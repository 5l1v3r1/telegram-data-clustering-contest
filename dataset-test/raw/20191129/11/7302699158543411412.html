<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000114705"/>
    <meta property="og:site_name" content="MGR Online"/>
    <meta property="article:published_time" content="2019-11-29T11:24:00+00:00"/>
    <meta property="og:title" content="&quot;สุริยะ&quot; หลุด มติ กก.วัตถุอันตราย 27 พ.ย.สันนิษฐานเอา ไม่ได้โหวตยกเลิกมติเดิม"/>
    <meta property="og:description" content="รมว.อุตฯ หลุดโป๊ะแตก เผย มติที่ประชุม กก.วัตถุอันตราย ใช้วิธี สันนิษฐาน แทนการยกเลิกมติแบน3สารพิษ ส่อไม่ชอบด้วยกฎหมาย"/>
  </head>
  <body>
    <article>
      <h1>"สุริยะ" หลุด มติ กก.วัตถุอันตราย 27 พ.ย.สันนิษฐานเอา ไม่ได้โหวตยกเลิกมติเดิม</h1>
      <address><time datetime="2019-11-29T11:24:00+00:00">29 Nov 2019, 11:24</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011865001.JPEG"/>
        <figcaption>นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม</figcaption>
      </figure>
      <p>รมว.อุตฯ หลุดโป๊ะแตก เผย มติที่ประชุม กก.วัตถุอันตราย 27 พ.ย. ใช้วิธี "สันนิษฐาน" แทนการโหวตยกเลิกมติแบน 3 สารพิษ ส่อไม่ชอบด้วยกฎหมาย<br/><br/><br/><br/>วันนี้ (29พ.ย.) ผู้สื่อข่าวรายงานว่า มีการตั้งข้อสังเกตการณ์ให้สัมภาษณ์ของนายสุริยะ จึงรุ่งเรืองกิจรมว.อุตสาหกรรม ประธานคณะกรรมการวัตถุอันตรายผ่านรายการเจาะลึกทั่วไทย ของนายดนัย เอกมหาสวัสดิ์ (หมาแก่) และอมรรัตน์ มหิทธิรุกข์ (แมวสาว) เป็นผู้ดำเนินรายการ วันที่ 29 พ.ย.2562 ที่ออกมาเปิดเผยถึงการประชุมคณะกรรมการวัตถุอันตราย โดยการใช้วิธีการสันนิษฐาน มาออกมติให้เลื่อนการแบน 3 สารพิษออกไปอีก 6 เดือน โดยระบุว่า<br/><br/>"เมื่อไม่มีใครคัดค้านมติที่ช่วยกันร่างมติขึ้นใหม่ และแสดงบนจอให้เห็นทั้งหมด ผมจึงสันนิษฐานว่ามติเป็นเอกฉันท์ แม้จะไม่มีการเรียกลงมติเป็นรายบุคคล แต่ก็ยอมรับว่าระหว่างอภิปราย รศ.ภญ.จิราพร ลิ้มปานานนท์ หนึ่งในคณะกรรมการวัตถุอันตรายที่ลาออกไป ยืนยันให้แบน 3 สารเคมีจริง" <br/><br/>คำให้สัมภาษณ์ของนายสุริยะ ทำให้เกิดข้อสงสัยกับมาตรฐานการจัดประชุมคณะกรรมการวัตถุอันตรายว่าการประชุมในระบบนี้ มีด้วยหรืออย่างไร และการใช้วิธีการที่เรียกว่า“สันนิษฐาน” ถือว่า มีผลบังคับใช้ตามกฎหมาย หรือไม่ เพราะระบบราชการโดยปกติแล้วจะต้อง ยกเลิกมติเดิมก่อน ด้วยการโหวต แล้วค่อยออกมติใหม่ ด้วยการโหวตครั้งที่ 2 จึงจะเป็นมติที่ถูกต้องออกมา ดังนั้น จึงเป็นเหตุให้ผู้ไม่เห็นด้วยอาจไปร้องหน่วยงานต่างๆหรือศาลให้เป็นเหตุให้มติดังกล่าวไม่ชอบด้วยกฎหมาย</p>
    </article>
  </body>
</html>