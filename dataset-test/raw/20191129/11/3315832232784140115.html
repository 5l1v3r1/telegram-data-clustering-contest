<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/76a5fae68f49284a/bomba-in-fotbalul-mondial-mbappe-pleaca-de-la-psg-care-este-destinatia-francezului.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-29T11:40:02+00:00"/>
    <meta property="og:title" content="BOMBĂ în fotbalul mondial: Mbappe pleacă de la PSG; Care este destinaţia francezului"/>
    <meta property="og:description" content="Transferul lui Kylian Mbappe la Real Madrid pare din ce în ce mai aproape de a se realiza. Declaraţia fostului conducător de la AS Monaco a agitat din nou apele."/>
  </head>
  <body>
    <article>
      <h1>BOMBĂ în fotbalul mondial: Mbappe pleacă de la PSG; Care este destinaţia francezului</h1>
      <address><time datetime="2019-11-29T11:40:02+00:00">29 Nov 2019, 11:40</time> by <a rel="author">Jurnal.md</a></address>
      <p>
        <b>Transferul lui Kylian Mbappe la Real Madrid pare din ce în ce mai aproape de a se realiza. Declaraţia fostului conducător de la AS Monaco a agitat din nou apele.</b>
      </p>
      <p>Fost vicepreşedinte la AS Monaco, Vadim Vasilyev a discutat cu cei de la Le Parisien despre transferul lui Kylian Mbappe la Real Madrid. Declaraţia rusului, care l-a avut la Monaco pe atacantul francez a făcut imediat senzaţie pe mediile de socializare: ”Când se va întâmpla? Nu ştiu exact. Dar transferul lui la Real Madrid este inevitabil. Real l-a ofertat şi pe vremea când evolua pentru noi, iar Kylian mi-a zis atunci: Vadim, pentru mine e prea curând. Nu am jucat mai mult de un an aici, în Franţa. Nu vreau să plec din Franţa momentan, pentru că vreau să devin un mare fotbalist complet aici. Real Madrid o să mă aştepte” povesteşte fostul oficial de la AS Monaco pentru sursa citată.</p>
      <p>Preşedintele clubului Real Madrid ar vrea să dea marea lovitură pe piaţa transferurilor vara viitoare. Conform presei iberice, acesta este motivul pentru care Perez nu a făcut nici măcar o încercare de a-l transfera pe Neymar la Real Madrid vara trecută. Din acelaşi motiv, Florentino Perez a strâns din dinţi şi a apelat la un nou credit bancar, care va ajuta Real Madrid să dea cea mai mare lovitură din toate timpurile.</p>
      <p>Real Madrid îl vrea pe Mbappe şi vrea să-l transfere încă din 2020, nu din 2021 aşa cum se credea iniţial. Operaţiunea este cu adevărat galatică.</p>
      <p>Mai marele blanco ştie că 300 de milioane de euro cât se pregătea să ofere iniţial nu vor fi suficiente pentru a-l aduce pe super starul parizienilor pe Santiago Bernabeu. Din acest motiv, Florentino este pregătit cu o ofertă şi mai mare: 400 de milioane de euro! Marele său avantaj? Ei bine, marele său avantaj este chiar Mbappe, pentru că francezul nu doar că vrea să plece de la Paris, dar vrea să o facă doar la Real Madrid.</p>
      <p>Suma de 400 de milioane de euro este confirmată şi de francezii de la Le Parisien, care susţin că cei de la Madrid au aflat că acesta ar fi preţul despărţirii dintre PSG şi Kylian Mabppe. Mai mult, cei de la Business Insider anunţă că Real Madrid ar putea mări oferta chiar şi la 500 de milioane de euro. Cam atât de mult şi-l doreşte Florentino Perez pe Mbappe la Real Madrid. ”Niciodată, preşedintele Realului nu a dorit la Real Madrid un fotbalist mai mult ca pe Mbappe” a confirmat şi MARCA.</p>
    </article>
  </body>
</html>