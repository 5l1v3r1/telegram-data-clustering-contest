<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b1%ce%bd%ce%b5%cf%80%ce%b9%cf%83%cf%84%ce%ae%ce%bc%ce%b9%ce%bf-%ce%b8%ce%b5%cf%83%cf%83%ce%b1%ce%bb%ce%af%ce%b1%cf%82-%cf%85%cf%88%ce%b7%ce%bb%ce%ae-%ce%b8%cf%81%ce%b5%cf%80%cf%84%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T11:13:23+00:00"/>
    <meta property="og:title" content="Πανεπιστήμιο Θεσσαλίας: Υψηλή θρεπτική αξία στους βόστρυχους των σταφυλιών"/>
    <meta property="og:description" content="Τα τελευταία έτη έχει αυξηθεί η ζήτηση διατροφικών προϊόντων τα οποία εκτός των θρεπτικών τους ιδιοτήτων έχουν και ευεργετική επίδραση στην υγεία."/>
  </head>
  <body>
    <article>
      <h1>Πανεπιστήμιο Θεσσαλίας: Υψηλή θρεπτική αξία στους βόστρυχους των σταφυλιών</h1>
      <address>
        <time datetime="2019-11-29T11:13:23+00:00">29 Nov 2019, 11:13</time>
      </address>
      <p>Τα τελευταία έτη έχει αυξηθεί η ζήτηση διατροφικών προϊόντων τα οποία εκτός των θρεπτικών τους ιδιοτήτων έχουν και ευεργετική επίδραση στην υγεία.</p>
      <p>
        <b>Μια προσιτή και φτηνή πηγή φυτοχημικών ενώσεων με αποδεδειγμένη βιολειτουργική επίδραση στην υγεία είναι οι βόστρυχοι των σταφυλιών, οι οποίοι αποτελούν παραπροϊόν της αμπελοκομίας και παράγονται σε μεγάλες ποσότητες κατά τη διαδικασία της οινοποίησης.</b>
      </p>
      <p>Είναι πηγή αντιοξειδωτικών και αντιφλεγμονωδών ουσιών, περιέχουν σημαντικές ποσότητες βιοδραστικών φυσικών προϊόντων που εμπεριέχονται στους οίνους (πολυφαινόλες) και συνεισφέρουν στην βελτίωση της αντιοξειδωτικής άμυνας του ανθρώπου.</p>
      <p>Η ερευνητική εργασία η οποία γίνεται σε συνεργασία των Πανεπιστημίων Θεσσαλίας (Τμήμα Βιοχημείας-Βιοτεχνολογίας) και δύο εταιρειών στο πλαίσιο της δράσης Ερευνώ-Καινοτομώ-Δημιουργώ της ΓΓΕΤ, αφορά την απομόνωση φυτικής προέλευσης εκχυλισμάτων βοστρύχων σταφυλιών από Ελληνικές ποικιλίες και την αξιολόγηση τους ως πιθανούς αντιοξειδωτικούς παράγοντες σε τρόφιμα.</p>
      <figure>
        <img src="https://www.pentapostagma.gr/wp-content/uploads/2019/11/stafylia-500.jpeg"/>
      </figure>
      <p>Στην εργασία που εκτελείται γίνεται έλεγχος της αντιοξειδωτικής δράσης των βοστρύχων σε ανθρώπινα κύτταρα με συνδυασμό πολλών μοριακών δεικτών καθώς και χορήγηση των τελικών προϊόντων σε πειραματόζωα.</p>
      <p>Καταγράφηκε αυξημένη αντιοξειδωτική ικανότητα των εκχυλισμάτων, μείωση των οξειδωτικών και αύξηση των αντιοξειδωτικών δεικτών σε ανθρώπινες κυτταρικές σειρές παρουσία εκχυλισμάτων βοστρύχων.</p>
      <p>Οι βόστρυχοι φαίνεται πως αποτελούν πλούσια πηγή βιοδραστικών προϊόντων, μέσω της αντιοξειδωτικής τους δράσης. Ωστόσο, περαιτέρω μελέτες στην αξιολόγηση της αντιφλεγμονώδους και της αντιμεταλλαξιγόνου δράσης των εκχυλισμάτων, θα μπορούσαν να υποστηρίξουν την χρήση τους στο μέλλον, για την παραγωγή και πιστοποίηση βιολειτουργικών τροφίμων υψηλής προστιθέμενης αξίας.</p>
    </article>
  </body>
</html>