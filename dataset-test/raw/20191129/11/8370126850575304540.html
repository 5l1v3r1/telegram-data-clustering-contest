<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/137606/ceren-damar-davasinda-istenen-ceza-belli-oldu"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-29T11:14:00+00:00"/>
    <meta property="og:title" content="Ceren Damar davasında istenen ceza belli oldu"/>
    <meta property="og:description" content="Araştırma Görevlisi Ceren Damar Şenel’in öldürülmesi davasında savcı, sanık Hasan İsmail Hikmet’in ağırlaştırılmış müebbet hapsini istedi."/>
  </head>
  <body>
    <article>
      <h1>Ceren Damar davasında istenen ceza belli oldu</h1>
      <h2>Araştırma Görevlisi Ceren Damar Şenel’in öldürülmesi davasında savcı, sanık Hasan İsmail Hikmet’in ağırlaştırılmış müebbet hapsini istedi.</h2>
      <address>
        <time datetime="2019-11-29T11:14:00+00:00">29 Nov 2019, 11:14</time>
      </address>
      <p>Araştırma Görevlisi Ceren Damar Şenel’in öldürülmesi davasında savcı, sanık Hasan İsmail Hikmet’in ağırlaştırılmış müebbet hapsini istedi.<br/> </p>
      <p>Çankaya Üniversitesi Araştırma Görevlisi Ceren Damar Şenel'in, öğrencisi Hasan İsmail Hikmet tarafından öldürülmesine ilişkin davanın ikinci duruşması bugün Ankara 33. Ağır Ceza Mahkemesi'nde görülüyor. Mütalaasını açıklayan savcı, sanık Hikmet için ağırlaştırılmış müebbet hapis cezası istedi.</p>
      <p>Tutuklu sanık Hikmet, "kamu görevlisini tasarlayarak, canavarca hisle ve eziyet çektirerek kasten öldürme" suçundan yargılanıyor.</p>
      <p>İkinci duruşma öncesi sanık Hikmet'in avukatı Vahit Bıçak duruşmanın kapalı görülmesini talep etmişti. Ceren Damar Şenel'ın babası Mustafa Damar talebe tepki göstererek, "Davanın takip edilmesini engellemek istiyorlar" demişti. Ailenin avukatı Çetin Arslan ise duruşmanın kapalı görülmesi talebi ile ilgili itirazda bulunduklarını söylemişti.</p>
      <p>"Asıl ihlal bu davanın kapalı kapılar ardından görünmesidir"<br/>Duruşma öncesinde konuşan Mustafa Damar, “Kızımın hatırasına iftira attılar yaşanan gerçek çok açık. Sanık Hikmet, planlayarak ve canice kızım Ceren’i katletti” dedi ve ekledi:</p>
      <p>"Devlet erkanının taziye mesajından kızımın adına çıkarılan bilimsel dergilere, kızımın adına kütüphane açılmasından bir parka isminin verilmesine kadar 52 maddelik gerekçe sıralamış. Toplumun desteğini, mağdurun yanında duruşunu ve sosyal medya paylaşımları da eklenerek adil yargılamanın ihlal edildiğini savunuyor. Asıl ihlal bu davanın kapalı kapılar ardından görünmesidir.”</p>
      <p>Ankara Kadın Platformu da duruşma öncesinde adliye önünde basın açıklaması yaptı. Kadınlar, “Erkek adalet değil gerçek adalet” pankartı taşıdı. <br/> <br/>Ankara Kadın Platformu Üyesi Zeynep Tan, Türkiye’de yaşanan cinayetlere karşı, kadınları değil, failleri koruyan kararlara karşı gerçek adaleti sağlamak için burada olduklarını belirtti. Tan, şunları ifade etti: “Ceren Damar’ın katledilişi bize kadınların bir üniversitenin hukuk fakültesinde dahi can güvenliğinin olmadığını Ceren’in öldürülmesinin sorumluları şiddetin gerçek sebeplerini ortadan kaldırmak yerine daha fazla güvenlikçi politika önermektedir. Halbuki eril şiddeti önleyecek olan erkek egemen politikalarla ve bunu yaratan erkek egemen sistemle mücadele edilmesidir. Bu şiddet eylemi göstermektedir ki Ceren Damar’ın da ilke edindiği ‘insan doğa ve toplum yararına üniversite’ hedefine ulaşmanın yolu bugün üniversitelerde toplumsal cinsiyet eşitliğini sağlamaktan geçmektedir.”<br/> <br/>"Adliye koridorlarını doldurmaya devam edeceğiz"<br/>Sanıkların katledilen kadınları itibarsızlaştırılmaya çalıştığına Tan, “İlk duruşmada katil Hasan Hikmet İsmail’in duruşmaya takım elbiseyle ve kravatla gelerek ifadesini toplumsal cinsiyet normları üzerinden Ceren Damar’ı itibarsızlaştırmak üzerine kurguladığına şahit olduk. Erkek yargının adaletinin nereden geleceğini çok iyi bilen erkekler yine kadınların yaşamlarını sorgulatarak indirim almaya çabalamaktadır. Ancak biz bugün buraya gerçek adaleti sağlamak için geldik. Kadın cinayetlerine karşı olan öfkemizle bir kez daha söyleyelim: Bir kadın daha eksilmemek için adliye koridorlarını doldurmaya devam edeceğiz” diye ifade etti. </p>
      <p>Sanık avukatı Vahit Bıçak'ın mazeret dilekçesi vererek duruşmaya gelmediği bildirildi. Ceren Damar Şenel'in ailesinin avukatları, sanık avukatının gelmemesini yargılama sürecini yavaşlatmak olarak değerlendirdi. <br/> <br/>Duruşmada mütalaasını açıklayan savcı, sanık Hasan İsmail Hikmet hakkında ağırlaştırılmış müebbet hapis cezası istedi. Sanık Hikmet'in ilk duruşmadaki tepki çeken sözlerini hatırlatan savcı, “Gerçek dışı ve kendisini suçtan ve cezadan kurtarmaya yönelik olduğu değerlendirildi” dedi.</p>
      <p> </p>
    </article>
  </body>
</html>