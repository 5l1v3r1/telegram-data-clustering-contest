<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/malopolskie-w-tatrach-przybywa-sniegu,136095.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Małopolskie: w Tatrach przybywa śniegu"/>
    <meta property="og:description" content="Na tatrzańskich szczytach przybywa śniegu. W piątek na Kasprowym Wierchu leży warstwa gruba na 6 cm, a temperatura na szczycie spadła do -3 st. C. W Tatrach obowiązuje pierwszy, najniższy stopień zagrożenia lawinowego."/>
  </head>
  <body>
    <article>
      <h1>Małopolskie: w Tatrach przybywa śniegu</h1>
      <address><time datetime="2019-11-29T11:00:00+00:00">29 Nov 2019, 11:00</time> by <a rel="author">PAP/KM  </a></address>
      <h4>Na tatrzańskich szczytach przybywa śniegu. W piątek na Kasprowym Wierchu leży warstwa gruba na 6 cm, a temperatura na szczycie spadła do -3 st. C. W Tatrach obowiązuje pierwszy, najniższy stopień zagrożenia lawinowego.</h4>
      <hr/>
      <p>"Warunki do uprawiania turystyki w wyższych partiach Tatr są trudne. Powyżej górnej granicy lasu występuje śnieg oraz oblodzenia. Jest bardzo ślisko. Poślizgnięcie się grozi niebezpiecznym w skutkach upadkiem" - ostrzegają pracownicy Tatrzańskiego Parku Narodowego.</p>
      <p>W Tatrach od wysokości 1900 m n.p.m. obowiązuje pierwszy stopień zagrożenia lawinowego. Najniższy, ale nie należy go bagatelizować. Według ratowniczych statystyk, do największej liczby wypadków lawinowych w Tatrach dochodzi właśnie przy najniższych stopniach zagrożenia: pierwszym i drugim. W minioną sobotę lawina śnieżna porwała turystę na szlaku na Rysy. Na szczęście mężczyzna nie został zasypany, ale doznał urazów nogi.</p>
      <p>Z powodu remontu nadal zamknięty jest popularny szlak turystyczny przez Dolinę Roztoki na odcinku od Wodogrzmotów Mickiewicza do Doliny Pięciu Stawów Polskich. Turyści nie mogą też korzystać ze szlaku między Świnicą a Zawratem. Z uwagi na obryw skalny ten odcinek jest zamknięty do odwołania.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>