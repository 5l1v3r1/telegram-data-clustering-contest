<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/427880-kaloan-pargov-fandakova-nama-legitimnostta-da-vdiga-danacite"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T11:26:00+00:00"/>
    <meta property="og:title" content="Калоян Паргов: Фандъкова няма легитимността да вдига данъците"/>
    <meta property="og:description" content="Подходът на управляващите в Столична община за работа е сбъркан, получаваме още от същото - като в предишния мандат, каза лидерът на БСП - София в сутрешния блок на „Нова телевизия“"/>
  </head>
  <body>
    <article>
      <h1>Калоян Паргов: Фандъкова няма легитимността да вдига данъците</h1>
      <address><time datetime="2019-11-29T11:26:00+00:00">29 Nov 2019, 11:26</time> by <a rel="author" href="https://fakti.bg/author/56268046" target="_blank">Венцислав Михайлов</a></address>
      <p>Кметът Йорданка Фандъкова няма легитимността да взима сама толкова важно решение като вдигане на данъци. Това заяви лидерът на БСП - София и председател на групата на социалистите в СОС Калоян Паргов в сутрешния блок на Нова телевизия "Здравей, България". Той обясни, че столичният градоначалник беше избран на местните избори с прекалено малка разлика, за да си позволява подобни еднолични действия.</p>
      <p>"Това решение трябва да бъде взето от общинските съветници в СОС, а не от кмета и администрацията, заяви той. - Преди това трябваше да го обсъдим по комисиите, да чуем различни мнения и да преценим. А не да чуем от кмета и администрацията какво са решили и предстои да бъде гласувано".</p>
      <p>Според Калоян Паргов, подходът на управляващите в Столична община е сбъркан. "Получаваме още от същото - като в предишния мандат, коментира той. - Ако искаха да подходят професионално, трябваше от началото на следващата година да започнем обсъждане на различни данъчни ставки в комисиите в СОС. И в края на следващата година, след като гражданите са били запознати и напълно наясно, промените да бъдат включени в бюджета за 2021-ва. Какво се случва сега? Набързо, след две предстоящи обсъждания ще осъмнем на Нова година с по-високи данъци и със сериозното съмнение, че те ще постигнат целта, за която претендират вносителите - по-чист въздух в София и подобряване на инфраструктурата в кварталите".</p>
      <p>Лидерът на БСП - София припомни, че Столична община има приети 100 мерки за справяне със замърсения въздух в града. "С колегите от БСП първи повдигнахме въпроса за проблема с чистотата на въздуха в София, управляващите промениха стратегията, приехме 100 мерки, но замърсеността остава, каза Калоян Паргов. - Сега предстои да приключи конкурсът за чистотата на града. Задължително е в договорите с новите фирми да бъде записано, че улиците трябва да бъдат мити и метени по-често. Това е елементарната и първа мярка за добрата хигиена в града и за подобряване на въздуха. Сега говорим за старите автомобили. Добре, увеличението на данъка им с 5 лева - говоря условно - ще откаже ли собствениците им да ги ползват? Не мисля, че това е добър начин да накараме хората да използват повече градския транспорт. Нали знаете приказката за вятъра и слънцето. Колкото по-силно духа вятърът, толкова повече човек се увива в кожуха си. А като изгрее слънцето, човек сам сваля кожуха. Така е и с данъците".</p>
      <p>Според Калоян Паргов, исканото от кмета Фандъкова и администрацията на Столична община увеличение на данъците не отговаря на реалността. "Ако харчим по-ефективно парите от наличния бюджет, можем да постигнем целите, поставени сега с вдигането на данъците, категоричен е той. - Имаме 100 милиона преходен остатък за тази година. Има пари бюджета. Това, което трябва да направят сега управляващите, е децентрализацията му. Да отпуснат повече средства на районите, за да може да оправят инфраструктурата. А по отношение на екологията - да се съсредоточим върху тези, които най-много замърсяват въздуха, а именно битовите потребители, използващи неекологични отоплителни средства. Да помислим как да ограничим това въздействие върху околната среда по време на зимните месеци, вместо да говорим за Евро 2, 3, 4...".</p>
      <p>Калоян Паргов е убеден, че увеличаването на данъка върху възмездното придобиване на имущество също няма да доведе до очаквания резултат. "Когато става дума за това, защо да не помислим в посока на разрешителните за строеж, коментира той. - Всички сме наясно, че инвеститорите и строителите сами поемат ангажимента да оправят прилежащата инфраструктура около обекта, който изграждат. А това не е тяхна работа. Защо не помислим за размера на строителните разрешителни, както са го направили в другите балкански държави. Но преди увеличението им да го обсъдим внимателно по комисиите и с всички заинтересовани лица. Освен това, в нашата <a href="https://bazar.bg/obiavi?q=%D0%BF%D0%BB%D0%B0%D1%82%D1%84%D0%BE%D1%80%D0%BC%D0%B0">платформа</a> имахме разчет - бяхме планирали, ако БСП управлява в Столична община, за 4 години да изградим 400 км квартална инфраструктура. Бяхме направили и сметка - 1 км за 500 000 лв. Сега от ГЕРБ може да поемат и този наш ангажимент, след като заговориха, че ще влизат в кварталите. Е, 4 години ги чакахме, време е вече да го направят".</p>
      <p>
        <b>София / България</b>
      </p>
    </article>
  </body>
</html>