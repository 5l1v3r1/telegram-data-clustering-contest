<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zamovchuvannya-pro-krim-na-samiti-stane-podarunkom-dlya-rosiyi-chubarov-331309_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T11:04:00+00:00"/>
    <meta property="og:title" content="Замовчування про Крим на саміті стане подарунком для Росії — Чубаров"/>
    <meta property="og:description" content="За словами Чубарова, у риториці Зеленського зникло слово Крим."/>
  </head>
  <body>
    <article>
      <h1>Замовчування про Крим на саміті стане подарунком для Росії — Чубаров</h1>
      <h2>За словами Чубарова, у риториці Зеленського зникло слово "Крим".</h2>
      <address>
        <time datetime="2019-11-29T11:04:00+00:00">29 Nov 2019, 11:04</time>
      </address>
      <p><a href="https://zn.ua/UKRAINE/figuranty-dela-hizb-ut-tahrir-ostanutsya-v-sizo-337709_.html"><b>Відсутність згадки про Крим</b></a> в розмові з Путіним під час нормандського саміту буде сприйматися як згода України на анексію Криму, повідомив глава Меджлісу кримськотатарського народу Рефат Чубаров в інтерв'ю <a href="https://www.golos-ameriki.ru/a/crimean-tatar-leader-chubarov-interview/5183790.html?fbclid=IwAR1b6si_UGvYETo0JxzWLh-EW0YEDQaQB4EH8HxIfZOYh69SsvK6XbtDp2U">"Голосу Америки"</a>.</p>
      <p>"У нас є велика тривога з цього приводу. Якщо ще в жовтні президент України Володимир Зеленський говорив про те, що в ході зустрічі "Нормандської четвірки" він обов'язково скаже про необхідність повернення як Криму, так і Донбасу, то останнім часом у його риториці слово "Крим" у зв'язку з "Нормандської зустріччю" зникло", - зазначає Чубаров.</p>
      <p>За його словами, президент України Володимир Зеленський не готовий виконати свою обіцянку щодо Криму.</p>
      <p>"Нас це дуже хвилює, тому що ми розуміємо, що сама по собі відсутність згадки Криму, замовчування про Крим Путіним буде сприйматися як подарунок, як згода на те, щоб йому далі вже максимально закріплювати за собою Крим. І навіть якщо хтось буде заперечувати, то він буде посилатися на цю зустріч і говорити: "Слухайте, ви ж самі цього особливо і не хотіли", - додає глава Меджлісу.</p>
      <p>Чубаров наголосив, що кримськотатарський народ намагається донести свою точку зору президента України.</p>
      <p>Наголошується, що для Росії Крим перетворився на "військовий форпост".</p>
      <p>"Саме завдяки Криму Росія максимально розширює свої можливості впливу на широкому просторі Азовського, Чорного і Середземного морів. Вже у всіх на це повинні були відкритися очі у зв'язку з подіями в Сирії", - впевнений політик.</p>
      <p>Раніше повідомлялося, що президент Володимир Зеленський <b><a href="https://dt.ua/POLITICS/gricenko-nazvav-pastkoyu-vimogi-rf-do-ukrayini-dlya-zustrichi-normandskoyi-chetvirki-i-dav-poradu-zelenskomu-328446_.html">на "нормандській зустрічі" 9 грудня</a></b> представить <a href="https://dt.ua/POLITICS/u-radi-poznachili-dlya-zelenskogo-chervoni-liniyi-dlya-normandskoyi-zustrichi-331270_.html"><b>позицію, яка базуватиметься на принципах захисту</b></a> суверенітету і територіальної цілісності України, вимоги припинити вогонь і обміну полоненими.</p>
      <p>Як повідомлялося, Київ, Берлін, Париж і Москва підтвердили участь лідерів чотирьох держав на <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">"нормандському" саміті 9 грудня</a></b> в столиці Франції. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>Володимир Зеленський заявляв, що має намір обговорити на переговорах звільнення заручників, відновлення контролю над кордоном, "строки припинення війни" та <b><a href="https://dt.ua/UKRAINE/zelenskiy-pro-normandskiy-samit-neobhidno-obgovoriti-miscevi-vibori-v-ordlo-330185_.html">місцеві вибори в ОРДЛО</a></b>. За словами міністра закордонних справ Вадима Пристайка, Україна <b><a href="https://dt.ua/UKRAINE/ukrayina-chekaye-vid-normandskoyi-zustrichi-istotnogo-progresu-u-vregulyuvanni-konfliktu-pristayko-330214_.html">розраховує на суттєвий прогрес у врегулюванні конфлікту</a></b>.</p>
      <p>Як повідомляло <b>DT.UA</b>, спроби Росії внести до порядку денного зустрічі "нормандської четвірки" стосовно Донбасу питання газового транзиту через Україну — цілком в стилі кремлівських "пакетувань" довоєнного часу. Так як же пов'язані ці, здавалося б, непов'язані речі? Читайте докладніше в статті <b><a href="https://dt.ua/internal/normandska-peregazovka-po-kremlivski-330617_.html">"Нормандське перегазування по-кремлівськи"</a> </b>в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cHM6Ly93d3cuZ29sb3MtYW1lcmlraS5ydS9hL3dyYXktZmJpLXNlbmF0ZS1kaXJlY3Rvci8zOTY4MjgyLmh0bWw=">Голос Америки</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>