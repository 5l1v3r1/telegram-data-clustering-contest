<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/rosiya-putin-shcho-vimagayut-vid-rosiyan-50056406.html"/>
    <meta property="og:site_name" content="НВ"/>
    <meta property="article:published_time" content="2019-11-29T11:03:00+00:00"/>
    <meta property="og:title" content="Формула любові до Росії"/>
    <meta property="og:description" content="В Росії не можна любити країну у відриві від держави. Будь-який патріотизм може бути покараний — якщо під його впливом ти не вішаєш у кабінеті портрет Володимира Путіна"/>
  </head>
  <body>
    <article>
      <h1>Формула любові до Росії</h1>
      <h2>В Росії не можна любити країну у відриві від держави. Будь-який патріотизм може бути покараний — якщо під його впливом ти не вішаєш у кабінеті портрет Володимира Путіна</h2>
      <address><time datetime="2019-11-29T11:03:00+00:00">29 Nov 2019, 11:03</time> by <a rel="author">Павло Казарін</a></address>
      <p>Анексію Криму здійснювали різні люди. Одні хотіли посад, інші — реваншу, треті — грошей. Були і четверті — ті, хто мріяв про те, що зміна прапорів виявиться історією про розвиток, прогрес і соціальну справедливість. Але саме вони за підсумком виявилися за бортом змін, що відбулися, — пише Павло Казарін для <a href="https://ru.krymr.com/a/pavel-kazarin-formula-rossiyskogo-patriotizma/30297597.html">Крим.Реалії.</a></p>
      <p>Якщо це і звучить як несподіванка, то тільки для тих, хто не знає, з чого складається російська вертикаль.</p>
      <p>Коли В’ячеслав Володін говорив, що Путін — це і є Росія, він не жартував. У сучасній Росії неможливий абстрактний патріотизм — допустимий лише той, що санкціонований, узгоджений і системний. Більш того: питання навіть не в тому, які гасла ти скандуєш, а під якими прапорами ти це робиш. Якщо у тебе в руках хоругви з президентом, то тобі дозволено пропонувати будь-яку єресь. Наприклад, чавити продукти бульдозером або забороняти іноземне усиновлення.</p>
      <p>І навпаки: якщо ти вважаєш, що головне в патріотизмі — зміст, а не форма, то державна машина бере тебе на олівець. Тому що принцип Людовика XIV ніхто не відміняв — любити батьківщину можна лише адресуючи свої почуття тому, хто стоїть на вершині харчового ланцюга.</p>
      <aside>Коли Володін говорив, що Путін — це і є Росія, він не жартував</aside>
      <p>Причому, російська система вибраковує не тільки тих, хто вірить в європейське майбутнє країни. Імперські погляди, антизахідництво і віра в «скрепи» точно так само не є гарантією кар'єри. Ключовий фактор — системність. Ти повинен вірити не в імперію, а у вертикаль. Не в Росію, а в її керівництво. Будь-яка спроба крокувати не в ногу — карається. Будь-яка претензія на «особливу думку» — тим більше.</p>
      <p>Тому що російський державний системі не потрібні щирі — їй потрібні віддані. Готові ходити строєм, співати хором, у одностайному пориві голосувати за будь-яку ініціативу зверху. Їй не потрібні ті, хто вказує на недоліки, пропонує поліпшення, користується підтримкою в низах.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/322/original/ffe7172c2f8e4abb60f9036a659914fb.png&amp;stamp=1&amp;q=85&amp;w=115"/>
      </figure>
      <p>Іван Яковина<br/>Операція-2024: Путін шукає наступника</p>
      <p>Російський тренд — це «Акакій Акакійович», якого можна тасувати без особливих проблем. А кожен, хто не згоден з роллю гвинтика в машині з відтворення лояльності, приречений бути «натурою, що відходить». Відсутність власної думки, як головне достоїнство в резюме.</p>
      <p>Для Москви існує одна-єдина форма лояльності — абсолютна. Ступінь твого патріотизму не має значення — щирість допускається лише в тому випадку, якщо мова йде про дурість. У всіх інших ситуаціях ця якість зайва. Часом навіть шкідлива.</p>
      <p>І вже напевно — небезпечна. Як мінімум, для свого носія.</p>
      <p>
        <i>Друкується з дозволу Радіо Свобода / Радіо Вільна Європа, 2101 Коннектикут авеню, Вашингтон 20 036, США</i>
      </p>
      <p>
        <b>
          <i>Приєднуйтесь до нашого телеграм-каналу <a href="https://t.me/nv_opinion">Мнения НВ</a></i>
        </b>
      </p>
    </article>
  </body>
</html>