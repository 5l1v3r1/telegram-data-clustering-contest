<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/29/merom_selyscha_anatevka_pid_kyyevom_stav_osobystyy_advokat_trampa_bloomberg"/>
    <meta property="og:site_name" content="espreso.tv"/>
    <meta property="article:published_time" content="2019-11-29T11:36:00+00:00"/>
    <meta property="og:title" content="Адвоката Трампа Джуліані назвали почесним мером Анатівки, що під Києвом, - Bloomberg"/>
    <meta property="og:description" content="Особистий адвокат президента США Дональда Трампа названий почесним мером селища Анатевка під Києвом, де живуть єврейські біженці з Донбасу"/>
  </head>
  <body>
    <article>
      <h1>Адвоката Трампа Джуліані назвали почесним мером Анатівки, що під Києвом, - Bloomberg</h1>
      <address>
        <time datetime="2019-11-29T11:36:00+00:00">29 Nov 2019, 11:36</time>
      </address>
      <p>Особистий адвокат президента США Дональда Трампа Рудольф Джуліані виявився "почесним мером" селища Анатівка Київської області, в якому живуть євреї-переселенці з Донбасу</p>
      <p>Про це повідомляє видання <a href="https://www.bloomberg.com/news/articles/2019-11-27/rudy-giuliani-has-curious-links-to-a-jewish-village-in-ukraine">Bloomberg.</a></p>
      <p>За даними видання, селище, розташоване на захід від Києва, заснував рабин Моше Асман, який знайомий із Джуліані близько 15 років і має відносини з його клієнтами - бізнесменами українського походження Львом Парнасом та Ігорем Фруманом, яких у США судять за незаконне фінансування президентської кампанії Трампа.</p>
      <p>Видання повідомляє, що Парнас і Фруман зібрали $500 тис. для селища через благодійну організацію "Американські друзі Анатівки".</p>
      <p>У травні Джуліані мав отримати титул почесного мера Анатівки під час візиту да Києва, проте через відсутність розслідування проти опонента Трампа  ексвіцепрезидента Джо Байдена Джуліані скасував поїздку. Натомість адвокат Трампа зустрівся з Асманом у Парижі, де отримав від рабина ключ від селища на знак статусу почесного мера.</p>
      <p>Видання зазначає, що Асман за допомогою Парнаса і Фрумана спромігся зібрати до селища загалом понад $1 млн від бізнесменів єврейського походження у пострадянських країнах.</p>
      <ul>
        <li>Нагадаємо, заступник помічника держсекретаря США у справах Європи і Євразії Джордж Кент заявив, що адвокат президента Дональда Трампа Руді Джуліані і ексгенпрокурор Юрій Луценко вели <a href="https://espreso.tv/news/2019/11/08/dzhuliani_z_lucenkom_vely_quotkampaniyu_brekhniquot_proty_yovanovych_chynovnyk_derzhdepu">"кампанію брехні"</a> проти експосла США в Україні Марі Йованович.</li>
        <li>За даними The New York Times, Джуліані пропонував свої послуги представникам <a href="https://espreso.tv/news/2019/11/28/dzhuliani_proponuvav_svoyi_poslugy_ukrayinskiy_vladi_nyt">української влади</a>.</li>
        <li>Трамп виступив на <a href="https://espreso.tv/news/2019/11/22/quotnaykraschyy_borec_zi_zlochynnistyuquot_tramp_vystupyv_na_zakhyst_diyalnosti_dzhuliani_v_ukrayini">захист діяльності Джуліані в Україні</a>.</li>
      </ul>
    </article>
  </body>
</html>