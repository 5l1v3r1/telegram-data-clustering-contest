<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783868/%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%AE%D8%B7-%D9%85%D9%82%D8%AF%D9%85-%D8%AF%D9%81%D8%A7%D8%B9-%D8%A7%D8%B2-%DA%A9%D8%B4%D9%88%D8%B1-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:04:17+00:00"/>
    <meta property="og:title" content="معاون نیروی دریایی: نیروی دریایی خط مقدم دفاع از کشور است"/>
    <meta property="og:description" content="گرگان-معاون نیروی انسانی نداجا گفت: نیروی دریایی خط مقدم دفاع از کشور است."/>
  </head>
  <body>
    <article>
      <h1>معاون نیروی دریایی: نیروی دریایی خط مقدم دفاع از کشور است</h1>
      <address>
        <time datetime="2019-11-29T11:04:17+00:00">29 Nov 2019, 11:04</time>
      </address>
      <p>به گزارش <a href="https://www.mehrnews.com/">خبرنگار مهر</a>، امیر دریادار رحیم قیطاسوند ظهر جمعه در جمع نمازگزاران گرگانی اظهارکرد: موقعیت هر استان و کشور متفاوت است و داشتن مرزهای دریایی کمک می کند که کشور از منافع دریا استفاده کند.</p>
      <p>وی با بیان این که ایجاد امنیت، استحصال از دریا و بهره بردن از منافع دریایی مزیت های داشتن مرز آبی است، افزود: جمهوری اسلامی ایران در شمال و جنوب دارای مرزهای دریایی است و پنج هزار و ۸۰۰ کیلومتر مرز آبی دارد.</p>
      <p>قیطاسوند گفت: کشور بیش از مرز زمین، مرز آبی دارد که البته توجه خاصی در اعصار مختلف به آن نشده است.</p>
      <p>وی به مزیت های داشتن مرز دریایی اشاره کرد و مثال زد که اگر برای حمل نفتی که توسط نفتکش ۴۰۰ هزار تنی صورت می گیرد بخواهیم از تانکر ۲۰ هزار تنی و از وسایل زمینی استفاده کنیم ۲۵ هزار تریلی لازم است.</p>
      <p>قیطاسوند گفت: زمانی می توانیم از منافع دریایی استفاده کنیم که امنیت در دریا فراهم باشد که این عمل توسط نیروهای دریایی انجام می شود.</p>
      <p>وی تصریح کرد: یکی از اقدامات و موفقیت هایی نیروی دریایی در زمان دفاع مقدس بود که نیروهای تکاور در خرمشهر در اولین جبهه، مقابل دشمن ایستادند.</p>
      <p>قیطاسوند بیان کرد: در ۶۷ روز بعد از جنگ تحمیلی نیروی دریایی با عملیات مشترک با نیروهای هوایی، عمده قوای دشمن بعثی را در دریا منهدم کرده و سکوهایی که صادرات نفت عراق از آنجا انجام می شد را قطع کردند.</p>
      <p>وی افزود: صیانت دریایی جمهوری اسلامی در خلیج فارس و دریای عمان تا آخر جنگ تحمیلی وجود داشت.</p>
      <p>قیطاسوند بیان کرد: بعد از دفاع مقدس نهضت ساخت در دستورکار نیروی دریایی قرار گرفت و تغییر آمایش سرزمینی روی داد؛ همچنین توجه به سواحل تنگه هرمز انجام و گروه های نیروی دریایی در سواحل مکران هم باعث توسعه استان های هرمزگان و سیستان و بلوچستان شدند.</p>
    </article>
  </body>
</html>