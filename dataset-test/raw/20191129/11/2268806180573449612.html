<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/tsarsko-selo/tsarsko-selo-napravihme-vsichko-vazmozhno-machat-s-botev-da-se-igrae-na-nashiya-stadion.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-29T11:04:45+00:00"/>
    <meta property="og:title" content="Царско село: Направихме всичко възможно мачът с Ботев да се играе на нашия стадион"/>
    <meta property="og:description" content="Столичани с изявление относно цените на билетите"/>
  </head>
  <body>
    <article>
      <h1>Царско село: Направихме всичко възможно мачът с Ботев да се играе на нашия стадион</h1>
      <address>
        <time datetime="2019-11-29T11:04:45+00:00">29 Nov 2019, 11:04</time>
      </address>
      <p>Ръководството на Царско село излезе с официална позиция, в която обясни цената на билетите за двубоя с Ботев (Пловдив).</p>
      <p>Ето какво написаха от столичния клуб:</p>
      <p>"Във връзка с коментарите свързани със стойността на билета, която ръководството на ФК Царско село 2015 определи за двубоя с Ботев (Пловдив) искаме да обявим, че цената от 20 лева не трябва да се възприема като лично или специално отношение към привържениците на Ботев. Това е цената, която всички фенове заплащат, когато мачовете на Царско село не се играят на стадион "Арена Царско село". Такава цена на билета платиха привържениците на Арда, Левски и Локомотив Пловдив, тъй като мачове с тях се изиграха на стадион "Славия" или стадион "Васил Левски". Искаме отговорно да заявим, че през изминалата седмица ФК Царско село направи всичко възможно мачът срещу Ботев Пловдив да се проведе на стадион "Арена Царско село".</p>
      <p>Проведоха се активни разговори с БФС и Лицензионната комисия, но в крайна сметка до подобно разрешение не се стигна. Ако клубът бе получил зелена светлина приеме Ботев на собствения си стадион, то тогава билетите щяха да са със стандартната цена от 5 лева. Длъжни сме да припомним, че такава цена платиха привържениците на Берое, Черно море, Лудогорец, Ботев Враца и Дунав Русе, които гостуваха на "Арена Царско село". Споменатите по-горе мачове преминаха без никакви проблеми свързани с охраната и поведението на гостуващите фенове. В тази връзка искаме да обърнем внимание и на темата свързана с липсата на равнопоставеност на клубовете. Решението на БФС, домакинските мачове на Царско село с Локомотив Пловдив и Ботев Пловдив да не се провеждат на стадион "Арена Царско село", влияе индиректно и върху другите отбори, участващи в първенството. По този начин дадени клубове получават спортно-техническо предимство базирано единствено на числеността на своите привърженици. Секторът за гости на стадион "Арена Царско село" е с капацитет за 300 души и отговорно заявяваме, че може да приеме всяка една гостуваща футболна агитка в България, с изключение на привържениците на столичните Левски и ЦСКА. Също така искаме да припомним, че всяко едно домакинство на ФК Царско село извън "Арена Царско село", е свързано с допълнителни разходи на клуба по наемането чужд стадион, което е основния довод за по-високите цени на билетите".</p>
    </article>
  </body>
</html>