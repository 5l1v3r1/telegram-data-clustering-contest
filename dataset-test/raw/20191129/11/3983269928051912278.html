<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/black-friday-o-black-frau-el-perill-de-les-estafes-el-dia-dels-grans-descomptes/noticia/2967032/"/>
    <meta property="og:site_name" content="CCMA"/>
    <meta property="article:published_time" content="2019-11-29T11:59:00+00:00"/>
    <meta property="og:title" content="Black Friday o Black Frau, el perill de les estafes el dia dels &quot;grans descomptes&quot;"/>
    <meta property="og:description" content="Consells per evitar ensurts: comparar preus, comprar en webs segures i controlar les despeses"/>
  </head>
  <body>
    <article>
      <h1>Black Friday o Black Frau, el perill de les estafes el dia dels "grans descomptes"</h1>
      <h2>Consells per evitar ensurts: comparar preus, comprar en webs segures i controlar les despeses</h2>
      <address><time datetime="2019-11-29T11:59:00+00:00">29 Nov 2019, 11:59</time> by <a rel="author">Redacció</a></address>
      <p>Aquest divendres els catalans ens gastarem uns 200 euros de mitjana en el Black Friday i gairebé la meitat de les compres seran impulsives. Moda i electrònica és el més venut en aquest esdeveniment comercial que, en molts casos, s'allargarà fins dilluns amb el Cyber Monday.</p>
      <p><b>Cal anar molt alerta amb què i a quin preu comprem durant el Black Friday.</b> Les organitzacions de consumidors avisen que <b>existeix un "Black Frau"</b>. Aquest dia les estafes a internet es multipliquen gairebé un 40%. Elisabet Abad és la directora de l'Agència Catalana del Consum:</p>
      <blockquote>"Ofertes que no són reals o que són irreals, és a dir, que és impossible que un producte a preu de mercat sigui, per exemple, 100 euros, et surti amb una oferta de 5 euros. Hi ha ofertes d'aquest tipus."</blockquote>
      <p>Segons dades de l'OCU<b>, un 20% dels productes pugen de preu els dies abans del Black Friday. De mitjana, s'encareixen un 8%.</b></p>
      <p>Des de Consum avisen que <b>cal assegurar-se de comprar en pàgines web segures:</b></p>
      <figure>
        <iframe data-src="https://twitter.com/consumcat/status/1200332413127278592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p> </p>
      <p>
        <b>Mossos i Guàrdia civil alerten del perill de les estafes</b>
      </p>
      <p>Des dels Mossos demanen que es llegeixin bé les condicions del que es compra i que es vagi<b> amb compte amb les ofertes.</b></p>
      <figure>
        <iframe data-src="https://twitter.com/mossos/status/1200007869317427200?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>La Guàrdia Civil aconsella comprar en llocs webs de confiança i controlar els càrrecs:</p>
      <figure>
        <iframe data-src="https://twitter.com/guardiacivil/status/1200308411910557696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>Impacte econòmic</b>
      </p>
      <p>El Black Friday <b>mou 1.600 milions d'euros en vendes a Espanya</b>, i la previsió és que aquest any creixi un 10%. Això representa multiplicar més d'un 200% el que es vendria un dia normal, segons dades de Google. Bona part d'aquestes compres estan relacionades amb el Nadal.</p>
      <p>El gegant del comerç electrònic Amazon és el gran aparador del Black Friday. I és que 9 de cada 10 consumidors asseguren que compraran en aquest portal. La directora de consum d'Amazon, Ruth Díaz, explica que l'any passat es van batre tots els rècords i creu que aquest any estaran a l'altura:</p>
      <blockquote>"Només el divendres de Black Friday de l'any passat es van demanar més de 160.000 ordinadors, més de 750.000 joguines, més de 800.000 articles per la llar, més de 500.000 productes de dispositius mòbils i accesoris de telefonia... Són xifres que demostren que als nostres clients els agrada de tot i molt variat."</blockquote>
      <p> </p>
      <p>Totes aquestes compres també tenen un<b> impacte en el mercat laboral: s'han contractat gairebé 39.000 persones a Catalunya</b>, un 10% més que l'any passat, segons dades d'ADECCO. De fet, Catalunya és on més llocs de feina es generaran pel Black Friday a tot l'Estat.</p>
    </article>
  </body>
</html>