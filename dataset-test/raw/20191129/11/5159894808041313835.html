<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/moto/formule1/clanek/1167746-valka-kdepak-mame-harmonicky-vztah-dusuji-se-piloti-ferrari.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-29T11:55:00+00:00"/>
    <meta property="og:title" content="Válka? Kdepak, máme harmonický vztah dušují se piloti Ferrari"/>
    <meta property="og:description" content="Krize u Ferrari zažehnána? Všichni tvrdí, že vzduch po incidentu v Brazílii je u týmu už zase čistý. Podle šéfa stáje Mattii Binotta mají Sebastian Vettel a Charles Leclerc mezi sebou harmonický vztah. „Všechno jsme si vyjasnili a jedeme dál,“ dodává talentovaný Leclerc, který bude nyní v posledním závodě sezony v Abú Zabí usilovat o třetí příčku v šampionátu."/>
  </head>
  <body>
    <article>
      <h1>Válka? Kdepak, máme harmonický vztah dušují se piloti Ferrari</h1>
      <address><time datetime="2019-11-29T11:55:00+00:00">29 Nov 2019, 11:55</time> by <a rel="author">vk, Sport.cz, Právo</a></address>
      <p>Krize u Ferrari zažehnána? Všichni tvrdí, že vzduch po incidentu v Brazílii je u týmu už zase čistý. Podle šéfa stáje Mattii Binotta mají Sebastian Vettel a Charles Leclerc mezi sebou harmonický vztah. „Všechno jsme si vyjasnili a jedeme dál,“ dodává talentovaný Leclerc, který bude nyní v posledním závodě sezony v Abú Zabí usilovat o třetí příčku v šampionátu.</p>
      <p>Do cíle Velké ceny Brazílie zbývalo pět kol. Jezdci Ferrari jeli na čtvrtém a pátém místě, avšak nesmyslně se srazili a s poškozenými vozy nemohli dál pokračovat. Vinu svalovali jeden na druhého. Média začala hovořit o tom, že u týmu vypukla válka. To však u italské stáje všichni popírají.</p>
      <p>Před poslední velkou cenou sezony všichni tvrdí, že vzduch se pročistil. Podle šéfa týmu Mattii Binotta panuje mezi jezdci harmonický vztah. K situaci se nyní v Abú Zabí vyjádřil i Charles Leclerc, jeho kolega Sebastian Vettel tu možnost zatím neměl, neboť se opozdil. Kvůli narození třetího potomka dorazil do dějiště závodu až ve čtvrtek v noci.</p>
      <figure>
        <iframe data-src="https://twitter.com/BetsGenie/status/1200271185558138881?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Seb neměl jet doleva a uvědomuje si to,“ uvedl Leclerc na webu The Guardian. „Taky jsem nejspíš mohl odvést lepší práci v tom, abych se mu vyhnul. Oba za to tedy neseme odpovědnost,“ dodal talentovaný mladík s tím, že ze všeho nejdůležitější je, že si o tom promluvili.</p>
      <p>„Hlavní je, že jsme si to vyjasnili a jedeme dál,“ vyprávěl vítěz dvou letošních velkých cen. „Jsme se Sebem velmi soutěživí, chceme vyhrávat. Musíme však najít správný kompromis. Závodíme za jeden tým. Měli bychom být tedy vůči sobě méně agresivní, necháme si více prostoru a uděláme vše pro to, aby k tomu už nedošlo,“ doplnil Leclerc, který bude mít v Abú Zabí ještě o co závodit. V průběžném pořadí šampionátu mu patří čtvrté místo, na třetího Maxe Verstappena z Red Bullu ztrácí jedenáct bodů, a tak má stále možnost letošní ročník zakončit jako třetí nejlepší jezdec.</p>
    </article>
  </body>
</html>