<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/bekende-free-solo-klimmer-31-overlijdt-na-val-van-300-meter-in-ravijn~a958c2bd/"/>
    <meta property="og:site_name" content="HLN"/>
    <meta property="article:published_time" content="2019-11-29T11:09:00+00:00"/>
    <meta property="og:title" content="Bekende free-solo klimmer (31) overlijdt na val van 300 meter in ravijn"/>
    <meta property="og:description" content="Brad Gobright, een gerespecteerde Amerikaanse bergbeklimmer, is op tragische wijze overleden tijdens een klimtocht in het noorden van Mexico. De 31-jarige Gobright was bezig met de afdaling van een..."/>
  </head>
  <body>
    <article>
      <h1>Bekende free-solo klimmer (31) overlijdt na val van 300 meter in ravijn</h1>
      <address><time datetime="2019-11-29T11:09:00+00:00">29 Nov 2019, 11:09</time> by <a rel="author">LH</a></address>
      <p>
        <b>Brad Gobright, een gerespecteerde Amerikaanse bergbeklimmer, is op tragische wijze overleden tijdens een klimtocht in het noorden van Mexico. De 31-jarige Gobright was bezig met de afdaling van een steile en rotsachtige berg toen het misging. Gobright viel 300 meter naar beneden.</b>
      </p>
      <p>Het ongeval gebeurde in El Potrero Chico, een gebied in het noorden van Mexico dat zeer gegeerd is bij sportklimmers van over de hele wereld. <br/><br/>Gobright deed de afdaling samen met een vriend, Aidan Jacobsen, die met een touw aan hem vastzat. Ook zijn klimpartner viel, maar kon zijn val breken dankzij struikgewas en kan het dus wel navertellen. “Brad had het touw voor een korte afdaling niet gelijk verdeeld. Ik probeerde hem meer te geven, maar hij zei dat het niet nodig was. We startten de gezamenlijke afdaling en Brad kwam zonder touw te zitten”, aldus Jacobsen.</p>
      <h3>“Een van de beste ter wereld”</h3>
      <p>Gobrights favoriete discipline was het free-solo klimmen, het bergklimmen zonder touwen of andere veiligheidsuitrusting. In 2017 vestigde hij nog het snelheidsrecord op de ‘Nose’, een extreem zware klimroute op de beruchte El Capitan, een steile rots van 900 meter in het Yosemite National Park in de Amerikaanse staat Californië. Het vaktijdschrift Rock and Ice noemde Gobright een van de beste free-solo klimmers ter wereld.</p>
      <p>Collega-klimmers tonen dan ook hun medeleven op sociale media. De wereldberoemde Alex Honnold, die bekend werd met een film over zijn beklimming van El Capitan, reageerde geschokt en omschreef Gobright als een “warm en vriendelijk persoon” en één van de leukste klimpartners om een dag mee te spenderen. “Misschien kan er iets gezegd worden over de veiligheid van het klimmen en de risico’s, maar dat maakt me nu eigenlijk niet veel uit. Ik ben verdrietig voor Brad en zijn familie", aldus Honnold nog.</p>
      <blockquote>Hij hoefde niet met mensen te praten, hij had niet de beste sponsors, het enige dat hij nodig had was de vrijheid van klimmen<cite>Klimpartner</cite></blockquote>
      <p>Een andere klimpartner, Alice Hafer, schreef: “Hij had een magie over hem zoals niemand anders die had. Hij steunde me, moedigde mij aan om en geloofde in mij. Ik kan niet geloven dat hij nog maar een paar weken geleden naast mij zat toen we naar huis reden. Ik zal die momenten altijd koesteren. Hij zal zo gemist worden. Ik hou voor altijd van je, Brad.”<br/><br/>“Brad klom voor zichzelf want dat was wie Brad was: een klimmer. Hij hoefde niet met mensen te praten, hij had niet de beste sponsors nodig, het enige dat hij nodig had was de vrijheid van klimmen. Rust in vrede Brad. Ik zal je harde werk en moed herinneren”, reageerde een andere collega-klimmer.</p>
      <figure>
        <img src="https://images4.persgroep.net/rcs/1iYEeH-MtuxgcwzZueZ_wnTCzOI/diocontent/161621996/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>De steile bergwand in El Potrero Chico waar de recordklimmer viel.<cite>© Wikipedia</cite></figcaption>
      </figure>
      <figure>
        <embed-post data-src="https://www.instagram.com/p/B5ZZzoQBtB4" data-service="Instagram"/>
      </figure>
    </article>
  </body>
</html>