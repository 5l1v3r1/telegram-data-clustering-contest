<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/gladnyhet-for-solskjaer/71873749"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T11:05:03+00:00"/>
    <meta property="og:title" content="Gladnyhet for Solskjær"/>
    <meta property="og:description" content="Scott McTominay kan være tilbake på banen for Manchester United allerede denne helga, sier Ole Gunnar Solskjær."/>
  </head>
  <body>
    <article>
      <h1>Gladnyhet for Solskjær</h1>
      <h2>Scott McTominay kan være tilbake på banen for Manchester United allerede denne helga, sier Ole Gunnar Solskjær.</h2>
      <address><time datetime="2019-11-29T11:05:03+00:00">29 Nov 2019, 11:05</time> by <a rel="author">Daniel Nerli Gussiås</a></address>
      <p>Manchester United har måttet klare seg uten midtbanekjempen de siste kampene etter at han pådro seg en ankelskade.</p>
      <p>Nå varsler Solskjær at McTominay kan bli å regne med til helga.</p>
      <p>- Vi håper Scott vil være tilbake så fort som mulig. Samtidig har han vært hjemme, og dermed har jeg ikke sett ham. Forhåpentligvis vil han være klar. Men jeg håper mer mot Spurs på onsdag, sa Solskjær på pressekonferansen i forkant av møtet med Aston Villa søndag.</p>
      <p>
        <b>Skaden til Mctominay gjorde at Phil Jones fikk sjansen for første gang denne sesongen mot Sheffield United.</b>
      </p>
      <p>Det endte i en tabbe, bytte før andre omgang og 3-3.</p>
      <h3>- Som en ny verdensklasserignering</h3>
      <p>Paul Poga skal også være nære en retur. Men franskmannen er ikke helt klar igjen etter skaden som har holdt ham ute i lang tid.</p>
      <p>
        <b>- Paul tar nye steg i veien tilbake, men vi må se an når han er kampklar og tilbake, sa Solskjær.</b>
      </p>
      <p>Han la ikke noen demper på forventningene rundt verdensmesteren, som fortsatt har tilgode å prestere på et jevnt høyt nivå i rød-trøya.</p>
      <p>- Han kommer til å være som en ny signering for oss. Han har ikke vært tilgjengelig, men når han kommer tilbake vil han være som en ny midtbanespiller i verdensklasse, sa den tidligere Molde-treneren etter tapet for Astana torsdag kveld.</p>
      <p>
        <b>Solskjær avfeier at Pogba kan være tilbake allerede søndag.</b>
      </p>
      <p>- Vi vil ha ham tilbake så fort som mulig, men søndag? Nei. Samtidig kan jeg ikke si for mye, siden også han har vært igjen hjemme og jeg ikke har sett ham. La oss se hvordan han ligger an når han kommer tilbake i trening med resten av laget, konkluderte Solskjær.</p>
      <h3>Hyller jobben som har blitt gjort</h3>
      <p>Solskjær fortsatte å snakke om midtbanespillerne sine, og at han hadde latt seg imponere over jobben Fred og McTominay har gjort mens Pogba har vært ute.</p>
      <p>Samtidig la han ikke skjul på at det vil være et stort løft for United å snart ha franskmannen skadefri tilbake på banen.</p>
      <p>
        <b>Han rettet også en kritisk pekepinn til Pogbas kritikere.</b>
      </p>
      <p>- Alle spillere har lov til å være ute med skade. Når Paul er ute, jobber han knallhardt for å komme tilbake. Ingen kan tvile på hans profesjonalitet, hans vilje og ferdigheter til å spille fotball. Han er en av de beste midtbanespillerne i verden.</p>
      <p>
        <i>Manchester United tar i mot Aston Villa søndag, før Tottenham venter i Premier League i midtuka. Avspark mot Villa er klokka 17.30.</i>
      </p>
    </article>
  </body>
</html>