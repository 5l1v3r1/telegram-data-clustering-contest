<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/politics/news_1773403"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-29T11:58:27+00:00"/>
    <meta property="og:title" content="จุรินทร์ ยัน ตั้งกมธ.ศึกษาม.44 ไม่ใช่เรื่องใหญ่ แพ้ก็ไม่มีปัญหา รบ.ยังมีเสถียรภาพ"/>
    <meta property="og:description" content="“จุรินทร์” ลั่นสภาฯโหวตล่ม 2 ครั้งไม่สะเทือนเสถียรภาพรบ. ชี้ ตั้งกมธ.ศึกษาม.44 ไม่ใช่เรื่องใหญ่ แพ้ก็ไม่มีปัญหา รับเห็นใจรัฐบาลเสียงปริ่มน้ำตั้งแต่เกิด"/>
  </head>
  <body>
    <article>
      <h1>จุรินทร์ ยัน ตั้งกมธ.ศึกษาม.44 ไม่ใช่เรื่องใหญ่ แพ้ก็ไม่มีปัญหา รบ.ยังมีเสถียรภาพ</h1>
      <address><time datetime="2019-11-29T11:58:27+00:00">29 Nov 2019, 11:58</time> by <a rel="author">matichon</a></address>
      <p>
        <b>“จุรินทร์” ลั่นสภาฯโหวตล่ม 2 ครั้งไม่สะเทือนเสถียรภาพรบ. ชี้ ตั้งกมธ.ศึกษาม.44 ไม่ใช่เรื่องใหญ่ แพ้ก็ไม่มีปัญหา รับเห็นใจรัฐบาลเสียงปริ่มน้ำตั้งแต่เกิด</b>
      </p>
      <p>เมื่อเวลา 10.45 น.วันที่ 29 พฤศจิกายน ที่อิมแพ็คเอ็กซิบิชั่น ฮอล์ 5 ศูนย์แสดงสินค้าและการประชุมอิมแพ็ค เมืองทองธานี นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ (พณ.) ในฐานะหัวหน้าพรรคประชาธิปัตย์ (ปชป.) กล่าวถึงการทำงานภายในสภาฯ ของพรรคร่วมรัฐบาล ภายหลังเหตุสภาฯ ล่มถึง 2 ครั้งว่า เสถียรภาพของสภาฯ นั้นขึ้นอยู่สองส่วน หนึ่งคือ เสถียรภาพการในการทำงานร่วมกันภายในคณะรัฐมนตรี (ครม.) ตนยืนยันว่าไม่ได้มีปัญหาอะไร ขณะที่ทีมเศรษฐกิจก็ยังทำงานร่วมกันได้ดี นายกฯก็นั่งหัวโต๊ะเป็นประธานประชุมในภาพรวม และสองคือ เราเป็นระบบรัฐสภา เสียงข้างมากในสภาฯ มีความสำคัญต่อเสถียรภาพของรัฐบาล เราไม่ใช่ระบบประธานาธิบดี ที่แพ้หรือชนะ แล้วเสียงจะไม่มีผลต่อประธานาธิบดี แต่ในระบบของเรา รัฐบาลจะอยู่ได้ก็ขึ้นอยู่กับเสียงข้างมากในสภาฯ ฉะนั้น เสียงของรัฐบาลจึงสำคัญ และกลไกวิปในสภาฯ ก็มีความสำคัญด้วย ที่จะต้องทำหน้าที่ในการรวบรวมเสียง เมื่อมีการโหวตเรื่องสำคัญ แต่ก็ไม่ใช่ทุกเรื่องเช่น พระราชบัญญัติ (พ.ร.บ.) งบประมาณรายจ่ายประจำปีงบประมาณพ.ศ. 2563 อันนี้ถ้าไม่ผ่านก็มีผลกระทบต่อเสถียรภาพ หรือกฏหมายที่รัฐบาลเป็นผู้เสนอ ถ้าไม่ผ่าน รัฐบาลต้องตัดสินใจทางการเมืองอย่างใดอย่างหนึ่ง เพราะถือว่าแพ้เสียงในสภาฯ รัฐบาลก็ถือว่าอยู่ยาก แต่ถ้าเป็นเรื่องทั่วไปอาจจะมีผลบ้าง คือกระทบทางอ้อม ไม่ใช่กระทบโดยตรง ไม่ได้มีผลจะให้รัฐบาลอยู่ได้หรือไม่ได้ เช่น ญัตติตั้งคณะกรรมาธิการวิสามัญ (กมธ.) พิจารณาศึกษาผลกระทบจากการกระทำ ประกาศและคำสั่งของคณะรักษาความสงบแห่งชาติ (คสช.) และการใช้อำนาจของหัวหน้าคสช.ตามมาตรา 44 เป็นญัตติของสภาฯ ไม่ใช่รัฐบาล จะแพ้ชนะหรือใครมากกว่าใคร ก็ไม่ได้มีผลกระทบโดยตรง แต่อาจจะมีการนำมาตีความข้างเคียงกับการเมืองได้บ้าง อย่างไรก็ตาม เป็นหน้าที่ของทุกพรรคการเมืองที่ร่วมรัฐบาล ต้องช่วยกันทำให้รัฐบาลมีเสถียรภาพในสภาฯ</p>
      <p>“รัฐบาลนี้ผมเข้าใจและเห็นใจ เพราะว่าเสียงมันปริ่มน้ำตั้งแต่ต้น ตอนนี้สภาฯ มีผู้แทน 500 คน เป็นเสียงรัฐบาลที่เป็นทางการ 254 เสียง ก็เกินมานิดเดียวก็อาจจะกระท่อนกระแท่นบ้างบางส่วน แต่เราต้องมาดูว่า อันไหนที่กระทบเสถียรภาพโดยตรง อันไหนโดยอ้อม หรืออันไหนเป็นเรื่องของสภาฯ ถ้าเราแยกแยะได้เราก็จะเข้าใจ” นายจุรินทร์ กล่าว</p>
      <p>เมื่อถามว่ามี 6 ส.ส.โหวตหนุนฝ่ายค้าน ในการตั้งกมธ.ศึกษากระทบจากม.44 นายกฯ ได้สอบถามหรือแนะนำอะไรหรือไม่ นายจุรินทร์ กล่าวว่า วิปของพรรคประชาธิปัตย์ จะต้องไปพูดคุยกัน เพราะมีหน้าที่จะต้องไปทำความเข้าใจและเป็นผู้รวบรวมเสียงในสภาฯ ในส่วนของพรรคปชป. ซึ่งนายกฯ ไม่ได้ถามอะไร ท่านบอกว่าไม่มีปัญหา ท่านเข้าใจอยู่แล้ว ซึ่งท่านก็พูดคำสองคำ ก่อนจะขึ้นเปิดงานบนเวทีเท่านั้น และท่านไม่ได้ขอร้องอะไร เพียงแต่เปรยขึ้นมา</p>
      <p>ผู้สื่อข่าวถามว่ามีคนมองว่าพรรคประชาธิปัตย์กำลังเล่นเกมการเมืองกันอยู่ นายจุรินทร์ปัดตอบ ก่อนกล่าวเพียงว่า ตนคิดว่าทุกพรรคต้องช่วยกันในการรวบรวมเสียงเป็นภาระหน้าที่ร่วมกัน สำหรับการทำงานร่วมกันในฐานะพรรคร่วมรัฐบาล ในระบบรัฐสภา ทุกเสียงในสภาฯ จึงมีความสำคัญ</p>
    </article>
  </body>
</html>