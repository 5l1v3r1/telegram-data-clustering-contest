<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/963567/%D9%86%DB%8C%D8%B3%D8%A7%D9%86-%D9%88%D8%A7%D9%86%D8%AA-%D8%AF%DA%A9%D9%84-%D8%AF%D9%88%D8%B1%D8%A8%DB%8C%D9%86-%DA%A9%D9%86%D8%AA%D8%B1%D9%84-%D8%B3%D8%B1%D8%B9%D8%AA-%D8%B1%D8%A7-%D8%A7%D8%B2-%D8%AC%D8%A7-%DA%A9%D9%86%D8%AF-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-11-29T11:21:00+00:00"/>
    <meta property="og:title" content="نیسان وانت دکل دوربین کنترل سرعت را از جا کند +تصاویر"/>
    <meta property="og:description" content="برخورد وانت نیسان با دکل دوربین کنترل سرعت راهنمایی و رانندگی باعث شکستگی دکل و سقوط آن بر روی دو خودروی سواری در بلوار جنت آباد شمالی شد."/>
  </head>
  <body>
    <article>
      <h1>
        <a href="https://www.fardanews.com/fa/news/963567/%D9%86%DB%8C%D8%B3%D8%A7%D9%86-%D9%88%D8%A7%D9%86%D8%AA-%D8%AF%DA%A9%D9%84-%D8%AF%D9%88%D8%B1%D8%A8%DB%8C%D9%86-%DA%A9%D9%86%D8%AA%D8%B1%D9%84-%D8%B3%D8%B1%D8%B9%D8%AA-%D8%B1%D8%A7-%D8%A7%D8%B2-%D8%AC%D8%A7-%DA%A9%D9%86%D8%AF-%D8%AA%D8%B5%D8%A7%D9%88%DB%8C%D8%B1">نیسان وانت دکل دوربین کنترل سرعت را از جا کند +تصاویر</a>
      </h1>
      <address><time datetime="2019-11-29T11:21:00+00:00">29 Nov 2019, 11:21</time> by <a rel="author">پایگاه خبری تحلیلی فردا | Farda News</a></address>
      <p>تاریخ انتشار : ۰۸ آذر ۱۳۹۸ - ۱۱:۲۱ <b>برخورد وانت نیسان با دکل دوربین کنترل سرعت راهنمایی و رانندگی باعث شکستگی دکل و سقوط آن بر روی دو خودروی سواری در بلوار جنت آباد شمالی شد.</b></p>
      <hr/>
      <p>خبرگزاری مهر: در این حادثه به سرنشینان دو خودرو سواری هیچ گونه آسیب جانی نرسید، ولی راننده نیسان وانت بر اثر تصادف شدید با دکل دوربین، زخمی شد که توسط عوامل اورژانس به بیمارستان انتقال یافت.</p>
      <p>به دنبال تماس تعدادی از شهروندان با سامانه ۱۲۵ و تقاضای استمداد از آتش نشانی، بیدرنگ آتش نشانان ایستگاه ۹۴ ساعت ۲۰:۱۹ دقیقه شب گذشته به سمت محل حادثه در جنت آباد شمالی، تقاطع سیمون بولیوار حرکت کردند.</p>
      <figure>
        <img src="https://www.fardanews.com/files/fa/news/1398/9/8/1221204_829.jpg"/>
      </figure>
      <p>محسن فخری فرمانده آتش نشانان اعزامی در مورد چگونگی وقوع این حادثه گفت: یک دستگاه خودرو نیسان وانت به هنگام حرکت در بلوار جنت آباد شمالی به علت نامعلومی از مسیراصلی منحرف شد و به شدت با دکل دوربین کنترل سرعت برخورد کرد.</p>
      <p>وی اضافه کرد: پس از این برخورد، دکل از پایه جدا شد و بر روی دو خودروی سواری سمند و ال ۹۰ درحال عبور، سقوط کرد که به رانندگان و سرنشینان این خودرو‌ها صدمه جانی نرسید و همه آنان پیش از رسیدن نیرو‌های آتش نشانی در محل حادثه، به سلامت از این دو وسیله نقلیه خارج شدند.</p>
      <figure>
        <img src="https://www.fardanews.com/files/fa/news/1398/9/8/1221205_106.jpg"/>
      </figure>
      <p>محسن فخری در ادامه اظهار داشت: دراین تصادف، راننده خودرو نیسان که مردی ۳۵ ساله بود به رغم شدت تصادم، از این اتفاق جان سالم بدربرد، ولی از ناحیه دست و صورت دچار آسیب دیدگی شد.</p>
      <p>این فرمانده آتش نشانی علت بروز این حادثه رانندگی را منوط به تشخیص و ابراز کارشناسان راهنمایی و رانندگی اعلام کرد و افزود: آتش نشانان همزمان با ایمن سازی محل، راننده مصدوم را از داخل اتاقک وانت بار بیرون آورده و برای انتقال به بیمارستان تحویل عوامل اورژانس دادند.</p>
    </article>
  </body>
</html>