<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Blog/Blog-ostalo/a315979-Dzejms-uskoro-prestize-Brajanta-Divca-Ajversona.html"/>
    <meta property="og:site_name" content="Sport Klub"/>
    <meta property="article:published_time" content="2019-11-29T11:01:00+00:00"/>
    <meta property="og:title" content="Džejms uskoro prestiže Brajanta, Divca, Ajversona…"/>
    <meta property="og:description" content="Lebron Džejms postigao je 29 poena u poslednjoj pobedi Los Anđeles Lejkersa protiv Nju Orleans Pelikansa i na taj način prebacio 33.000 poena u NBA regularnom delu sezone."/>
  </head>
  <body>
    <article>
      <h1>Džejms uskoro prestiže Brajanta, Divca, Ajversona…</h1>
      <h2>Lebron Džejms postigao je 29 poena u poslednjoj pobedi Los Anđeles Lejkersa protiv Nju Orleans Pelikansa i na taj način prebacio 33.000 poena u NBA regularnom delu sezone.</h2>
      <address><time datetime="2019-11-29T11:01:00+00:00">29 Nov 2019, 11:01</time> by <a rel="author">Luka Spasovski</a></address>
      <figure>
        <img src="https://sportklub.rs/Picture/170168/jpeg/lebron-dzejms.jpg"/>
        <figcaption>Lebron Džejms<cite>Sean M. Haffey/Getty Images</cite></figcaption>
      </figure>
      <p>Na večnoj listi najboljih strelaca Lebron je sa svojih 33.008 poena trenutno četvrti, a ispred njega su samo Kobi Brajant (33.643), Karl Meloun (36.928) i Karim Abdul Džabar (38.387). U top 10 popularni Kralj je jedini aktivni košarkaš, a sledeći na listi koji još igra je Karmelo Entoni, odnedavno član Portlanda, koji je za sada u karijeri postigao 25.364 poena.<br/><br/><b>Najbolji poenteri:</b></p>
      <ol>
        <li>Karim Abdul Džabar 38.387</li>
        <li>Karl Maloun 36.928</li>
        <li>Kobi Brajant 33.643</li>
        <li>Lebron Džejms 33.008</li>
        <li>Majkl Džordan 32.292</li>
      </ol>
      <p>Ako ostane zdrav i nastavi ove sezone sa prosekom od 25 postignutih poena po meču, Lebron bi mogao da prestigne Brajanta u periodu oko ’Ol star’ utakmice (16. februar, Čikago). Takođe, postoji projekcija prema kojoj bi Džejms prestigao Melouna u poslednjoj godini ugovora sa Lejkersima (2021/22), a ako ostane aktivan, već naredne sezone bi mogao i do prvog mesta na listi.<br/><br/>Inače, Džejms je ubedljivo prvi na listi sa najviše postignutih poena u plej-ofu sa brojem d 6.911 poena. Drugi je Majkl Džordan sa 5.987.</p>
      <figure>
        <img src="https://sportklub.rs/Picture/169782/jpeg/Lebron-Dzejms"/>
        <figcaption>
          <cite>Harry How/Getty Images</cite>
        </figcaption>
      </figure>
      <p>Lista najboljih strelaca u istoriji NBA nije jedina gde je Džejms u vrhu i gde konstantno napreduje. On je trenutno 10. najbolji asistent sa 8.860 uspešnih dodavanja. Iako sigurno neće dostići Džona Stoktona koji je ubedljivo prvi sa 15.806 asistencija, Džejms će uskoro napredovati i prestići Gerija Pejtona (8.966) i Ajzeju Tomasa (9.061). Od aktivnih košarkaša ispred Lebrona je samo Kris Pol koji je na večnoj listi sedmi sa 9.277 asistencija.<br/><br/>Džejms je u ovom trenutku 53. najbolji skakač u istoriji NBA sa 9.011 skokova. Interesantno je da bi ove sezone trebalo da prestigne još jednog nekadašnjeg člana Lejkersa Vlada Divca koji je u u karijeri dostigao broj od 9.326 skokova i na večnoj listi je na poziciji 48. Neprikosnoveni su legendarni Vil Čembrlen (23.924) i Bil Rasel (21.620).<br/><br/>Lider Lejkersa je i jedan od najboljih kradljivaca ikada viđenih, a na listi je situacija slična kao i kada je reč o asistencijama. Ubedljivo najbolji je Džon Stokton sa 3.265 ukradnih lopti, a jedini aktivni košarkaš koji je ispred Džejmsa je Kri Pol koji je na desetoj poziciji sa cifrom 2.152. Lebron je trenutno 15. najbolji kradljivac ikada sa brojem 1960, a uskoro će preteći Alena Ajversona koji je u svojoj karijeri zabeležio 1.983.</p>
      <figure>
        <iframe src="https://www.youtube.com/embed/3FkS2w3qZDo" width="620" height="381" data-service="Youtube" scrolling="no"/>
        <figcaption>
          <cite>You Tube</cite>
        </figcaption>
      </figure>
      <p>Lista na kojoj Džejms takođe konstantno napreduje je ona sa igračima koji su postigli najviše trojki u NBA ligi. Džejms je trenutno na deobi 18. pozicije. I on i Džej Džej Redik imaju 1.763 ubačene trojke, a interesantno je da je Kralj pre četiri dana prestigao Predraga Stojakovića koji je u svojoj NBA karijeri bio uspešan 1760 puta u šutu za tri poena. Prvi je Rej Alen sa 2.973 trojke, a slede Redži Miler (2.560) i trenutno povređeni Stef Kari (2.492).<br/><br/>Predvođeni Lebronom Džejmsom, Lejkersi trenutno imaju najbolji skor u NBA ligi (16-2), a priliku da nastave pobednički niz i da Lebron nastavi sa statističkom dominacijom imaju već u noći između petka i subote kada dočekuju Vašington. Narednih dana biće vrlo uzbudljivo, pošto Lejkersi u nedelju dočekuju zahuktali Dalas (skor 11-6) Luke Dončića, a u sredu gostuju Denveru (13-3), koji i ove sezone predvodi odlični Nikola Jokić.</p>
    </article>
  </body>
</html>