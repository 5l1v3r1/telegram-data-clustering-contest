<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/rtuk-ten-yuksek-reklam-sesi-ne-ayar-1287753-gundem/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-29T11:38:00+00:00"/>
    <meta property="og:title" content="RTÜK'ten &quot;yüksek reklam sesi&quot;ne ayar"/>
    <meta property="og:description" content="Radyo ve Televizyon Üst Kurulu (RTÜK), bütün yayıncı kuruluşları, gelen şikayetler üzerine, reklam ses seviyelerinin yükseltilmemesi konusunda uyardı."/>
  </head>
  <body>
    <article>
      <h1>RTÜK'ten "yüksek reklam sesi"ne ayar</h1>
      <h2>Radyo ve Televizyon Üst Kurulu (RTÜK), bütün yayıncı kuruluşları, gelen şikayetler üzerine, reklam ses seviyelerinin yükseltilmemesi konusunda uyardı.</h2>
      <address>
        <time datetime="2019-11-29T11:38:00+00:00">29 Nov 2019, 11:38</time>
      </address>
      <p>RTÜK, gelen şikayetler üzerine,  radyo ve televizyon yayınlarında programlar arasında yer verilen <a href="http://www.gazetevatan.com/arama/?Keyword=Reklam">reklam</a>ların ses  seviyelerini kontrol etti. Üst Kurulun yayınları kaydettiği Sayısal Kayıt Arşiv  ve Analiz Sistemi (SKAAS) incelendiğinde, bazı medya hizmet sağlayıcıların ticari  iletişim yayınlarının ses seviyesinin, diğer yayın bölümleri ile aynı seviyede  olmadığı tespit edildi.</p>
      <p>RTÜK, bütün yayıncı kuruluşlara reklam ses seviyelerine azami dikkat  göstermeleri ve ses seviyelerinin yükseltilmemesi uyarısında bulundu. Üst Kurul,  uyarısında, ticari iletişim yayınlarının ve program tanıtımlarının ses  seviyesinin diğer yayın bölümleri ile aynı seviyede olma zorunluluğunu aktararak  ses seviyelerinin yükseltilerek veya alçaltılarak izleyici veya dinleyicinin  rahatsız edilmemesi ve yönergede belirlenen teknik değerlere uygun olması  gerektiğini vurguladı.</p>
      <p>Uyarıda, medya hizmet sağlayıcılarının ticari iletişim yayınları ve  program tanıtımları dışındaki iç yapım ve dış yapım dahil tüm programlarının da  belirlenen ses seviyesi teknik değerlerine uygun olması gerektiği belirtildi.</p>
      <p>RTÜK, ilgili kanun ve mevzuatta yer alan hususlara aykırı yayın  yapmakta ısrar eden medya hizmet sağlayıcıları hakkında gerekli yasal işlemlerin  yapılacağını da duyurdu.</p>
    </article>
  </body>
</html>