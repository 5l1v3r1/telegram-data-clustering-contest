<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563828/kede-aytodynamia-tis-nd-stis-ekloges-o-dimitris-papastergioy-gia-neos-proedros"/>
    <meta property="og:site_name" content="NOOZ."/>
    <meta property="article:published_time" content="2019-11-29T11:40:00+00:00"/>
    <meta property="og:title" content="ΚΕΔΕ: Αυτοδυναμία της ΝΔ στις εκλογές- O Δημήτρης Παπαστεργίου για νέος πρόεδρος"/>
    <meta property="og:description" content="ΚΕΔΕ: Ο δήμαρχος Τρικκαίων Δημήτρης Παπαστεργίου θα προταθεί για νέος πρόεδρος της Κεντρικής Ενωσης Δήμων Ελλάδας (ΚΕΔΕ) από την παράταξη «Σύγχρονοι Ισχυροί Δήμοι», που απέσπασε την απόλυτη πλειοψηφία των εδρών στο νέο Διοικητικό Συμβούλιο ΚΕΔΕ κατά τις χθεσινές εκλογές για την ανάδειξη νέας ηγεσίας."/>
  </head>
  <body>
    <article>
      <h1>ΚΕΔΕ: Αυτοδυναμία της ΝΔ στις εκλογές- O Δημήτρης Παπαστεργίου για νέος πρόεδρος</h1>
      <address>
        <time datetime="2019-11-29T11:40:00+00:00">29 Nov 2019, 11:40</time>
      </address>
      <p>
        <b>ΚΕΔΕ: Ο δήμαρχος Τρικκαίων Δημήτρης Παπαστεργίου θα προταθεί για νέος πρόεδρος της Κεντρικής Ενωσης Δήμων Ελλάδας (ΚΕΔΕ) από την παράταξη «Σύγχρονοι Ισχυροί Δήμοι», που απέσπασε την απόλυτη πλειοψηφία των εδρών στο νέο Διοικητικό Συμβούλιο ΚΕΔΕ κατά τις χθεσινές εκλογές για την ανάδειξη νέας ηγεσίας.</b>
      </p>
      <p>Η παράταξη ««Σύγχρονοι Ισχυροί Δήμοι» είχε ανακοινώσει ότι όποιος εκ των δυο επικεφαλής της, Παπαστεργίου και Κυρίζογλου, δημάρχου Αμπελοκήπων -Μενεμένης, υπερίσχυε σε ψήφους έναντι του άλλου, αυτός και θα προτεινόταν για νέος πρόεδρος της ΚΕΔΕ.</p>
      <p>Η ολοκλήρωση της καταμέτρησης των ψήφων ανέδειξε νικητή τον κ. Παπαστεργίου , ο οποίος σε δήλωσή του αμέσως μετά την ανακοίνωση των αποτελεσμάτων τόνισε ότι ήταν «ένας σκληρός αλλά δίκαιος προεκλογικός αγώνας» και «η Αυτοδιοίκηση έδειξε ξεκάθαρα ότι θέλει να περάσει στην επόμενη ημέρα». «Μια ημέρα», όπως είπε, «κατά την οποία θα κυριαρχεί η ενασχόληση με τα προβλήματα υποστελέχωσης των δήμων, αλλά και με τα προβλήματα που προέκυψαν από τον εκλογικό νόμο. Μία ημέρα, κατά την οποία θα θέσουμε σε νέα βάση, τη θέση της Αυτοδιοίκησης ως προς την αποκέντρωση του κράτους με περισσότερες και πιο άμεσες υπηρεσίες για τον πολίτη. Μια ημέρα, κατά την οποία, εκτός από την αυτονόητη εμπλοκή μας με την καθημερινότητα, θα ασχοληθούμε και με μεγαλύτερης βαρύτητας ζητήματα όπως η άμεση πρόσβαση σε αναπτυξιακά προγράμματα για τους Δήμους».</p>
      <p>Σύμφωνα με τα επίσημα αποτελέσματα που ανακοίνωσε η ΚΕΔΕ, οι ψήφοι που έλαβαν και οι έδρες κάθε παράταξης για το νέο 31 μελές δ.σ. είναι οι εξής: «Σύγχρονοι Ισχυροί Δήμοι» 325 ψήφοι και 19 έδρες, «Αυτοδιοικητικό Κίνημα» 91 ψήφοι και 6 έδρες, «Προοδευτική Αυτοδιοικητική Συνεργασία» 45 ψήφοι και 3 έδρες, «Νέα Αυτοδιοίκηση» 33 ψήφοι και 2 έδρες. Δεν εξέλεξαν εκπρόσωπο στο δ.σ. η «Λαϊκή Συσπείρωση» που έλαβε 10 ψήφους και η παράταξη «Συντονισμός Αιρετών» που πήρε 6 ψήφους. Στο 31μελές δ.σ. της ΚΕΔΕ συμμετέχει χωρίς εκλογή και ο εκάστοτε δήμαρχος Αθηναίων.</p>
      <p>Συνολικά ψήφισαν 511 σε σύνολο εγγεγραμμένων 528 και τα έγκυρα ψηφοδέλτια ήταν 510. Ο απελθών πρόεδρος της ΚΕΔΕ και νυν περιφερειάρχης Αττικής, Γιώργος Πατούλης, χαρακτήρισε «μεγάλη νίκη της Αυτοδιοίκησης» την επικράτηση της αυτοδιοικητικής παράταξης «Σύγχρονοι Ισχυροί Δήμοι».</p>
    </article>
  </body>
</html>