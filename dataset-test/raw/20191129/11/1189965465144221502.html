<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/261051/ipa-tin-vrikan-nekri-kai-to-ptoma-toy-antra-tis-mesa-se-katapsykti-mystirio-pote-pethane"/>
    <meta property="og:site_name" content="LiFO"/>
    <meta property="article:published_time" content="2019-11-29T11:20:00+00:00"/>
    <meta property="og:title" content="ΗΠΑ: Την βρήκαν νεκρή και το πτώμα του άντρα της μέσα σε καταψύκτη - Μυστήριο πότε πέθανε"/>
    <meta property="og:description" content="Το πτώμα ενός άντρα που βρέθηκε στον καταψύκτη της νεκρής γυναίκας του, μπορεί να τοποθετήθηκε εκεί πριν από ενάμιση ή μέχρι και πριν από 11 χρόνια"/>
  </head>
  <body>
    <article>
      <h1>ΗΠΑ: Την βρήκαν νεκρή και το πτώμα του άντρα της μέσα σε καταψύκτη - Μυστήριο πότε πέθανε</h1>
      <h2>Το πτώμα ενός άντρα που βρέθηκε στον καταψύκτη της νεκρής γυναίκας του, μπορεί να τοποθετήθηκε εκεί πριν από ενάμιση ή μέχρι και πριν από 11 χρόνια</h2>
      <address><time datetime="2019-11-29T11:20:00+00:00">29 Nov 2019, 11:20</time> by <a rel="author">NEWSROOM</a></address>
      <p>
        <b>Όταν η αστυνομία κλήθηκε για να βεβαιωθεί πως μια γυναίκα στη Γιούτα ήταν καλά στην υγεία της, την βρήκαν νεκρή και το <a href="https://www.lifo.gr/tags/%CF%80%CF%84%CF%8E%CE%BC%CE%B1+%CF%83%CE%B5+%CE%BA%CE%B1%CF%84%CE%B1%CF%88%CF%8D%CE%BA%CF%84%CE%B7">πτώμα του συζύγου της μέσα σε καταψύκτη</a>.</b>
      </p>
      <p>Η Jeanne Souron-Mathers βρέθηκε νεκρή την περασμένη εβδομάδα στο διαμέρισμά της στην πόλη Tooele. Ο επιστάτης κάλεσε την αστυνομία επειδή ανησύχησε για την γυναίκα, λέγοντας πως δεν είχε δει την 75χρονη για περίπου δυο εβδομάδες.</p>
      <p>Όταν οι αστυνομικοί άρχισαν να ψάχνουν το σπίτι για στοιχεία σχετικά με τον θάνατο της γυναίκας, ανακάλυψαν μέσα στον καταψύκτη το πτώμα ενός άντρα που αποδείχθηκε ότι ήταν ο σύζυγος της 75χρονης, Paul Edward Mathers, ηλικίας 69 ετών.</p>
      <p>Ωστόσο η αυτοψία ενώ προσδιόρισε την ταυτότητα του άντρα, δεν βοήθησε καθόλου τους αστυνομικούς να καταλάβουν πώς πέθανε ο 69χρονος, ποιος τον σκότωσε ή πόσο καιρό ακριβώς βρισκόταν το πτώμα του μέσα στον καταψύκτη στο διαμέρισμα του ζευγαριού.</p>
      <p>Το παράδοξο δε, στην υπόθεση είναι πως το πτώμα του άντρα βρέθηκε «εντελώς άθικτο» και οι αρχές πιστεύουν πως θα μπορούσε να είναι μέσα στον καταψύκτη από εδώ και τουλάχιστον ενάμιση χρόνο μέχρι και 11 χρόνια. Την υπόθεση περιπλέκει το γεγονός πως στο σώμα του δεν διαπιστώθηκαν ίχνη τραύματος.</p>
      <p>Οι γείτονες, όταν ρωτήθηκαν, έδωσαν πολλές και διαφορετικές απαντήσεις σχετικά με το πότε είχαν δει τελευταία φορά τον άντρα.«Υποψιαζόμαστε πως ο χρόνος ήταν πριν από ενάμιση χρόνο μέχρι πριν από έντεκα χρόνια. Πραγματικά δεν γνωρίζουμε αυτή τη στιγμή πόσο καιρό βρισκόταν μέσα στον καταψύκτη», είπε ο επικεφαλής της αστυνομίας.</p>
      <p>Η αστυνομία ανέφερε ότι δεν γνωρίζει πώς η 75χρονη μπορεί αν σχετίζεται με τον θάνατο του συζύγου της και έχουν ήδη ξεκινήσει να ερευνούν τα οικονομικά αρχεία του άντρα, μαζί με τα χρήματα που έπαιρνε ως παλαίμαχος, ελπίζοντας να εξακριβώσουν πού στέλνονταν οι επιταγές και αν σταμάτησαν ποτέ.</p>
      <p>Με πληροφορίες από BBC, Associated Press</p>
    </article>
  </body>
</html>