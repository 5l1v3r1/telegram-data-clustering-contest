<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/govern-espanyol-aprova-subvencio-10-milions-euros-transport-public-metropolita-valencia"/>
    <meta property="og:site_name" content="Diari La Veu"/>
    <meta property="article:published_time" content="2019-11-29T11:10:00+00:00"/>
    <meta property="og:title" content="El govern espanyol aprova una subvenció de 10 milions per al transport públic metropolità de València "/>
    <meta property="og:description" content="El Consell de Ministres ha aprovat aquest divendres un reial decret que regula la concessió directa de subvencions per al finançament del transport públic regular de viatgers de Madrid, Barcelona, València i les Illes Canàries."/>
  </head>
  <body>
    <article>
      <h1>El govern espanyol aprova una subvenció de 10 milions per al transport públic metropolità de València </h1>
      <h2>Els imports que es concediran a les ciutats de Madrid i de Barcelona ascendeixen a 126,89 milions i a 109,3 milions, respectivament</h2>
      <address><time datetime="2019-11-29T11:10:00+00:00">29 Nov 2019, 11:10</time> by <a rel="author">DLV</a></address>
      <p>VALÈNCIA. El Consell de Ministres ha aprovat aquest divendres un reial decret que regula la concessió directa de subvencions per al finançament del transport públic regular de viatgers de Madrid, Barcelona, València i les Illes Canàries.<br/><br/>Amb aquestes subvencions, el govern espanyol "pretén contribuir amb el finançament dels sistemes de transport terrestre i mobilitat de passatgers de diverses àrees metropolitanes o insulars que es caracteritzen per un important volum de població afectada, per la gran intensitat de desplaçaments, per la participació de diverses administracions en la seua gestió i per l'afectació del seu funcionament sobre l'activitat econòmica general i de diversos sectors".<br/><br/>A causa de la situació de pròrroga pressupostària, el govern espanyol ha iniciat la tramitació de les subvencions per la via de la concessió directa per raons d'interés públic, social, econòmic o humanitari; aquest mecanisme requereix l'aprovació mitjançant un reial decret.<br/><br/>Els sistemes de transport de les àrees d'actuació són el Consorci Regional de Transports de Madrid, l'Autoritat del Transport Metropolitana de Barcelona, l'Autoritat del Transport Metropolità de València i la de la Comunitat Autònoma de Canàries.<br/><br/>Els imports de les subvencions a concedir enguany coincideixen <a href="https://www.diarilaveu.com/noticia/87171/pge-contemplen-partida-almenys-10-milions-autoritat-transport-metropolitana-valencia">amb els imports dels Pressuposts Generals de l'Estat 2018</a> –prorrogats–: 126,89 milions d'euros per a Madrid; 109,3 milions d'euros per a Barcelona; 47,5 milions d'euros per a les Canàries, i 10 milions d'euros per a València.<br/><br/>Com a requisit previ a la seua concessió, les entitats beneficiàries de les subvencions han d'acreditar que disposen del corresponent Pla de Mobilitat Sostenible i que aquest és coherent amb l'Estratègia Espanyola de Mobilitat Sostenible.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/oliveres-millenaries-terres-del-senia-primer-patrimoni-agricola-valencia-reconegut-fao"/>
        <a href="https://www.diarilaveu.com/premsa-valenciana-i-en-valencia-per-conviccions"/>
        <a href="https://www.diarilaveu.com/psoe-junts-per-catalunya-reuniran-dimarts-parlar-investidura"/>
        <a href="https://www.diarilaveu.com/policia-allibera-36-gossos-atrapats-habitatge-alacant"/>
        <a href="https://www.diarilaveu.com/puig-insta-actualitzar-fiscalitat-no-permetre-existencia-paradisos-fiscals-madrid"/>
      </related>
    </article>
  </body>
</html>