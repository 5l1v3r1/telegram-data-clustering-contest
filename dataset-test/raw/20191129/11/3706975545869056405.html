<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/domace/1983589_financna-policia-ma-dosledne-preverit-majetok-jana-balciara-olano-podava-podnet"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-29T11:42:00+00:00"/>
    <meta property="og:title" content="Finančná polícia má dôsledne preveriť majetok Jána Balciara, OĽaNO podáva podnet"/>
    <meta property="og:description" content="Informoval o tom poslanec Gábor Grendel (OĽaNO) na piatkovej tlačovej konferencii."/>
  </head>
  <body>
    <article>
      <h1>Finančná polícia má dôsledne preveriť majetok Jána Balciara, OĽaNO podáva podnet</h1>
      <h2>Informoval o tom poslanec Gábor Grendel (OĽaNO) na piatkovej tlačovej konferencii.</h2>
      <address><time datetime="2019-11-29T11:42:00+00:00">29 Nov 2019, 11:42</time> by <a rel="author">BRATISLAVA/TASR</a></address>
      <p>Finančná polícia by mala preveriť majetkové pomery riaditeľa Vojenského spravodajstva (VS) Jána Balciara. Poslanci Národnej rady (NR) SR z hnutia OĽaNO podajú v tejto súvislosti podnet na finančnú políciu. Informoval o tom poslanec Gábor Grendel (OĽaNO) na piatkovej tlačovej konferencii.</p>
      <p>"Zákon o preukazovaní pôvodu majetku hovorí, že ak existuje podozrenie, že majetok občana nezodpovedá jeho legálnym príjmom, polícia má oprávnenie v takejto veci konať alebo môže konať na základe podnetu," priblížil Grendel s tým, že Balciar nemohol legálne na základe jeho príjmu nadobudnúť svoj majetok, ktorý je podľa medializovaných informácií v hodnote troch miliónov eur.</p>
      <p>Argumentuje tým, že rozdiel medzi výpočtom jeho príjmu a reálnou hodnotou majetku je priveľký, a aj preto sa rozhodli podať podnet na finančnú políciu, aby sa ním zaoberala.</p>
      <p>Predseda poslaneckého klubu OĽaNO Eduard Heger doplnil, že majetkovým pomerom Balciara sa venoval aj osobitný kontrolný výbor NR SR, ktorému predsedá, a jeho členovia ho vyzvali, aby svoj majetok vysvetlil. Keďže tak neurobil, OĽaNO vyzvalo Balciara, aby odstúpil z funkcie. "Mal odstúpiť, aby nepošpiňoval dobrú povesť VS," podotkol Heger.</p>
      <p>Podnet podávajú poslanci aj preto, lebo doteraz nemali informácie o postupe preverovania políciou v tejto veci. "Zmyslom podnetu je, aby sa preverovanie nezamietlo pod koberec," dodal Grendel s tým, že ak ich podnet zamietnu, uvidia dôvody, prečo tak polícia urobila.</p>
      <p>Polícia už v minulosti preverovala medializované informácie o majetkoch šéfa VS. Minister obrany Peter Gajdoš (SNS) ešte v septembri po rokovaní kontrolného parlamentného výboru informoval o tom, že Balciar majetok nadobudol legálne. Podľa medializovaných informácií mal Balciar získať niekoľko apartmánov na Táľoch podozrivým spôsobom.</p>
      <p>V prípade troch apartmánov a aj chaty v Nízkych Tatrách má ísť o nehnuteľnosti, ktoré v minulosti patrili človeku, ktorý má byť podľa medializovaných informácií prepojený s mafiánskou skupinou černákovcov. Informáciu priniesol portál Aktuality.sk.</p>
      <h3>Balciar reaguje</h3>
      <p>Finančnej polícii som poskytol pri preverovaní môjho majetku maximálnu súčinnosť. Uviedol to riaditeľ Vojenského spravodajstva (VS) Ján Balciar v reakcii na vyhlásenie poslancov OĽaNO. Tí v piatok vyhlásili, že podajú podnet na finančnú políciu pre Balciarov majetok.</p>
      <p>"Finančnej polícii, ktorá je zákonom oprávnená preverovať nadobudnutie majetku, som poskytol pri preverovaní môjho majetku maximálnu súčinnosť vrátane poskytnutia podkladov k všetkým formám úverov, pomocou ktorých bolo nadobudnutie nehnuteľností financované," tvrdí Balciar.</p>
      <p>Ten dodáva, že absencia ťarchy na nehnuteľnosti nemusí znamenať, že na jej financovanie nemohol byť v minulosti využitý úver. "O tejto skutočnosti však médiá účelovo mlčia," tvrdí riaditeľ vojenských tajných.</p>
    </article>
  </body>
</html>