<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/verslas/uzsienio-investicijos/vokietijos-van-hessen-vilniuje-planuoja-pletra/"/>
    <meta property="og:site_name" content="Made in vilnius"/>
    <meta property="article:published_time" content="2019-11-29T11:35:09+00:00"/>
    <meta property="og:title" content="Vokietijos „Van Hessen“ Vilniuje planuoja plėtrą"/>
    <meta property="og:description" content="Vokietijos kapitalo gyvulinės kilmės produktų perdirbimo įmonė „Van Hessen“ Vilniaus Titnago gatvėje planuoja plėtrą – teritorijoje žadama statyti gamybinės ir administracinės paskirties pastatą. Pasak įmonės „Van Hessen Lithuania“ vadovo Igorio Čerepovičiaus, bendrovė nori plėstis, nes dabartinių patalpų veiklai nebepakanka. „Mums tiesiog reikia daugiau patalpų. Ten bus gamybinės ir sandėlių patalpos“,..."/>
  </head>
  <body>
    <article>
      <h1>Vokietijos „Van Hessen“ Vilniuje planuoja plėtrą</h1>
      <address><time datetime="2019-11-29T11:35:09+00:00">29 Nov 2019, 11:35</time> by <a rel="author">BNS</a></address>
      <p>Vokietijos kapitalo gyvulinės kilmės produktų perdirbimo įmonė „Van Hessen“ Vilniaus Titnago gatvėje planuoja plėtrą – teritorijoje žadama statyti gamybinės ir administracinės paskirties pastatą.</p>
      <p>Pasak įmonės „Van Hessen Lithuania“ vadovo Igorio Čerepovičiaus, bendrovė nori plėstis, nes dabartinių patalpų veiklai nebepakanka.</p>
      <p>„Mums tiesiog reikia daugiau patalpų. Ten bus gamybinės ir sandėlių patalpos“, – BNS sakė I. Čerepovičius.</p>
      <p>Anot jo, projektas tebėra ankstyvojoje stadijoje. I. Čerepovičius tikisi, kad po plėtros planų patvirtinimo savivaldybėje, įmonė galės rengti techninį projektą.</p>
      <p>„Mums reikia pirmiausia padaryti techninį projektą, tai užims kažkur pusę metų. Kai padarysime techninį projektą, tada bus galima skelbti konkursą“, – aiškino „Van Hessen Lithuania“ vadovas.</p>
      <p>Pasak I. Čerepovičiaus, investicijos į plėtrą preliminariai turėtų siekti 1,5-2 mln. eurų, o galutinė kaina bus aiški parengus techninį projektą. Taip pat planuojamas nedidelis skaičius naujų darbuotojų.</p>
      <p>Jis teigia, kad naujose patalpose bus dar viena gamybos linija, todėl tikimasi, kad išsiplėtus didės ir bendrovės pajamos.</p>
      <p>„Ten dar viena gamybos linija bus, tai kiekis padidės, be abejonės (…) Aišku, kad rezultatai padidės, kuo daugiau žmonių, tuo daugiau elektros sudeginta“, – sako I. Čerepovičius.</p>
      <p>„Van Hessen Lithuania“ yra Vokietijos „Van Hessen“ grupės dalis, kuri užsiima gyvulinės kilmės produktų perdirbimu. Bendrovė yra „Van Hessen“ grupės gamybinis padalinys.</p>
      <p>Registrų centrui pateiktoje ataskaitoje nurodoma, kad „Van Hessen Lithuania“ praėjusiais metais patyrė 41,3 tūkst. eurų grynąjį nuostolį, bendrovės pajamos mažėjo 21,4 proc. iki 2,173 mln. eurų.</p>
      <p>
        <i>Autorius: Paulius Viluckas</i>
      </p>
      <p>
        <i>Naujienų agentūros BNS informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo neleidžiama.</i>
      </p>
      <figure>
        <img src="https://www.madeinvilnius.lt/wp-content/uploads/2017/06/BNS.jpg"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/verslas/uzsienio-investicijos/vilniuje-dairosi-pasauline-investiciju-milzine-antin/"/>
        <a href="https://madeinvilnius.lt/verslas/uzsienio-investicijos/sai-global-placiasi-vilniuje-atidaro-kompetenciju-centra/"/>
        <a href="https://madeinvilnius.lt/verslas/uzsienio-investicijos/lietuva-siekia-tapti-procesu-automatizavimo-centru-regione/"/>
        <a href="https://madeinvilnius.lt/verslas/uzsienio-investicijos/western-union-pradeda-igyvendinti-nauja-globalia-strategija-vilniuje-idarbins-dar-300-darbuotoju/"/>
        <a href="https://madeinvilnius.lt/verslas/uzsienio-investicijos/vilniaus-apskriciai-pernai-teko-70-proc-visu-tiesioginiu-uzsienio-investiciju/"/>
        <a href="https://madeinvilnius.lt/verslas/uzsienio-investicijos/pagiriuose-medzio-plausu-ploksciu-fabrika-homanit-prades-statyti-2020-uju-pabaigoje/"/>
      </related>
    </article>
  </body>
</html>