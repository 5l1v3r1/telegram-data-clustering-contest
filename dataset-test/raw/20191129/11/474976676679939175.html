<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121964/pgnig-na-litewskim-rynku-lng-wazna-decyzja-firmy.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T11:20:00+00:00"/>
    <meta property="og:title" content="PGNiG na litewskim rynku LNG. Ważna decyzja firmy"/>
    <meta property="og:description" content="PGNiG podpisało pięcioletnią umowę na pełną przepustowość stacji przeładunku LNG na ciężarówki w litewskiej Kłajpedzie. Dzięki temu polski koncern będzie sprowadzać drogą morską LNG z różnych źródeł i sprzedawać go odbiorcom. Dla PGNiG to istotny krok w budowie kompetencji i pozycji na tym rynku w Europie Środkowo-Wschodniej i basenie Morza Bałtyckiego."/>
  </head>
  <body>
    <article>
      <h1>PGNiG na litewskim rynku LNG. Ważna decyzja firmy</h1>
      <address>
        <time datetime="2019-11-29T11:20:00+00:00">29 Nov 2019, 11:20</time>
      </address>
      <h4>PGNiG podpisało pięcioletnią umowę na pełną przepustowość stacji przeładunku LNG na ciężarówki w litewskiej Kłajpedzie. Dzięki temu polski koncern będzie sprowadzać drogą morską LNG z różnych źródeł i sprzedawać go odbiorcom. Dla PGNiG to istotny krok w budowie kompetencji i pozycji na tym rynku w Europie Środkowo-Wschodniej i basenie Morza Bałtyckiego.</h4>
      <p>Klaipedos Nafta jest operatorem terminali naftowych i FSRU, czyli pływającego terminala regazyfikującego i magazynującego LNG zacumowanego w Kłajpedzie, ale również niezależnej od FSRU, nabrzeżnej stacji odbioru i przeładunku LNG małej skali. Instalacja ta jest zlokalizowana u wejścia do portu w Kłajpedzie (ok. 7 km od FSRU).</p>
      <p>– Dzięki użytkowaniu nabrzeżnej stacji odbioru i przeładunku LNG na Litwie, PGNiG zyska również lepszy dostęp do rynku LNG małej skali w krajach nadbałtyckich oraz zwiększy konkurencyjność swojej oferty dla odbiorców z obszaru północno-wschodniej Polski oraz Europy Środkowo-Wschodniej. Bardzo ważne z punktu widzenia bezpieczeństwa dostaw jest to, że PGNiG będzie samodzielnie decydował od kogo kupi i sprowadzi LNG do nabrzeżnej stacji odbiorczej na Litwie – powiedział Piotr Woźniak, Prezes Zarządu PGNiG SA.</p>
      <p>Terminal ma pięć zbiorników na LNG o pojemności 1000 m sześc. każdy – co przekłada się na 2250 ton skroplonego gazu. Dostawy LNG odbywają się drogą wodną. Skroplony gaz dostarczają niewielkie metanowce – 30 razy mniejsze od dużych jednostek tego typu - lub bunkierki.</p>
      <footer>/ Źródło: PGNiG <br/>/ zdą</footer>
    </article>
  </body>
</html>