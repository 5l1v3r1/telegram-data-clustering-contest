<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/operos-superzvaigzde-asmik-grigorian-antraja-kaledu-diena-vilniuje-surengs-koncerta.662f5415-129b-11ea-9890-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-29T11:31:00+00:00"/>
    <meta property="og:title" content="Operos superžvaigždė Asmik Grigorian antrąją Kalėdų dieną Vilniuje surengs koncertą"/>
    <meta property="og:description" content="Geriausia operos soliste pasaulyje pripažinta Asmik Grigorian per gražiausias metų šventes atrado laiko ir antrąją Kalėdų dieną nori juo pasidalinti su savo gerbėjais Vilniuje. Gruodžio 26 d. Lietuvos nacionaliniame operos ir baleto teatre solistė surengs ypatingą ir vienintelį šventinį koncertą, drauge su Kauno miesto simfoniniu orkestru ir vienu ryškiausių šalies dirigentų Modestu Pitrė"/>
  </head>
  <body>
    <article>
      <h1>Operos superžvaigždė Asmik Grigorian antrąją Kalėdų dieną Vilniuje surengs koncertą</h1>
      <address><time datetime="2019-11-29T11:31:00+00:00">29 Nov 2019, 11:31</time> by <a rel="author">Žmonės.lt</a></address>
      <p>
        <b>Geriausia operos soliste pasaulyje pripažinta Asmik Grigorian per gražiausias metų šventes atrado laiko ir antrąją Kalėdų dieną nori juo pasidalinti su savo gerbėjais Vilniuje. Gruodžio 26 d. Lietuvos nacionaliniame operos ir baleto teatre solistė surengs ypatingą ir vienintelį šventinį koncertą, drauge su Kauno miesto simfoniniu orkestru ir vienu ryškiausių šalies dirigentų Modestu Pitrė</b>
      </p>
      <p>Viename interviu A. Grigorian dalijosi, kad ji yra operos solistė ir pagrindiniai jos pasirodymai visuomet vyksta spektakliuose. Tuo tarpu dainuoti solinius koncertus yra visiškai kitokia patirtis. Tai tarsi dvi skirtingos profesijos. Į operos sceną visuomet žengi kaip personažas, ne kaip Asmik, o soliniuose koncertuose gali bendrauti su publika, turėti daug artimesnį ir šiltesnį kontaktą. Tačiau tokie Asmik pasirodymai – itin reti ir labai ypatingi, o ypač be galo brangūs ir šventiški, kai koncertuoja gimtojoje šalyje.</p>
      <p>Asmik tokia vienintelė. Solistė sugebėjo suderinti pagarbą tradicinei operai su unikaliu ir šviežiu požiūriu į šį žanrą. Lietuvoje jos klausosi pilnos arenos, į koncertus akimirksniu išparduodami bilietai, daugybė jaunų žmonių pradėjo domėtis didžiąja opera. Asmik tapo viena labiausiai graibstomų operos solisčių pasaulyje.</p>
      <p>Į geriausių pasaulio operos solistų olimpą Asmik Grigorian atvedė 14 metų kantraus ir sunkaus darbo, o pastarieji metai lietuvių operos primadonai buvo išties įspūdingi. Šią reputaciją ir nesibaigiančią komplimentų bei susižavėjimo jūrą atlikėja užsitarnavo po stulbinančio pasirodymo Richardo Strausso operos „Salomėja“ premjeroje Austrijoje, „Salzburger Festspiele“ festivalyje.</p>
      <p>Salomėjos vaidmuo dainininkei sužėrė daugybę apdovanojimų. Šių metų balandį tarptautinių Operos apdovanojimų ceremonijoje Londone, „Sadler’s Wells“ teatre, Asmik Grigorian buvo oficialiai pripažinta geriausia 2018-ųjų metų operos soliste. Tiesa, šiuose apdovanojimuose jos vardas sužibėjo jau ne pirmą kartą. 2016 m. atlikėja pelnė prizą kaip geriausia jaunoji solistė. Taip pat šiais metais A.Grigorian pelnė  „Metų operos solistės“ titulą Austrijos muzikinio teatro apdovanojimuose, o liepos viduryje dienraštis „The Times“ paskelbė šios operos įrašą geriausiu savaitės DVD.</p>
      <p>Asmik Grigorian „Metų dainininke“ titulavo ir svarbus vokiečių operos, operetės ir baleto žurnalas „Opernwelt“. Pranešime spaudai buvo rašoma, kad Asmik Grigorian „semiasi inspiracijų iš gyvenimo – tiek iš jo viršukalnių, tiek ir bedugnių. Stulbina lietuvių soprano įsijautimas – kokį vaidmenį bekurtų scenoje, ji įsikūnija, tiesiog tampa personažu. Aukščiausia meistrystė!“.</p>
      <p>Atlikėja be galo mylima ir vertinama ir Lietuvoje – lapkričio 27-ąją Lietuvos kultūros ministras Mindaugas Kvietkauskas sopranui įteikė Kultūros ministerijos premiją už gautus svarbiausius tarptautinius apdovanojimus kultūros srityje. Tą patį vakarą Asmik Grigorian iškilmingoje ceremonijoje sostinės Vaidilos teatre apdovanota garbingu Lietuvos metų moters titulu. 2018 m. ji buvo apdovanota ordinu „Už nuopelnus Lietuvai“ Riterio kryžiumi, o 2005 ir 2009 m. pelnė „Auksinį scenos kryžių“.</p>
      <p>Pasauline operos sensacija tapusi atlikėja pastaruosius metus gyvena labai įtemptu grafiku – suplanuotas kiekvienas mėnuo, daugybė repeticijų ir pasirodymų garsiausiose pasaulio scenose. Gegužės pabaigoje A. Grigorian debiutavo Milano „La Scala“ teatre, šį sezoną taip pat laukia ypatingi debiutai Londono karališkoje „Covent Garden“ ir Vienos valstybinės operos scenose. Šiandien, kad išgirstų neįtikėtiną A. Grigorian balsą, ištikimiausi gerbėjai keliauja į kiekvieną jos pasirodymą skirtingose pasaulio šalyse.</p>
      <p>Šventinį gruodžio 26 d. vakarą kartu su A. Grigorian Lietuvos nacionalinio operos ir baleto teatro scenoje rinktinę programą atliks ir Kauno miesto simfoninis orkestras, diriguojamas maestro Modesto Pitrėno, kuris su atlikėja koncertuoja jau nebe pirmą kartą. Dar vasarą jie kartu pasirodė anšlaginiame Asmik Grigorian koncerte festivalyje „Midsummer Vilnius“. Šiais metais Lietuvos nacionalinio simfoninio orkestro vyriausiasis dirigentas ir meno vadovas M. Pitrėnas buvo apdovanotas ordino „Už nuopelnus Lietuvai“ Karininko kryžiumi.</p>
    </article>
  </body>
</html>