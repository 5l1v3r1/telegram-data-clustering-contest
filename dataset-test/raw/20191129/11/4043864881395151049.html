<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233390/"/>
    <meta property="og:site_name" content="Українська правда"/>
    <meta property="article:published_time" content="2019-11-29T11:50:44+00:00"/>
    <meta property="og:title" content="Пашинського не випустили на поруки: він зустрічатиме Новий рік у в'язниці"/>
    <meta property="og:description" content="Печерський районний суд Києва продовжив до 29 січня 2020 року запобіжний захід у вигляді утримання під вартою без права внесення застави народному депутату Верховної Ради 8 скликання Сергію Пашинському, якого підозрюють в нанесенні громадянину тяжкого тілесного ушкодження."/>
  </head>
  <body>
    <article>
      <h1>Пашинського не випустили на поруки: він зустрічатиме Новий рік у в'язниці</h1>
      <address>
        <time datetime="2019-11-29T11:50:44+00:00">29 Nov 2019, 11:50</time>
      </address>
      <p>Печерський районний суд Києва продовжив до 29 січня 2020 року запобіжний захід у вигляді утримання під вартою без права внесення застави народному депутату Верховної Ради 8 скликання Сергію Пашинському, якого підозрюють в нанесенні громадянину тяжкого тілесного ушкодження.</p>
      <p><b>Джерело:</b> "<a href="https://ua.interfax.com.ua/">Інтерфакс-Україна</a>", народний депутат Вікторія Сюмар в<a href="https://www.facebook.com/vsiumar/posts/1688170224650789"> Facebook</a></p>
      <p><b>Деталі:</b> Відповідне рішення було зачитано на засіданні суду в п'ятницю. При цьому суд відмовив у задоволенні низки клопотань про взяття Пашинського на поруки, які подавали, в тому числі, народний депутат фракції "Європейська солідарність" Вікторія Сюмар, екс-секретар Ради національної безпеки і оборони Олександр Турчинов, екс-нардеп Андрій Тетерук.</p>
      <p>В ході засідання Пашинський заявив, що інцидент, під час якого він захищав свою дружину, використовують для того, щоб "сфальсифікувати проти нього справу і незаконно кинути за ґрати". Політик наполягає, що в ході конфлікту діяв у межах необхідної самооборони.</p>
      <p>Політик підкреслив, що не боїться "недолугих, нашвидку зліплених підозр" і буде подавати апеляцію.</p>
      <p><b>Пряма мова Пашинського</b>: "Це не вийшло у Януковича і його оточення, у вас тим більше не вийде...</p>
      <p>Будемо апелювати до Європейського суду. Хоча я відразу хочу сказати, щоб не було ніяких сенсацій: в Європейському суді вже з України тисячі позовів, і ми розуміємо, що це затягнеться в часі. Але ми пройдемо весь цей шлях".</p>
      <p><b>Додатково:</b> Народний депутат Сюмар, якій суд відмовив у видачі Пашинського на поруки, назвала процес над ним "шоу з посадками", яким чинна влада хоче зміцнити свій рейтинг, який похитнувся. За словами нардепа, Пашинський знав про підготовку поновлення справи і свідомо не поїхав з України.</p>
      <p><b>Пряма мова Сюмар</b>: "Сьогодні його (Пашинського ред.) закрили ще на два місяці. Хоча адвокат повідомив про покази свідка, які розбивають вщент версію про "умисне нанесення тяжких і тілесних". Чому справу не передають на розгляд по суті, а Пашинського тримають за ґратами? Бо це типу наглядна демонстрація "виконання обіцянки про посадки". Для того, щоб прикривати провали у зовнішній політиці і економіці, влаштовують "шоу" для тих, хто хоче "видовищ"".</p>
      <p>
        <b>Передісторія:</b>
      </p>
      <ul>
        <li>Ввечері 31 грудня 2016 року Сергій Пашинський на дорозі біля Василькова Київської області <a href="https://www.pravda.com.ua/news/2017/01/1/7131422/">прострелив із пістолета ногу </a>В'ячеславу Хімікусу: нібито нардеп із дружиною ледь не в’їхали в авто з вимкненими габаритами посеред неосвітленої дороги, а коли зробив зауваження – чоловік кинувся на нього з пляшкою та погрозами.</li>
        <li>26 липня 2017 року Генпрокуратура <a href="https://www.pravda.com.ua/news/2017/08/1/7151100/">закрила справу про стрілянину </a>за участю Пашинського, заявляючи, що не виявила в його діях складу злочину.</li>
        <li>4 жовтня 2019 року слідчі центрального апарату Державного бюро розслідувань повідомили <a href="https://www.pravda.com.ua/news/2019/10/4/7228135/">Пашинському про підозру </a>в заподіянні громадянину тяжкого тілесного ушкодження.</li>
        <li>7 жовтня Печерський райсуд Києва обрав нардепу 5-8 скликань запобіжний захід у вигляді <a href="https://www.pravda.com.ua/news/2019/10/7/7228378/">тримання під вартою </a>без права внесення застави.</li>
        <li>Сам Сергій Пашинський назвав це <a href="https://www.pravda.com.ua/news/2019/10/4/7228152/">помстою Андрія Портнова</a>, який був заступником голови Адміністрації президента при Вікторі Януковичі. Його партія "<a href="https://www.pravda.com.ua/news/2019/10/8/7228392/">Народний фронт</a>" назвала арешт політично мотивованим "правосуддям часів Януковича", а "<a href="https://www.pravda.com.ua/news/2019/10/8/7228418/">Європейська солідарність</a>" Петра Порошенка – "дешевим шоу" нової влади.</li>
        <li><a href="https://www.pravda.com.ua/news/2019/10/7/7228384/">Портнов заявляв</a>, що це він стоїть за підозрою Пашинському і що саме його люди майже 3 роки ведуть судові процеси проти нього. Також Портнов погрожував, що наступним до СІЗО посадять колишнього президента Петра Порошенка, проти якого він ініціював низку справ.</li>
      </ul>
      <related>
        <a href="https://www.pravda.com.ua/news/2019/11/7/7231285/"/>
        <a href="https://www.pravda.com.ua/news/2019/10/26/7230132/"/>
        <a href="https://www.pravda.com.ua/news/2019/10/20/7229588/"/>
      </related>
    </article>
  </body>
</html>