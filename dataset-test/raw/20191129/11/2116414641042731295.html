<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/cercet-torii-avertizeaz-s-au-activat-punctele-critice-care-amenin-civiliza-ia-uman-1326341"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-29T11:11:00+00:00"/>
    <meta property="og:title" content="Cercetătorii avertizează: S-au activat punctele critice care ameninţă civilizaţia umană"/>
    <meta property="og:description" content="Mai mult de jumătate dintre punctele critice care ar putea conduce către schimbări la nivel mondial pe termen lung şi ireversibile, ameninţând civilizaţia umană, au fost activate, avertizează mai mulţi oameni de ştiinţă."/>
  </head>
  <body>
    <article>
      <h1>Cercetătorii avertizează: S-au activat punctele critice care ameninţă civilizaţia umană</h1>
      <address><time datetime="2019-11-29T11:11:00+00:00">29 Nov 2019, 11:11</time> by <a rel="author">ZIUA NEWS</a></address>
      <p>
        <b>Mai mult de jumătate dintre punctele critice care ar putea conduce către schimbări la nivel mondial pe termen lung şi ireversibile, ameninţând civilizaţia umană, au fost activate, avertizează mai mulţi oameni de ştiinţă.</b>
      </p>
      <p>Un grup de cercetători, printre care se numără un profesor emerit de la Universitatea Naţională Australiană (ANU), Will Steffen, a argumentat într-un articol publicat în jurnalul Nature că cele nouă puncte critice ar putea acţiona ca un şir de piese domino. ″De îndată ce una sau două piese domino climatice sunt doborâte, acestea împing Pământul către altele", a explicat Steffen într-un comunicat publicat joi de universitatea ANU ce acompaniază articolul din Nature.</p>
      <p>″Ne temem că prăbuşirea întregului şir de domino ar putea deveni imposibil de stopat, ceea ce ar forma o cascadă ce ar putea ameninţa existenţa civilizaţiilor umane″⁣, a afirmat Steffen. Printre punctele critice active se numără pierderea gheţii marine din regiunea arctică şi a calotelor glaciare din Groenlanda şi Antarctica, dezgheţarea permafrostului şi distrugerea pădurilor boreale şi tropicale.</p>
      <p>″Punctele critice ale biosferei pot declanşa eliberarea incontrolabilă în atmosferă a carbonului care fusese până atunci stocat în Pământ, accelerând încălzirea şi destabilizând şi mai mult calotele glaciare″⁣, a adăugat Steffen. Topirea calotelor glaciare ar conduce la o ″creştere ireversibilă a nivelului mărilor″⁣, de circa zece metri, a adăugat cercetătorul.</p>
      <p>Oamenii de ştiinţă au făcut apel la implementarea unor măsuri urgente pentru prevenirea acestei cascade de evenimente prin acţiuni mai concrete pentru reducerea emisiilor de gaze cu efect de seră mult dincolo de nivelurile agreate prin Acordul de la Paris, în 2015. ″Rămânem rapid fără timp pentru a putea răspunde″⁣, au avertizat oamenii de ştiinţă.</p>
      <p>În ciuda faptului că majoritatea ţărilor au convenit prin acordul amintit să contribuie la menţinerea încălzirii globale mult sub pragul de 2 grade Celsius în raport cu nivelul de perioada preindustrială, lumea este pe cale să se confrunte cu o creştere a temperaturii globale de cel puţin 3 grade Celsius, au precizat cercetătorii.</p>
    </article>
  </body>
</html>