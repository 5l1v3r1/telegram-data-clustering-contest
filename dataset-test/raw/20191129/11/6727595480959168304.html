<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/will-form-non-bjp-alliance-in-goa-says-shivsena-s-sanjay-raut676.html"/>
    <meta property="og:site_name" content="DoolNews"/>
    <meta property="article:published_time" content="2019-11-29T11:07:00+00:00"/>
    <meta property="og:title" content="മഹാരാഷ്ട്രയ്ക്കു ശേഷം രാജ്യത്തുടനീളം ബി.ജെ.പി ഇതര മുന്നണിക്ക് ശിവസേന; അടുത്ത നീക്കം ഗോവയില്‍; സഖ്യമുണ്ടാക്കുന്നത് ബി.ജെ.പിയുടെ മുന്‍ സഖ്യകക്ഷിയോട്"/>
    <meta property="og:description" content="Bjp Goa Maharashtra National News Sanjay Raut Shivsena India മുംബൈ: മഹാരാഷ്ട്രയ്ക്കു പുറമേ രാജ്യത്തുടനീളം ബി.ജെ.പി ഇതര മുന്നണി രൂപീകരിക്കാനൊരുങ്ങി ശിവസേന. ഗോവയില്‍ ബി.ജെ."/>
  </head>
  <body>
    <article>
      <h1>മഹാരാഷ്ട്രയ്ക്കു ശേഷം രാജ്യത്തുടനീളം ബി.ജെ.പി ഇതര മുന്നണിക്ക് ശിവസേന; അടുത്ത നീക്കം ഗോവയില്‍; സഖ്യമുണ്ടാക്കുന്നത് ബി.ജെ.പിയുടെ മുന്‍ സഖ്യകക്ഷിയോട്</h1>
      <address><time datetime="2019-11-29T11:07:00+00:00">29 Nov 2019, 11:07</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയ്ക്കു പുറമേ രാജ്യത്തുടനീളം ബി.ജെ.പി ഇതര മുന്നണി രൂപീകരിക്കാനൊരുങ്ങി ശിവസേന. ഗോവയില്‍ ബി.ജെ.പിയോടു തെറ്റിപ്പിരിഞ്ഞ ഗോവ ഫോര്‍വേഡ് പാര്‍ട്ടിയുമായി (ജി.എഫ്.പി) ചേര്‍ന്നു തങ്ങള്‍ സഖ്യം രൂപീകരിക്കുകയാണെന്ന് സേനാ നേതാവ് സഞ്ജയ് റാവത്ത് മാധ്യമങ്ങളോടു പറഞ്ഞു.</p>
      <p>സംസ്ഥാനത്തു മൂന്ന് എം.എല്‍.എമാരുള്ള ജി.എഫ്.പി കഴിഞ്ഞദിവസം ബി.ജെ.പിയുമായുള്ള സഖ്യം തെറ്റായിപ്പോയെന്നു പറഞ്ഞിരുന്നു. ഗോവ മുന്‍ ഉപമുഖ്യമന്ത്രി വിജയ് സര്‍ദേശായിയാണ് ഈ പ്രസ്താവന നടത്തിയത്. അതേത്തുടര്‍ന്നാണ് സേന ഈ നീക്കം നടത്തിയത്.</p>
      <p>മഹാരാഷ്ട്രയില്‍ സംഭവിച്ചതുപോലെ ഗോവയിലും ഒരു പുതിയ രാഷ്ട്രീയ മുന്നണി രൂപം കൊള്ളുകയാണെന്നായിരുന്നു റാവത്ത് പറഞ്ഞത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>‘രാജ്യത്തുടനീളം ഇതു സംഭവിക്കും. മഹാരാഷ്ട്രയ്ക്കു ശേഷം ഇപ്പോള്‍ ഗോവ. അതിനുശേഷം മറ്റു സംസ്ഥാനങ്ങളിലേക്ക്. രാജ്യത്ത് ബി.ജെ.പി ഇതര രാഷ്ട്രീയ മുന്നണി രൂപീകരിക്കുകയാണു ഞങ്ങളുടെ ലക്ഷ്യം.’- റാവത്ത് പറഞ്ഞു.</p>
      <related>
        <a href="https://www.doolnews.com/apologise-for-supporting-bjp-after-parrikars-death-says-vijay-sardesai872.html?utm_source=doolnews&amp;utm_medium=related"/>
      </related>
      <p>കഴിഞ്ഞദിവസം വിജയ് സര്‍ദേശായി ബി.ജെ.പിക്കെതിരെ രംഗത്തെത്തിയതു രാഷ്ട്രീയവൃത്തങ്ങളില്‍ ഏറെ ചര്‍ച്ചയായിരുന്നു. ‘പരീക്കറിന്റെ മരണശേഷവും ബി.ജെ.പിയെ പിന്തുണയ്ക്കാന്‍ തീരുമാനിച്ചത് തെറ്റായിപ്പോയെന്നു ഞാന്‍ സമ്മതിക്കുന്നു. ഇതൊരു വികാരഭരിതമായ സമയമാണ്. ഇതിനു ഞാന്‍ മാപ്പ് ചോദിക്കുകയാണ്.’- സര്‍ദേശായി ട്വീറ്റ് ചെയ്തു.</p>
      <p>2017ലെ നിയമസഭാ തെരഞ്ഞെടുപ്പില്‍ ജി.എഫ്.പിക്ക് ആകെ മൂന്ന് സീറ്റുകളാണു ലഭിച്ചത്. തുടര്‍ന്നു പരീക്കറെ മുഖ്യമന്ത്രിയാക്കാന്‍ വേണ്ടി അവര്‍ പിന്തുണ നല്‍കിയിരുന്നു. മഹാരാഷ്ട്രവാദി ഗോമന്തക് പാര്‍ട്ടിയും (എം.ജി.പി) മൂന്നു സ്വതന്ത്രരും പരീക്കറുടെ നേതൃത്വത്തിലുള്ള ബി.ജെ.പിയെ പിന്തുണച്ചിരുന്നു.</p>
      <p>ഈവര്‍ഷം മാര്‍ച്ച് 17-നാണ് പരീക്കര്‍ മരിക്കുന്നത്. തുടര്‍ന്ന് പ്രമോദ് സാവന്ത് മുഖ്യമന്ത്രിയാവുകയും ജി.എഫ്.പി പിന്തുണ തുടരുകയുമായിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>40 അംഗ നിയമസഭയില്‍ ബി.ജെ.പിയുടെ നേതൃത്വത്തിലുള്ള സര്‍ക്കാരിന് 30 പേരുടെ പരസ്യ പിന്തുണയാണുള്ളത്. എന്നാല്‍ ജി.എഫ്.പിയും ഒരംഗമുള്ള എം.ജി.പിയും അവരെ പുറത്തുനിന്നു പിന്തുണയ്ക്കുന്നുണ്ട്.</p>
      <figure>
        <iframe src="https://www.youtube.com/embed/EObfXQ3YCUQ" width="560" height="315" data-service="Youtube" scrolling="no"/>
      </figure>
    </article>
  </body>
</html>