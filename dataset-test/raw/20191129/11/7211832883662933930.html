<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607815"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-29T11:32:00+00:00"/>
    <meta property="og:title" content="พปชร.วอนพรรคร่วมฯจับมือกันทำงานหนุน&quot;บิ๊กตู่&quot;เหน็บส.ส.บางคนเลิกทำตัวเป็นพระเอกในใจฝ่ายค้าน"/>
    <meta property="og:description" content="&quot;โฆษกพรรคพลังประชารัฐ&quot;วอนพรรคร่วมรัฐบาล จับมือกันทำงานแบบพรรคร่วมรัฐบาลจริงๆ เป็นแรงหนุนให้&quot;บิ๊กตู่&quot;ทำงานเพื่อประเทศ-ประชาชน เชื่อรัฐบาลอยู่ได้จนครบวาระ จี้ ส.ส.พรรคร่วมฯบางคนเลิกทำตัวเป็นพระเอกในใจฝ่ายค้าน"/>
  </head>
  <body>
    <article>
      <h1>พปชร.วอนพรรคร่วมฯจับมือกันทำงานหนุน"บิ๊กตู่"เหน็บส.ส.บางคนเลิกทำตัวเป็นพระเอกในใจฝ่ายค้าน</h1>
      <address><time datetime="2019-11-29T11:32:00+00:00">29 Nov 2019, 11:32</time> by <a rel="author">PostToday</a></address>
      <p>"โฆษกพรรคพลังประชารัฐ"วอนพรรคร่วมรัฐบาล จับมือกันทำงานแบบพรรคร่วมรัฐบาลจริงๆ เป็นแรงหนุนให้"บิ๊กตู่"ทำงานเพื่อประเทศ-ประชาชน เชื่อรัฐบาลอยู่ได้จนครบวาระ จี้ ส.ส.พรรคร่วมฯบางคนเลิกทำตัวเป็นพระเอกในใจฝ่ายค้าน</p>
      <p>เมื่อวันที่ 29 พ.ย. นายธนกร วังบุญคงชนะ โฆษกพรรคพลังประชารัฐ กล่าวถึงเหตุการณ์สภาฯ ล่ม 2 ครั้งติดในระหว่างการพิจารณาญัตติขอตั้งคณะกรรมาธิการวิสามัญเพื่อศึกษาผลกระทบจากการกระทำ ประกาศและคำสั่งของคณะรักษาความสงบแห่งชาติ (คสช.) และการใช้อำนาจของหัวหน้า คสช. มาตรา 44 ว่า ตนมองว่าเป็นปกติของรัฐสภาที่อาจจะเกิดเหตุการณ์ดังกล่าวได้บ้าง เพราะอาจจะมีส.ส.บางท่านติดภารกิจหลายอย่างในสภาฯ ทำให้บางคนมาลงมติไม่ทัน ขณะที่รัฐมนตรีบางท่านก็ติดภารกิจต่างประเทศ ทั้งนี้ ตนเห็นด้วยกับพล.อ.ประยุทธ์ จันทร์โอชา นายกรัฐมนตรี และรมว.กลาโหมที่ระบุว่า การเป็นพรรคร่วมรัฐบาลนั้นต้องเป็นพรรคร่วมรัฐบาลจริงๆ ซึ่งตรงนี้โดยส่วนตัวเชื่อว่าการทำงานของพรรคร่วมรัฐบาลนั้นต้องร่วมมือกันในการทำงานให้กับพี่น้องประชาชน ซึ่งที่ผ่านมาเราก็ร่วมกันทำงานมาด้วยดีโดยตลอด จึงไม่มีรอยร้าวในรัฐบาลให้ได้เห็น ซึ่งตนเห็นใจพล.อ.ประยุทธ์ที่มุ่งมั่นทำงานให้กับประชาชนในการแก้ปัญหาต่างๆ ให้กับประเทศ โดยเฉพาะปัญหาเศรษฐกิจที่ได้รับผลกระทบจากเศรษฐกิจโลก จึงอยากให้ทุกฝ่ายเอาเวลามาทำงานให้พี่น้องประชาชนดีกว่าเล่นการเมือง</p>
      <p>นายธนกร กล่าวอีกว่า ตนยังเชื่อมั่นในพรรคร่วมรัฐบาลว่าจะร่วมมือกันทำงานให้กับพี่น้องประชาชน ที่สำคัญคือ รัฐบาลชุดนี้มีความเข้มแข็ง แม้เสียงปริ่มน้ำแต่ก็ไม่มีปัญหาอะไร จะอยู่ครบวาระแน่นอน ไม่ต้องเป็นห่วง แม้ที่ผ่านมาเราอาจจะเห็นส.ส.พรรคร่วมรัฐบาลบางคนมักทำตัวเหมือนฝ่ายค้านอิสระ ออกมาวิพากษ์วิจารณ์รัฐบาลอยู่บ่อยครั้ง ทำตัวเป็นพระเอกในใจฝ่ายค้านเสมอ แต่เชื่อว่าวันหนึ่งส.ส.คนดังกล่าวจะเข้าใจรัฐบาลเหมือนที่พี่น้องประชาชนในพื้นที่ของส.ส.คนดังกล่าวที่เข้าใจว่ารัฐบาลนี้ทำเพื่อประชาชน อย่างไรก็ตาม ตนไม่คิดจะไปตอบโต้อะไร เพียงแต่อยากเตือนให้เข้าใจถึงมารยาททางการเมืองในฐานะพรรคร่วมรัฐบาลที่ดีด้วย เพราะรัฐบาลนี้ทำงานเพื่อพี่น้องคนไทยทั้งประเทศ ไม่ได้ทำเพื่อใครคนใดคนหนึ่ง</p>
    </article>
  </body>
</html>