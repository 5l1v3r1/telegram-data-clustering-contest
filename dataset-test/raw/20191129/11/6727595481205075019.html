<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/fadnavis-attacks-and-asks-questions-to-old-ally-uddhav-thackeray-about-majority565.html"/>
    <meta property="og:site_name" content="DoolNews"/>
    <meta property="article:published_time" content="2019-11-29T11:24:00+00:00"/>
    <meta property="og:title" content="'അവരെ എന്തിനാണു നിങ്ങള്‍ തടവിലിട്ട് ശിക്ഷിക്കുന്നത്?'; രാജിവെച്ച് നാലാം ദിവസം താക്കറെ സര്‍ക്കാരിനോടു ചോദ്യങ്ങളുമായി ഫഡ്‌നാവിസ്"/>
    <meta property="og:description" content="Bjp Congress Devendra Fadnavis Maharashtra National News NCP Shivsena Uddhav Thackeray India മുംബൈ: മഹാരാഷ്ട്ര മുഖ്യമന്ത്രി സ്ഥാനം രാജിവെച്ച് നാലു ദിവസത്തിനു ശേഷം പുതിയ സ"/>
  </head>
  <body>
    <article>
      <h1>'അവരെ എന്തിനാണു നിങ്ങള്‍ തടവിലിട്ട് ശിക്ഷിക്കുന്നത്?'; രാജിവെച്ച് നാലാം ദിവസം താക്കറെ സര്‍ക്കാരിനോടു ചോദ്യങ്ങളുമായി ഫഡ്‌നാവിസ്</h1>
      <address><time datetime="2019-11-29T11:24:00+00:00">29 Nov 2019, 11:24</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്ര മുഖ്യമന്ത്രി സ്ഥാനം രാജിവെച്ച് നാലു ദിവസത്തിനു ശേഷം പുതിയ സര്‍ക്കാരിനോട് ചില ചോദ്യങ്ങളുമായി ബി.ജെ.പി നേതാവ് ദേവേന്ദ്ര ഫഡ്‌നാവിസ്. വ്യാഴാഴ്ച സത്യപ്രതിജ്ഞ കഴിഞ്ഞതിനുശേഷം ശിവസേന-എന്‍.സി.പി-കോണ്‍ഗ്രസ് സഖ്യസര്‍ക്കര്‍ നടത്തിയ മന്ത്രിസഭാ യോഗത്തിനു നേര്‍ക്ക് ആക്രമണം അഴിച്ചുവിട്ടുകൊണ്ടാണ് ഫഡ്‌നാവിസ് ചോദ്യങ്ങളുന്നയിച്ചത്.</p>
      <p>‘പുതിയ സര്‍ക്കാരിന്റെ ആദ്യ മന്ത്രിസഭാ യോഗത്തില്‍ ദുരിതത്തിലായ കര്‍ഷകരെ രക്ഷിക്കുന്നതിനു വേണ്ടിയുള്ള കാര്യങ്ങളല്ല, മറിച്ച് എങ്ങനെയാണു രഹസ്യമായി ഭൂരിപക്ഷം തെളിയിക്കേണ്ടത് എന്നതിനെപ്പറ്റിയാണു ചര്‍ച്ച ചെയ്തത്. പിന്നെന്തിനാണു ഭൂരിപക്ഷത്തെപ്പറ്റി മുന്‍പ് അവകാശവാദങ്ങള്‍ ഉന്നയിച്ചത്?</p>
      <p>ഈ സര്‍ക്കാരിനു ഭൂരിപക്ഷമുണ്ടെങ്കില്‍, പിന്നെന്തിനാണ് ഇത്ര ജാഗ്രതയോടെ നിയമസഭാ സമ്മേളനം വിളിക്കാന്‍ ആലോചിക്കുന്നത്? നിയമത്തെ പരിഹസിച്ചുകൊണ്ട് പ്രോട്ടേം സ്പീക്കറെ മാറ്റാനുള്ള ശ്രമങ്ങള്‍ നടത്തുന്നത് എന്തിനാണ്?</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>സ്വന്തം പാര്‍ട്ടി എം.എല്‍.എമാരെ നിങ്ങള്‍ അവിശ്വസിക്കുന്നത് എന്തിനാണ്? അവരെ എന്തിനാണു തടവിലിട്ടുകൊണ്ടു ശിക്ഷിക്കുന്നത്? ബി.ജെ.പി പ്രതിപക്ഷത്തിരിക്കുമെന്നു വ്യക്തമാക്കിയിട്ടും എന്തിനാണു ശിവസേന തങ്ങളുടെ എം.എല്‍.എമാരെ ഹോട്ടലില്‍ താമസിപ്പിച്ച് ഒളിച്ചുകളി നടത്തുന്നത്? മഹാരാഷ്ട്രയ്ക്ക് ഇതിനുത്തരം വേണം.’- അദ്ദേഹം ട്വീറ്റ് ചെയ്തു.</p>
      <related>
        <a href="https://www.doolnews.com/will-form-non-bjp-alliance-in-goa-says-shivsena-s-sanjay-raut676.html?utm_source=doolnews&amp;utm_medium=related"/>
      </related>
      <p>ശിവസേന, എന്‍.സി.പി, കോണ്‍ഗ്രസ് പാര്‍ട്ടികളുടെ എം.എല്‍.എമാര്‍ ഇപ്പോഴും മുംബൈയിലും പരിസരത്തുമുള്ള ഹോട്ടലുകളിലാണെന്നതു പരാമര്‍ശിച്ചായിരുന്നു ഫഡ്‌നാവിസിന്റെ ചോദ്യങ്ങള്‍.</p>
      <p>ശനിയാഴ്ചയാണ് എന്‍.സി.പി നേതാവ് അജിത് പവാറിനെ ബി.ജെ.പി പാളയത്തിലെത്തിച്ച് ഫഡ്‌നാവിസ് മുഖ്യമന്ത്രിയായി സത്യപ്രതിജ്ഞ ചെയ്തത്. എന്നാല്‍ 80 മണിക്കൂറിനു ശേഷം അജിത് പവാര്‍ ഉപമുഖ്യമന്ത്രി പദം രാജിവെച്ചശേഷം സ്വന്തം പാര്‍ട്ടിയിലേക്കു തിരിച്ചുപോയതോടെ സര്‍ക്കാര്‍ താഴെവീണു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>പിന്നീടാണ് മഹാ അഘാഡി സഖ്യം ഉദ്ധവ് താക്കറെയുടെ നേതൃത്വത്തില്‍ ഇന്നലെ വൈകിട്ട് സത്യപ്രതിജ്ഞ ചെയ്ത് അധികാരമേറ്റത്.</p>
      <figure>
        <iframe src="https://www.youtube.com/embed/EObfXQ3YCUQ" width="560" height="315" data-service="Youtube" scrolling="no"/>
      </figure>
    </article>
  </body>
</html>