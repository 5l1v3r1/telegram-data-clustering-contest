<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/442998/Pocela-obuka-za-sticanje-licence-za-direktore-skola"/>
    <meta property="og:site_name" content="Politika Online"/>
    <meta property="article:published_time" content="2019-11-29T11:38:00+00:00"/>
    <meta property="og:title" content="Почела обука за стицање лиценце за директоре школа"/>
    <meta property="og:description" content="Системска обука за директоре школа, што је услов за полагање испита за лиценцу, почела је и у Београду, у сарадњи Министарства просвете, науке и технолошког развоја и Завода за унапређивање образовања и васпитања. До сада је обуку за стицање лиценце савладало укупно 367 директора, од чега је само 127 приступило испиту, због чега им је упућено писмо ургенције, објављено је на сајту Министарства просвете, науке и технолошког развоја. Министар Младен Шарчевић поздравио је учеснике обуке и подсетио их на значај њихове позиције и важност стицања лиценце. Он је навео да директори треба посебну пажњу да посвете развоју компетенција за педагошко руковођење установом, као и доследној примени прописа. Укупно 130 директора школа са подручја Школске управе Београд били су учесници првог дела"/>
  </head>
  <body>
    <article>
      <h1>Почела обука за стицање лиценце за директоре школа</h1>
      <address>
        <time datetime="2019-11-29T11:38:00+00:00">29 Nov 2019, 11:38</time>
      </address>
      <p>Системска обука за директоре школа, што је услов за полагање испита за лиценцу, почела је и у Београду, у сарадњи Министарства просвете, науке и технолошког развоја и Завода за унапређивање образовања и васпитања.</p>
      <p>До сада је обуку за стицање лиценце савладало укупно 367 директора, од чега је само 127 приступило испиту, због чега им је упућено писмо ургенције, објављено је на сајту Министарства просвете, науке и технолошког развоја.</p>
      <p>Министар Младен Шарчевић поздравио је учеснике обуке и подсетио их на значај њихове позиције и важност стицања лиценце. Он је навео да директори треба посебну пажњу да посвете развоју компетенција за педагошко руковођење установом, као и доследној примени прописа.</p>
      <p>Укупно 130 директора школа са подручја Школске управе Београд били су учесници првог дела обуке, 27. новембра и јуче, а наставак је планиран за 24. и 25. децембар.</p>
      <p>Поред четвородневног интерактивног рада учесници настављају са учењем на даљину током јануара и фебруара 2020. године.</p>
      <p>Сва питања која се односе на обуку и лиценцирање директора уређена су Правилником о програму обуке и полагању испита за лиценцу за директора установе образовања и васпитања, од 25. августа 2018. године, преноси Танјуг.</p>
    </article>
  </body>
</html>