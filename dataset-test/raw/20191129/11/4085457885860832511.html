<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/29/nadstavba-jovi-os-bude-predstavena-v-pristim-mesici/"/>
    <meta property="og:site_name" content="GizChina.cz"/>
    <meta property="article:published_time" content="2019-11-29T11:00:04+00:00"/>
    <meta property="og:title" content="Nadstavba Jovi OS bude představena v příštím měsíci"/>
    <meta property="og:description" content="Vivo na čínské síti informuje o tom, že připravují novou verzi nadstavby, která by se měla jmenovat Jovi OS. Svou premiéru by měla odehrát v příštím měsíci."/>
  </head>
  <body>
    <article>
      <h1>Nadstavba Jovi OS bude představena v příštím měsíci</h1>
      <address><time datetime="2019-11-29T11:00:04+00:00">29 Nov 2019, 11:00</time> by <a rel="author" href="https://gizchina.cz/author/marek_kucera/" target="_blank">Hana Kučerová</a></address>
      <p>Ohodnoťte článek</p>
      <p>Ti z vás, kteří jste majiteli některého z telefonů značky Vivo jistě víte, že nad systémem Android běží jejich nadstavba FunTouch OS. Ta funguje už od roku 2014, ovšem to by se mělo změnit už v příštím měsíci. Vivo totiž na čínské síti informuje o tom, že připravují novou verzi nadstavby, která by se měla jmenovat Jovi OS. Svou premiéru by měla odehrát v příštím měsíci a měla by být představena zároveň s <a href="https://gizchina.cz/2019/11/08/vivo-x30-s-procesorem-exynos-980-bude-debutovat-v-prosinci/">telefonem Vivo X30</a>. Ten by ji údajně měl mít jako první přístroj Vivo už přímo nainstalovánu.</p>
      <p>Manažér projektu FunTouch, pan Ge Yanan, na svém <a href="https://www.weibo.com/1735587782/IihBjzjzX?from=page_1005051735587782_profile&amp;wvr=6&amp;mod=weibotime&amp;type=comment#_rnd1575016501351">Weibo účtu</a> sdílel skicu loga nadstavby Jovi OS. Ovšem jaké budou funkce nové nadstavby zatím drží Vivo pod pokličkou. Název nadstavby není zas až tak neznámý, protože Jovi je i jméno Vivo asistenta, kterého podporují telefony společnosti. Po pěti letech se tedy sjednotí název asistenta a chystané nadstavby. Podle tipařů bychom se měli připravit na to, že uživatelské rozhraní bude značně přepracované a bude přidáno mnoho nových funkcí. Očekává se také, že nadstavba bude založena na operačním systému Android 10.</p>
      <slideshow>
        <figure>
          <img src="https://gizchina.cz/wp-content/uploads/2019/11/gsmarena_002-1.jpg"/>
        </figure>
        <figure>
          <img src="https://gizchina.cz/wp-content/uploads/2019/11/gsmarena_003-1-2.jpg"/>
        </figure>
      </slideshow>
      <p>Kromě informace o nadstavbě Jovi OS se na internetu objevil i nový obrázek Vivo X30. Z něj lze vyčíst, že telefon bude mít na horní hraně mikrofon a také 3,5 mm audio jack. Na zadním panelu bude uložen trojitý hlavní fotoaparát, který by měl mít jeden periskopický senzor s až 60× hybridním zoomem. K dalším očekávaným specifikacím by měl patřit procesor Exynos 980 z dílen Samsungu. Ten by mělo doplnit až 12 GB operační paměti a až 256 GB vnitřní paměti UFS 3.0. Předpokládá se, že zároveň s modelem Vivo X30 bude představena i verze Vivo X30 Pro. Kdy přesně by se mělo oficiální uvedení telefonů a nadstavby konat společnost Vivo dosud neupřesnila.</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/28/vivo-iqoo-neo-se-snapdragonem-855-plus-na-master-lu/"/>
        <a href="https://gizchina.cz/2019/11/26/vivo-x30-a-specifikace-jeho-hlavniho-fotoaparatu/"/>
        <a href="https://gizchina.cz/2019/11/25/huawei-nova-6-se-bude-dosti-podobny-iphone-11/"/>
      </related>
    </article>
  </body>
</html>