<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/29/654289/"/>
    <meta property="og:site_name" content="Економічна правда"/>
    <meta property="article:published_time" content="2019-11-29T11:02:00+00:00"/>
    <meta property="og:title" content="Електронний перепис населення не замінить повноцінний — експерт"/>
    <meta property="og:description" content="Електронний перепис населення не зможе надати достатньо репрезентативної інформації про населення України."/>
  </head>
  <body>
    <article>
      <h1>Електронний перепис населення не замінить повноцінний — експерт</h1>
      <address>
        <time datetime="2019-11-29T11:02:00+00:00">29 Nov 2019, 11:02</time>
      </address>
      <p>Електронний перепис населення не зможе надати достатньо репрезентативної інформації про населення України.</p>
      <p>Про це у <a href="https://www.facebook.com/permalink.php?story_fbid=1389824161197933&amp;id=100005110866442">Facebook </a>написала директорка Інституту демографії та соціальних досліджень Елла Лібанова</p>
      <p>"Я категорично проти заміни повноцінного перепису населення оцінками його чисельності. Аргументів дуже багато і, відверто кажучи, я вже втомилася їх наводити. </p>
      <p>Складається враження, що головні витрати бюджету - це фінансування наукових досліджень і проведення перепису - єдиного джерела всебічної інформації про населення", - пише Лібанова.</p>
      <p>Вона також зазначає, що в інших країнах велику роль в аналізі населення відіграють демографічні регістри, яких не існує в Україні.</p>
      <p>"У більшості розвинених країн існують демографічні регістри, які містять різноманітну інформацію, але і там переписи проводяться. Проводяться з використанням даних регістрів, за вужчим колом питань, але проводяться.</p>
      <p>В Україні ж таких регістрів просто не існує, і оцінка чисельності населення, проведена з величезною кількістю припущень, їх не може замінити.</p>
      <p>За відсутності надійної інформації про генеральну сукупність (про все населення країні і його розміщення по території) неможливо забезпечити належну репрезентативність вибіркових (соціологічних) обстежень", - підкреслила вона.<br/><br/><b>Нагадаємо</b>:</p>
      <p>28 листопада Кабінет міністрів вирішив провести так званий <a href="https://www.epravda.com.ua/news/2019/11/28/654234/">електронний перепис населення</a> за допомогою даних мобільних операторів та соціологічних досліджень. Це дозволить зекономити 2-3 мільярди гривень.<br/><br/>Економічна правда</p>
    </article>
  </body>
</html>