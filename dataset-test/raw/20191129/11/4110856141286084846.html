<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/athlitismos/arthro/anelabe_to_peristeri_o_papanikolopoulos_sto_tim_kai_o_kalampokis-590592/"/>
    <meta property="og:site_name" content="Real.gr"/>
    <meta property="article:published_time" content="2019-11-29T11:48:00+00:00"/>
    <meta property="og:title" content="Επιβεβαιώθηκαν οι φόβοι: Ρήξη χιαστού ο Χατζηδιάκος"/>
    <meta property="og:description" content="Λίγη ώρα μετά την ανακοίνωση του 'διαζυγίου' με τον Ηλία Ζούρο, το Περιστέρι ενημέρωσε πως ο Νίκος Παπανικολόπουλος αναλαμβάνει την ομάδα των δυτικών προαστίων ως πρώτος προπονητής μέχρι το τέλος της σεζόν 2020-2021. Στο πλευρό του ο Γιάννης Καλαμπόκης."/>
  </head>
  <body>
    <article>
      <h1>
        <a href="https://www.real.gr/athlitismos/arthro/epibebaiothikan_oi_foboi_riksi_xiastou_o_xatzidiakos-590587/">Επιβεβαιώθηκαν οι φόβοι: Ρήξη χιαστού ο Χατζηδιάκος</a>
      </h1>
      <address><time datetime="2019-11-29T11:48:00+00:00">29 Nov 2019, 11:48</time> by <a rel="author">filathlos</a></address>
      <p>
        <b>Λίγη ώρα μετά την ανακοίνωση του «διαζυγίου» με τον Ηλία Ζούρο, το Περιστέρι ενημέρωσε πως ο Νίκος Παπανικολόπουλος αναλαμβάνει την ομάδα των δυτικών προαστίων ως πρώτος προπονητής μέχρι το τέλος της σεζόν 2020-2021. Στο πλευρό του ο Γιάννης Καλαμπόκης.</b>
      </p>
      <p>Η ανακοίνωση:</p>
      <p>"Η ΚΑΕ Περιστέρι winmasters ανακοινώνει την ανάληψη της τεχνικής ηγεσίας της πρώτης ομάδας από το Νίκο Παπανικολόπουλο έως και το τέλος της σεζόν 2020 - 2021.</p>
      <p>Ο Νίκος Παπανικολόπουλος υπηρετεί τον αγωνιστικό και αναπτυξιακό σχεδιασμό της ομάδας από το 2018. Η παρουσία του στην κορυφή της τεχνικής ηγεσίας της ομάδας εγγυάται συνέχεια στην πιστή υλοποίηση του σχεδιασμού αυτού, καθώς και τη συσπείρωση όλων -παικτών, προπονητών, τεχνικού τιμ, φιλάθλων και διοίκησης- σε βάση σχέσεων εμπιστοσύνης.</p>
      <p>
        <b>«Πιστοί στις αρχές»</b>
      </p>
      <p>«Η ευθύνη είναι μεγάλη, αλλά είμαι έτοιμος για σκληρή δουλειά, πάνω στις σταθερές αρχές του Συλλόγου, που συνδυάζουν την ανταγωνιστική παρουσία της ομάδας με την ανάγκη ανάπτυξης του αθλήματος και ανάδειξης αθλητών, πάντοτε μέσα σε κλίμα σύμπνοιας», ανέφερε ο Νίκος Παπανικολόπουλος στην πρώτη του δήλωση ως πρώτος προπονητής του Περιστερίου winmasters.</p>
      <p>
        <b>Το βιογραφικό του</b>
      </p>
      <p>Ο νέος τεχνικός ηγέτης του Περιστερίου winmasters ξεκίνησε την πορεία του στο άθλημα από τα νεανικά τμήματα του Ποσειδώνα Καλαμάτας και στην αγωνιστική του καριέρα έπαιξε σε πλήθος ομάδων της Α1, μεταξύ αυτών στην ΑΕΚ με την οποία, υπό την καθοδήγηση του Ντούσαν Ίβκοβιτς, κατέκτησε το Κύπελλο Ελλάδος (2000) και το Κύπελλο Σαπόρτα (2000), στον Άρη, στον Ολυμπιακό, όπου με προπονητή το Γιόνας Καζλάουσκας αγωνίσθηκε και στην Ευρωλίγκα, στο Περιστέρι και στον Ηρακλή, του οποίου διετέλεσε και αρχηγός. Είχε ακόμη σύντομη παρουσία στο ιταλικό πρωτάθλημα με την Τεράμο Μπάσκετ.</p>
      <p>Σε λίστα που εξέδωσε τον Οκτώβριο του 2012 ο ΕΣΑΚΕ με τους 20 κορυφαίους μπασκετμπολίστες όλων των εποχών, σε κάθε στατιστική κατηγορία, ο Παπανικολόπουλος βρέθηκε στη 18η θέση στην κατηγορία «εύστοχα τρίποντα».</p>
      <p>Την περίοδο 2015-16 ξεκίνησε την προπονητική του καριέρα στο επιτελείο του Κόροιβου Αμαλιάδας, ενώ το 2018 μετακόμισε στο Περιστέρι ως πρώτος συνεργάτης προπονητής, θέση την οποία κατείχε μέχρι σήμερα.</p>
      <p>Και Γιάννης Καλαμπόκης</p>
      <p>Παράλληλα, τη θέση του Σάββα Καμπερίδη, που αποχώρησε από το προπονητικό τιμ, αναλαμβάνει ο Γιάννης Καλαμπόκης.</p>
      <p>Ύστερα από μία επαγγελματική αγωνιστική καριέρα που άρχισε το 1999 στο Παλαιό Φάληρο και ολοκληρώθηκε το 2016 στην ΑΕΚ -και που περιελάμβανε, μεταξύ άλλων, Ολυμπιακό, ΠΑΟΚ, Πανιώνιο, Τρεβίζο, Άλμπα Βερολίνου- ο Γιάννης Καλαμπόκης ξεκίνησε την προπονητική του καριέρα στις ακαδημίες του Πανιώνιου. Ακολούθησαν οι ακαδημίες του Περιστερίου και σε θέση βοηθού προπονητή η Zhejiang Guangsha Lions στην Κίνα και η Εθνική Ελλάδος".</p>
    </article>
  </body>
</html>