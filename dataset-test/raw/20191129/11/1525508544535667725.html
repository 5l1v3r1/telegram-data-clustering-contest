<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783759/%D8%AF%D9%88%D9%84%D8%AA%D9%85%D8%B1%D8%AF%D8%A7%D9%86-%D8%A8%D8%A7-%D9%85%D8%B1%D8%AF%D9%85-%D8%B1%D9%88-%D8%B1%D8%A7%D8%B3%D8%AA-%D8%A8%D8%A7%D8%B4%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:36:01+00:00"/>
    <meta property="og:title" content="امام جمعه ابهر: دولتمردان با مردم رو راست باشند"/>
    <meta property="og:description" content="زنجان-امام جمعه ابهر گفت: دولتمردان با مردم رو راست و زلال باشند و بیایند به خاطر اشتباهاتشان مردانه از مردم بزرگ عذرخواهی کنند و مردم نیز کریمانه آنها را به خاطر نظام می بخشند."/>
  </head>
  <body>
    <article>
      <h1>امام جمعه ابهر: دولتمردان با مردم رو راست باشند</h1>
      <address>
        <time datetime="2019-11-29T11:36:01+00:00">29 Nov 2019, 11:36</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از دفتر امام جمعه ابهر، حجت‌الاسلام جعفر رحیمی در خطبه‌های نماز جمعه شهر ابهر گفت: غائله آبان ماه ۹۸ ، اگر چه خیلی سریع جمع شد، اما تلخی و سختی‌ها و لطمات مادی و روحی زیادی برجای گذاشت که راه ترمیم آن توجه به عبرت‌ها و درس‌های آن است.</p>
      <p>وی با تاکید بر اینکه باید از این مردم بزرگ و زمان شناس و انقلابی تقدیر و تشکر کرد چرا که با بصیرت و حضور خود خیلی از فتنه‌ها را در نطفه خفه کردند، افزود: از تمام مردم بزرگ و به ویژه نیروهای امنیتی، نیروهای انتظامی قهرمان و سپاه و بسیج مقتدر و سرافراز و سربازان گمنام امام زمان (عج) نیز باید تقدیر شود.</p>
      <p>رحیمی با یادآوریضرب‌المثل« دشمن مانند مگسی است که بر زخم‌ها می‌نشیند»گفت: سیاست‌گذاران و مدیران ارشد و میانی کشور نباید بگذارند، زخم‌های اقدامات نابهنگام و سیاست‌گذاری‌های نسنجیده، موجب شود تا مگس‌های فرصت طلب فتنه، به طمع بیفتند.</p>
      <p>امام جمعه ابهر ادامه داد: مسئولان مختلف کشور به جای فرافکنی و دوگانه‌سوزی‌های فرصت سوز، زمان باقیمانده از خدمت را مغتنم بشمارند و شرایط را برای یک انتخابات باشکوه و با مشارکت حداکثری فراهم کنند.</p>
      <p>رحیمی با بیان اینکه همه عقلا و اهل علم و اقتصاد می‌گویند بنزین به این ارزانی به مصلحت کشور نیست، چرا که اولاً این ارزانی موجب شده بنزین به کشورهای اطراف قاچاق شود برای اینکه در اطراف ما بنزین ۶ الی ۱۰ برابر است، افزود: امروزه میلیون‌ها لیتر بنزین توسط قاچاقچیان از جیب مردم قاچاق می‌شود و ثانیاً ارزانی بنزین به نفع ثروتمندان و به ضرر افراد ضعیف است، چرا که یارانه از جیب مردم ضعیف و به نفع ثروتمندان برداشته می‌شود. </p>
      <p>امام جمعه ابهر با اشاره به اینکه بنزین قبلا در آرامش‌ترین وجه دو نرخی و سهمیه بندی شده بود و طبق قانون قرار بود سالانه با شیب ملایم افزایش پیدا کند، چرا دولتمردان بی‌تدبیری کردند و ساختار گذشته را بهم زدند و همه مدیریت سوخت را زیر سوال بردند و در شعار انتخاباتی خودشان دو نرخی شدن را موجب فساد دانستند، افزود: اما اکنون چرا شعار انتخاباتی خود را فراموش کردند، آیا فکر می‌کنند مردم شعارهای آنها را فراموش کرده اند، توصیه می‌کنم با مردم رو راست و زلال باشند و بیایند به خاطر اشتباهاتشان مردانه از مردم بزرگ عذرخواهی کنند و مردم نیز کریمانه آنها را به خاطر نظام می بخشند.</p>
      <p>رحیمی با تاکید بر اینکه نکته که رهبر معظم انقلاب مثل همیشه به عنوان ناجی واقعا وارد میدان شدند و از خود فتوت و مردانگی به خرج دادند و سپر بلایا شدند و گرفتاری‌ها را جمع کردند، ادامه داد: والا کشور ۱۰۰ در صد به طرف آشوب و بی‌نظمی می‌رفت، اما رهبر عزیز با نفس مسیحایی خودش دل حزب‌الله را آرام کرد و مردم انقلابی را برای دفاع از کیان انقلاب و ارزش‌های انقلابی آماده کرد و مردم به میدان آمدند و طومار آشوبگران و فتنه گران را جمع کردند.</p>
    </article>
  </body>
</html>