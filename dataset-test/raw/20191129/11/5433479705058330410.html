<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/553253/"/>
    <meta property="og:site_name" content="חרדים10"/>
    <meta property="article:published_time" content="2019-11-29T11:55:00+00:00"/>
    <meta property="og:title" content="ליברמן פרסם: אלה הדרישות ‘המקלות’ שלי בענייני דת ומדינה"/>
    <meta property="og:description" content="יו&quot;ר ישראל ביתנו פרסם את &quot;התנאים המקלים&quot; שלו להצטרפות לממשלה, ביניהם נישואים אזרחיים, תחבורה ציבורית בשבת, חוק הגיוס ומתווה הכותל • &quot;לקואליציה הנשענת על ח&quot;כים תומכי טרור אין זכות קיום&quot; • &quot;הח&quot;כים הערבים תמיד מתואמים עם החרדים בכל הקשור לנושאי דת ומדינה&quot;"/>
  </head>
  <body>
    <article>
      <h1>ליברמן פרסם: אלה הדרישות ‘המקלות’ שלי בענייני דת ומדינה</h1>
      <address><time datetime="2019-11-29T11:55:00+00:00">29 Nov 2019, 11:55</time> by <a rel="author">אריה ריבקינד</a></address>
      <p>
        <b>יו"ר ישראל ביתנו פרסם את "התנאים המקלים" שלו להצטרפות לממשלה, ביניהם נישואים אזרחיים, תחבורה ציבורית בשבת, חוק הגיוס ומתווה הכותל • "לקואליציה הנשענת על ח"כים תומכי טרור אין זכות קיום" • "הח"כים הערבים תמיד מתואמים עם החרדים בכל הקשור לנושאי דת ומדינה"</b>
      </p>
      <p>יו”ר מפלגת ישראל ביתנו, ח”כ אביגדור ליברמן, הציג היום (שישי) את הדרישות של מפלגתו לכניסה לממשלה עתידית.</p>
      <p>לדברי ליברמן אלו דרישות ”מקלות”. הוא הדגיש כי ”חבילת המינימום הזאת תקפה גם היום לכל המתעניינים”.</p>
      <p>ואלה הדרישות: “לא נוותר על העברת חוק הגיוס, ככתבו וכלשונו, לא נוותר על ביטול חוק המרכולים, לא נוותר על הפעלת תחבורה ציבורית בשבת, לא נוותר על נישואים אזרחיים, ונדרוש הכנסת לימודי ליבה לחינוך החרדי. אלה הם תנאי הסף… לאורך מערכת הבחירות שמענו שיח של שנאה מכיוון המפלגות החרדיות. אנחנו יריבים פוליטיים, אבל לא אוייבים… אנחנו רוצים מדינה נורמלית, שבה האזרחים יחיו על פי העיקרון של חיה ותן לחיות. אני לא מבקש לפתוח מרכולים בשבת בבני ברק, ולא מוכן שיסגרו מרכולים בשבת באשדוד נקודה”.</p>
      <p>לדבריו, “במערכת הבחירות האחרונה ישראל ביתנו היתה הראשונה להבין שלא יהיה מנוס מהקמת ממשלת אחדות, בניגוד לשאר המפלגות, שחלקן התנגדו לרעיון וחלקן אימצו אותו סמוך או אחרי הבחירות. גם היום אנו סבורים שהאלטרנטיבה הטובה ביותר היא ממשלת אחדות שלא קמה בגלל הגחמות האישיות של ראשי שתי המפלגות הגדולות – מי הראשון בראשות הממשלה, מי השני, באיזה יום תערך הרוטציה וכו’. האלטרנטיבה הגרועה ביותר היא בחירות 3”.</p>
      <p>ליברמן הוסיף: “ניסינו לנהל מו”מ רציני וענייני להקמת ממשלת אחדות. בנושא דת ומדינה הצגנו דרישות מקלות:</p>
      <p>1. חוק הגיוס ככתבו וכלשנו.<br/>2. ביטול חוק המרכולים.<br/>3. גיור על ידי רבני עיר, פרקטיקה שהיתה מקובלת מקום המדינה ועד 1994. הבהרנו שלא נקבל שום “פיקוח” של הרבנות הראשית שנועדה לעשות סלקציה ולמנוע מרבני צוהר (הרב סתיו, הרב ריסקין ואח’) מלערוך גיורים. בנקודה הזו הצטערתי שח”כים המייצגים כביכול ציבור דתי לאומי לא הצטרפו לעמדתנו והעדיפו להצטרף לעמדת החרדים.<br/>4. נישואים אזרחיים לכל מי שיחפוץ בכך ללא מגבלה וללא צמצום הנושא אך ורק לפסולי חיתון.<br/>5. אשרור מחדש של מתווה הכותל כפי שאושר בזמנו בממשלת נתניהו.<br/>6. תחבורה עירונית בשבת על סמך החלטת ראש העיר ומועצת העיר ובהתאם לאופי האוכלוסייה בכל ישוב וישוב.</p>
      <p>“חבילת המינימום הזאת תקפה גם היום לכל המתעניינים”.</p>
      <p>ליברמן התייחס לממשלת מיעוט ואמר: “אני דוחה את טענותיו של ח”כ עופר שלח שישראל ביתנו מנעה הקמת קואליציה חילונית, הנסמכת על הרשימה המשותפת, שכביכול היתה יכולה לממש את האג’נדה החילונית.</p>
      <p>“לצערי, ח”כ שלח טועה או מטעה בכוונת תחילה. דבר ראשון, קואליציה שנסמכת על המפלגה האיסלאמית אינה חילונית. דבר שני, מבחינה עקרונית, לקואליציה הנסמכת על ח”כים ערבים שבזמן עימות בין צה”ל לארגון טרור פונדמנטליסטי כמו הג’יהאד האיסלאמי מתייצבים לצד ארגון הטרור ומאשימים את חיילי צה”ל בפשעי מלחמה, אין זכות קיום במישור המוסרי.</p>
      <p>“בנוסף לזה, כדאי להדגיש שהח”כים הערבים תמיד מתואמים עם הח”כים החרדים בכל הקשור לנושאי דת ומדינה. מה שראינו בשנים האחרונות הוא שש”ס, יהדות התורה והרשימה המשותפת יהיו תמיד מתואמות בחקיקה בנושא השירות הצבאי ובנושאי דת ומדינה. מי שראה ושמע את השבחים שהרעיפו ח”כ גפני וח”כ טיבי אחד על השני יכול לחשוב שמדובר בסיפור דוד ויהונתן. לצערי, הקואליציה של המפלגות הלא ציוניות והאנטי ציוניות מוכיחה את עצמה כברית אסטרטגית הכי אפקטיבית בכנסת ישראל”.</p>
      <p>ליברמן ציין כי “אנו נמצאים היום כפסע אחד מבחירות 3 מיותרות”, וקרא “פעם נוספת לבנימין נתניהו ולבנימין גנץ – תשאירו את כל ‘הפילפוליטיקה’ בצד ותקימו ממשלת אחדות”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/553269/"/>
        <a href="http://www.ch10.co.il/news/553237/"/>
        <a href="http://www.ch10.co.il/news/553164/"/>
        <a href="http://www.ch10.co.il/news/553154/"/>
        <a href="http://www.ch10.co.il/news/553150/"/>
        <a href="http://www.ch10.co.il/news/553142/"/>
      </related>
    </article>
  </body>
</html>