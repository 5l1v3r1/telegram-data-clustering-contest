<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/cultura/libri-liberi-la-libreria-di-bologna-dove-tutto-e-gratis/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T11:20:35+00:00"/>
    <meta property="og:title" content="Libri Liberi: la libreria di Bologna dove tutto è gratis"/>
    <meta property="og:description" content="Esiste una libreria dove tutti i testi, disponibili nel catalogo di circa 2000 volumi, sono gratis. È la libreria 'Libri Liberi' di Bologna, dove chi desidera prendere un libro può liberamente farlo, purché non se ne porti via più di tre alla volta. E naturalmente può anche donare i propri e metterli a disposizione degli altri lettori."/>
  </head>
  <body>
    <article>
      <h1>Libri Liberi: la libreria di Bologna dove tutto è gratis</h1>
      <h2>Esiste una libreria dove tutti i testi, disponibili nel catalogo di circa 2000 volumi, sono gratis. È la libreria “Libri Liberi” di Bologna, dove chi desidera prendere un libro può liberamente farlo, purché non se ne porti via più di tre alla volta. E naturalmente può anche donare i propri e metterli a disposizione degli altri lettori.</h2>
      <address><time datetime="2019-11-29T11:20:35+00:00">29 Nov 2019, 11:20</time> by <a rel="author" href="https://www.fanpage.it/author/redazione-cultura/" target="_blank">Redazione Cultura</a></address>
      <p>Come una biblioteca, ma più di una biblioteca. È la libreria "<b>Libri Liberi</b>", collocata un po' fuori mano, a <b>Bologna</b>, in via San Petronio Vecchio 57,<b> </b>che è stata già ribattezzata "il paradiso dei lettori". La particolarità? Qui i <b>libri sono gratis</b>. Potete prenderli in prestito, lasciarne degli altri e metterli a disposizione della comunità. Un luogo dove il <b>book crossing</b> viene affidato alla bontà, all'intelligenza e al rispetto del lettore. Se un libro vi è piaciuto, potete tenerlo più di quanto vi concederebbe la biblioteca comunale, il che non significa non riportarlo indietro, anche se non ci sono limiti di tempo.</p>
      <h3>Libri Liberi: come funziona</h3>
      <p>Libri Liberi è stata fondata cinque anni fa da <b>Anna Hilbe</b>, classe 1977 e già fondatrice della mitica Libreria delle Donne, che per la sua nuova avventura ha preso ispirazione da un locale di Baltimora, negli Starti Uniti. Anche se i libri sono gratis, le regole sono stringenti. Innanzitutto, Libri Liberi è aperta <b>cinque ore al giorno</b>, al mattino dalle 10.30 alle 12.30 e nel pomeriggio dalle 16 alle 19. Si avvale di volontari, che difatti rendono possibile il servizio, che nonostante la gratuità è attentamente regolamentato. Chi desidera prendere un libro, infatti, può liberamente prenderlo, purché non se ne portino via<b> più di tre alla volta</b>.</p>
      <h3>Donare un libro al "paradiso dei libri"</h3>
      <p>A questo punto è lecito porsi una domanda? Come può una libreria che non vende libri sopravvivere? La libreria, in<b> via San Petronio Vecchio</b>, sopravvive grazie alle <b>donazioni</b>, soprattutto dei libri di chi ha deciso di disfarsi dei suoi libri, tra chi deve traslocare e non ne ha più bisogno. Donandoli alla libreria bolognese, infatti, riuscirà a donare nuova vita a testi che altrimenti sarebbero finiti a impolverarsi dimenticati da tutti.</p>
    </article>
  </body>
</html>