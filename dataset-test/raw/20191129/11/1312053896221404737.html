<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/29/la-replica-anti-consumistica-al-black-friday-et-voila-il-buy-nothing-day/"/>
    <meta property="og:site_name" content="NewNotizie"/>
    <meta property="article:published_time" content="2019-11-29T11:24:15+00:00"/>
    <meta property="og:title" content="La replica anti-consumistica al Black Friday? Et voilà il Buy Nothing Day"/>
    <meta property="og:description" content="In contrapposizione al Black Friday da alcuni anni è stato &quot;inaugurato&quot; il Buy Noything Day, per protestare contro il consumismo dilagante"/>
  </head>
  <body>
    <article>
      <h1>La replica anti-consumistica al Black Friday? Et voilà il Buy Nothing Day</h1>
      <address><time datetime="2019-11-29T11:24:15+00:00">29 Nov 2019, 11:24</time> by <a rel="author">Michela De Minico</a></address>
      <figure>
        <img src="https://www.newnotizie.it/wp-content/uploads/2019/11/Greenpeace-il-consumismo-e-la-giornata.jpg"/>
      </figure>
      <p><b>Da qualche anno a questa parte il giorno successivo al </b><b><u>Thanksgiving</u></b><a href="https://it.wikipedia.org/wiki/Giorno_del_ringraziamento"><b> Day </b></a>– <b>letteralmente “Giorno del ringraziamento” (</b><b>celebrato negli USA e in Canada), quando le famiglie si riuniscono intorno ad una tavola imbandita con tante leccornie per esprimere gratitudine e apprezzamento per tutto quanto di buono la vita ha dato loro: famiglia, lavoro, salute, abbondanza di cibo e compagnia cantante -, si è soliti indicarlo come <a href="https://it.wikipedia.org/wiki/Black_Friday_(shopping)">“Black Friday”</a>, il “Venerdì Nero” che dà il via allo shopping natalizio, con l’opportunità di godere di sconti talora considerevoli.</b></p>
      <p>Ebbene, forse pochi sanno che, a questa usanza mutuata da Oltreoceano, si contrappone il cosiddetto <b><a href="https://en.wikipedia.org/wiki/Buy_Nothing_Day">“Buy Nothing Day</a>“, la “Giornata del non acquisto”, che nasce come protesta contro il consumismo dilagante.</b></p>
      <h3>Nato a Vancouver nel Settembre del 1992 da una iniziativa dell’artista Ted Dave, il BND attualmente è in auge in America Settentrionale, Regno Unito, Svezia e Finlandia.</h3>
      <p>L’idea del <a href="https://www.teddave.org/">fotografo canadese</a> era quella di far passare il messaggio che <b>non bisogna essere schiavi del consumismo </b>e <b>“</b><i><b>riflettere sulle abitudini di consumo e sulla possibilità di fare acquisti in maniera più ragionata sviluppando una maggiore coscienza critica, nel rispetto dell’ambiente e dei popoli meno fortunati</b>“.</i></p>
      <p>L’ “<b><i>atteggiamento volto al soddisfacimento indiscriminato di bisogni non essenziali, alieno da ideali, programmi, propositi</i></b>” – tipico delle società industrializzate, dove l’ideale di felicità si identifica con il possesso di beni materiali -, <b>ha scambiato i rapporti sociali fra gli uomini con i rapporti con le cose.</b></p>
      <p>Per citare Karl Marx, siamo assurti a “<i><b>feticisti della merce</b></i>” incapaci di distinguere tra <a href="https://en.wikipedia.org/wiki/To_Have_or_to_Be%3F">“avere e essere”, tra il “superfluo e il superfluente”</a>, concetti doviziosamente sviscerati dallo psicanalista Erich Fromm nel 1976: “<b><i>È<b> </b>la prevalenza della modalità esistenziale dell’avere che ha determinato la situazione dell’uomo contemporaneo, ridotto a ingranaggio della macchina burocratica, manipolato nei gusti, nelle opinioni, nei sentimenti dai governi, dall’industria, dai mass media, costretto a vivere in un ambiente degradato”.</i></b></p>
      <p>Vale a dire che “the more you consume the less you live”, più consumi e meno vivi.</p>
      <p>Noi ci auguriamo che questo messaggio arrivi a destinazione</p>
    </article>
  </body>
</html>