<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-hronika-srbija/119961-n1-za-pokusaj-ubistva-beka-zdravkovicu-10-godina-adrovac-oslobodjena?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-29T11:25:04+00:00"/>
    <meta property="og:title" content="N1: Za pokušaj ubistva Beka Zdravkoviću 10 godina, Adrovac oslobodjena"/>
    <meta property="og:description" content="Zbog pokušaja ubistva biznismena Milana Beka Viši sud doneo je presudu kojom je Aleksandar Zdravković osudjen na 10 godina, dok je Maja Adrovac oslobodjena optužbi, piše N1.Reč je o prvostepenoj presudi za Zdravkovića, dok je Maja Adrovac i na prvom sudjenju oslobodjena krivice da je pomagala napadaču posle zločina.Tužilaštvo je ranije predložilo kazne zatvora ne manje od po 15 godina za Maju Adrovac i Aleksandra Zdravkovića, a advokati odbrane tražili su oslobadjajuće presude.Tužilaštvo navodi da je Adrovac pomogla u krivičnom delu i ostavila tragove DNK.U medjuvremenu je uhapšen Zdravković optužen da je pucao u Beka, tako da su optužnice spojene u jedinstven postupak.Zdravkoviću je ranije sudjeno pred Specijalnim sudom zbog učestvovanja u otmici kao član &quot;Zemunskog klana&quot;, ali je oslobodjen.Planirano je bilo da se video-linkom kao svedok sasluša Ivan Adrovac, suprug Maje Adrovac, koji je, po navodima medija, u zatvoru u Švajcarskoj zbog pljački, ali se zbog komplikacija od toga odustalo.Beko je ranije rekao…"/>
  </head>
  <body>
    <article>
      <h1>N1: Za pokušaj ubistva Beka Zdravkoviću 10 godina, Adrovac oslobodjena</h1>
      <address>
        <time datetime="2019-11-29T11:25:04+00:00">29 Nov 2019, 11:25</time>
      </address>
      <p><b>Zbog pokušaja ubistva biznismena Milana Beka Viši sud doneo je presudu kojom je Aleksandar Zdravković osudjen na 10 godina, dok je Maja Adrovac oslobodjena optužbi, piše N1.</b><br/><br/>Reč je o prvostepenoj presudi za Zdravkovića, dok je Maja Adrovac i na prvom sudjenju oslobodjena krivice da je pomagala napadaču posle zločina.<br/><br/>Tužilaštvo je ranije predložilo kazne zatvora ne manje od po 15 godina za Maju Adrovac i Aleksandra Zdravkovića, a advokati odbrane tražili su oslobadjajuće presude.<br/><br/>Tužilaštvo navodi da je Adrovac pomogla u krivičnom delu i ostavila tragove DNK.<br/><br/>U medjuvremenu je uhapšen Zdravković optužen da je pucao u Beka, tako da su optužnice spojene u jedinstven postupak.<br/><br/>Zdravkoviću je ranije sudjeno pred Specijalnim sudom zbog učestvovanja u otmici kao član "Zemunskog klana", ali je oslobodjen.<br/><br/>Planirano je bilo da se video-linkom kao svedok sasluša Ivan Adrovac, suprug Maje Adrovac, koji je, po navodima medija, u zatvoru u Švajcarskoj zbog pljački, ali se zbog komplikacija od toga odustalo.<br/><br/>Beko je ranije rekao da je na njega pucao "profesionalac", a da se svedoci napada "sećaju onoliko koliko smeju da se sećaju".<br/><br/>"Ko stoji iza ovoga sumnjam onoliko koliko smem da sumnjam", rekao je Beko, navodeći da bi možda, uz neko hrabrije tužilaštvo, i on bio hrabriji, a i da bi se svedoci setili svega što je bitno.<br/><br/>Napadač sa saučesnikom pokušao je da ubije u novembru 2014. godine Beka ispred njegove kuće u beogradskom naselju Senjak ispalivši mu nekoliko metaka u stomak, nakon čega je pobegao.</p>
    </article>
  </body>
</html>