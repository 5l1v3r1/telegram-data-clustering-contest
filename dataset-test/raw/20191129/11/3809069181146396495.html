<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1419882/mpantis-o-athlitis-einai-protypo"/>
    <meta property="og:site_name" content="gazzetta.gr"/>
    <meta property="article:published_time" content="2019-11-29T11:17:00+00:00"/>
    <meta property="og:title" content="Μπαντής: «Ο αθλητής είναι πρότυπο»"/>
    <meta property="og:description" content="Ο πρόεδρος του ΠΣΑΠ μίλησε για τη χθεσινή κοινή επίσκεψη των Κούτρη, Πασχαλάκη σε Δημοτικό Σχολείο του Πειραιά "/>
  </head>
  <body>
    <article>
      <h1>Μπαντής: «Ο αθλητής είναι πρότυπο»</h1>
      <h2>Ο πρόεδρος του ΠΣΑΠ μίλησε για τη χθεσινή κοινή επίσκεψη των Κούτρη, Πασχαλάκη σε Δημοτικό Σχολείο του Πειραιά </h2>
      <address><time datetime="2019-11-29T11:17:00+00:00">29 Nov 2019, 11:17</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Για την πρωτοβουλία του ΠΣΑΠ <a href="http://www.gazzetta.gr/football/superleague/article/1419645/o-psap-mazi-me-koytri-pashalaki-se-dimotiko-sholeio-toy-peiraia-pics">να επισκεφθούν χθες από κοινού οι Λεονάρντο Κούτρης και Αλέξανδρος Πασχαλάκης ένα Δημοτικό Σχολείο του Πειραιά</a>, μίλησε ο Γιώργος Μπαντής, πρόεδρος του Συνδέσμου, στον ΣΠΟΡ FM. </p>
      <p><b>ΑΝΑΛΥΤΙΚΑ ΤΑ ΟΣΑ ΕΙΠΕ <br/></b>Για το πώς γεννήθηκε και υλοποιήθηκε η ιδέα: «Μπορεί σε κάποιους να φαινόταν ακατόρθωτο, αλλά για μένα έγινε εύκολα. Θέλω να ευχαριστήσω τους Νίκο Γαβαλά και Παναγιώτη Αρωνιάδη και βέβαια τους συναθλητές μου Λεονάρντο Κούτρη και Αλέξανδρο Πασχαλάκη. Είναι μια δράση που την είχαμε ανακοινώσει όταν αναλάβαμε, δηλαδή να διδάξουμε στα παιδιά στα σχολεία το ‘Ευ Αγωνίζεσθαι’. Το κάναμε και  στο Παναθηναϊκός - Ολυμπιακός και θέλουμε να το καθιερώσουμε. Ο αθλητής είτε το θέλει είτε όχι είναι πρότυπο και πρέπει να δίνει το παράδειγμα».</p>
      <p>Σχετικά με τον αν δέχθηκαν εύκολα οι Κούτρης – Πασχαλάκης και με την επιλογή σχολείου του Πειραιά: «Ναι δέχθηκαν εύκολα. Το ότι πήγαν σε σχολείο του Πειραιά σχετίζεται με το κυριακάτικο ντέρμπι, για αυτό ο Κούτρης υποδέχθηκε τον Πασχαλάκη, όπως ο Ολυμπιακός τον ΠΑΟΚ».</p>
      <p>Τέλος αναφέρθηκε σε ένα ιδιαίτερο περιστατικό από την επίσκεψη των δύο ποδοσφαιριστών: «Φτάνοντας στο σχολείο τα παιδιά μας περίμεναν με χαρά και φώναζαν Ολυμπιακός γιατί βρισκόμασταν στον Πειραιά. Πλησιάζοντας, τα παιδιά άρχισαν να ακουμπάνε και να μιλάνε με τον Πασχαλάκη και αυτή είναι η μεγαλύτερη νίκη για μας. Ο άνθρωπος διδάσκεται να μισεί και αυτό πρέπει να το αλλάξουμε».</p>
    </article>
  </body>
</html>