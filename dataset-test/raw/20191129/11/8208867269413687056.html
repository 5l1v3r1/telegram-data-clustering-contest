<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/29/news/mes_fondo_salva_stati_speranza_bonafede-242202886/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T11:06:00+00:00"/>
    <meta property="og:title" content="Fondo salva-stati, M5s e Leu sulla stessa linea. Di Maio: &quot;Accordo va migliorato&quot;. Speranza: &quot;Ha senso l'ipotesi di un rinvio&quot;"/>
    <meta property="og:description" content="Bonafede: &quot;Nessun ritorno di fiamma tra noi e Lega&quot;. Il presidente di Confindustria Vincenzo Boccia: &quot;Accordo non deve escludere"/>
  </head>
  <body>
    <article>
      <h1>Fondo salva-stati, M5s e Leu sulla stessa linea. Di Maio: "Accordo va migliorato". Speranza: "Ha senso l'ipotesi di un rinvio"</h1>
      <h2>Bonafede: "Nessun ritorno di fiamma tra noi e Lega". Il presidente di Confindustria Vincenzo Boccia: "Accordo non deve escludere l'Italia"</h2>
      <address>
        <time datetime="2019-11-29T11:06:00+00:00">29 Nov 2019, 11:06</time>
      </address>
      <p>Il dibattito sulla riforma del Mes,<a href="https://www.repubblica.it/politica/2019/11/28/news/fondo_salva-stati_cos_e_e_a_cosa_serve-242168804/"> il fondo salva-stati,</a> continua a infiammare la politica italiana. Le posizioni all'interno della maggioranza sono divise: da un lato Leu e M5s sono per migliorare il negoziato e semmai rinviarne la riforma. Pd e Italia Viva, invece, difendono la ratifica della riforma. Sullo sfondo la Lega, con Salvini che ha accusato il premier Conte di "tradimento".<br/><br/>"Il tema non è il Mes in sé, ma se sia un salva Stati o uno stritola Stati. Ieri abbiamo avuto una riunione del gruppo parlamentare del Movimento 5 Stelle e siamo tutti d'accordo sul fatto che questo accordo deve essere migliorato" afferma <b>Luigi Di Maio</b>, parlando con i giornalisti a margine della cerimonia di inaugurazione della sede di Napoli di Cassa Depositi e Prestiti.<br/><br/>Il ministro della Salute <b>Roberto Speranza</b> (Leu) ipotizza di valutare un rinvio: "Sul meccanismo europeo di stabilità è giusto fare la discussione più approfondita possibile coinvolgendo pienamente il Parlamento. Su una materia così delicata bisognerebbe evitare scontri strumentali e dovremmo invece, come Paese, difendere tutti assieme i nostri interessi. Per questo ha senso l'ipotesi di un rinvio volto a favorire una valutazione di pacchetto in cui oltre al Mes si affronti anche la delicata questione dell'Unione Bancaria".<br/><br/>Il ministro della Giustizia <b>Alfonso Bonafede</b>, ospite di Agorà su RaiTre, nega che sul tema ci sia intesa fra M5s e Lega e va all'attacco di Salvini: "A me non risulta nessun ritorno di fiamma tra Di Maio e Salvini. Il leader leghista fa caciara sul Mes. Quando sono accadute le cose per cui lui ora sta alzando questo polverone, lui era al governo. E questa cosa la trovo incredibile". Poi chiarisce la linea dei cinquestelle. "Il M5S sul tema ha una posizione chiara confermata ieri in un'assemblea congiunta: fare in modo che questo importante accordo sia conveniente per gli italiani. Stiamo lavorando per questo. Parleremo con Conte che tra l'altro lunedì verrà in Parlamento, a differenza di quanto faceva Salvini che da esso scappava sempre". Quanto all'ipotesi di un rinvio, Bonafede conclude: "Si faranno le valutazioni dovute".<br/><br/><br/><br/>Sul fronte Pd, l'ex segretario <b>Maurizio Martina</b> pure attacca il leader del Carroccio : "È ancora più evidente oggi che Matteo Salvini vuole l'Italia fuori dall'euro. Questo è il vero obiettivo. La polemica sul fondo salva stati serve al leader leghista ancora una volta per seminare lo scontro, alzare la tensione e spargere panico. Nessun paese europeo discute così del fondo salva stati che è invece uno scudo importante anche per noi".<br/><br/>Nel dibattito entra anche il il presidente di Confindustria <b>Vincenzo Boccia</b> che,  margine della conferenza euromediterranea 'Quale Mediterraneo per quale futuro', in corso a Roma, risponde a chi gli chiede se tema un nuovo scontro in Europa sul Mes. "Speriamo di no. Abbiamo visto l'intervista del ministro Gualtieri. Aspetteremo il testo per esprimere una nostra opinione. È evidente che non deve essere un accordo che esclude un Paese importante come l'Italia ma confidiamo nelle parole del ministro e del premier".<br/><br/><br/><br/> </p>
    </article>
  </body>
</html>