<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563814/italia-neonazismos-apo-ti-miteraarchilochia-toy-chitler-sti-mis-chitler-2019-video-pic-"/>
    <meta property="og:site_name" content="NOOZ."/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Ιταλία - νεοναζισμός: Από τη μητέρα&quot;Αρχιλοχία του Χίτλερ&quot; στη... &quot;Μις Χίτλερ 2019&quot;... [video] [pic]"/>
    <meta property="og:description" content="Έκπληξη προκαλεί η μεγάλη συμμετοχή και ο ρόλος των γυναικών στην φιλοναζιστική, ξενοφοβική και αντισημιτική οργάνωση «Εθνικοσοσιαλιστικό Ιταλικό Κόμμα των Εργατών», που εξαρθρώθηκε εν τη γενέσει της."/>
  </head>
  <body>
    <article>
      <h1>Ιταλία - νεοναζισμός: Από τη μητέρα"Αρχιλοχία του Χίτλερ" στη... "Μις Χίτλερ 2019"... [video] [pic]</h1>
      <address>
        <time datetime="2019-11-29T11:00:00+00:00">29 Nov 2019, 11:00</time>
      </address>
      <p>
        <b>Έκπληξη προκαλεί η μεγάλη συμμετοχή και ο ρόλος των γυναικών στην φιλοναζιστική, ξενοφοβική και αντισημιτική οργάνωση «Εθνικοσοσιαλιστικό Ιταλικό Κόμμα των Εργατών», που εξαρθρώθηκε εν τη γενέσει της.</b>
      </p>
      <p>Τα στοιχεία που προκύπτουν από την<b> επιχείρηση «Μαύρες Σκιές» </b>της ασφάλειας της Καλτανισέτα, που οδήγησε σε 19 συλλήψεις σε όλη την επικράτεια της Ιταλίας, φανερώνουν πως στα ιδεώδη της οργάνωσης είχαν προσηλυτισθεί πολλές γυναίκες οι οποίες μάλιστα διαδραμάτιζαν κεντρικό ρόλο στα όργανά της.</p>
      <p>Μεταξύ των ηγετικών στελεχών, σύμφωνα με την αστυνομία, βρίσκεται μία 48χρονη υπάλληλος, η <b>Αντονέλα Παβίν</b>, με σύζυγο και παιδιά, που την είχαν συνεπάρει οι ναζιστικές ιδέες, συμμετείχε στην εθνική επιτροπή του «Εθνοσοσιαλιστικού Ιταλικού Κόμματος των Εργατών» και είχε λευκό ποινικό μητρώο. Η ίδια αυτοαποκαλείτο <b>«Αρχιλοχίας του Χίτλερ»</b> και αποστολή της ήταν η στρατολόγηση και η διάδοση της ναζιστικής και ξενοφοβικής ιδεολογίας του κόμματος.</p>
      <figure>
        <img src="https://www.nooz.gr/Multimedia/2019/11/77e3a3fe-8a88-4312-8192-56a4f4e96ecc.jpg"/>
      </figure>
      <p>Οι αρχές έχουν ξεκινήσει έρευνες στην κατοικία της κι έχουν ανακαλυφθεί στο υλικό που κατασχέθηκε επιγραφές με τη σβάστικα, με αντισημιτικά συνθήματα και ναζιστικές σημαίες. Επίσης, η ίδια χρησιμοποιούσε ένα ρωσικό μέσο κοινωνικής δικτύωσης, όπως και τα υπόλοιπα μέλη της οργάνωσης, προκειμένου να μην γίνονται αντιληπτοί και αποδείχθηκε πως είχε συμμετάσχει σε εκδηλώσεις της άκρας δεξιάς στο Βένετο.</p>
      <p>Το απίστευτο είναι πως η ίδια δρούσε με τέτοια μυστικότητα, που ακόμη και οι οικείοι της αγνοούσαν την πολιτική της δραστηριότητα αλλά και το πάθος της με τον Χίτλερ.</p>
      <p>Εκτός από την «Αρχιλοχία», σημαντική θέση στην οργάνωση κατείχε και η επονομαζόμενη <b>«Μις Χίτλερ»</b>. Είναι η 26χρονη <b>Φραντσέσκα Ρίτσι,</b> κάτοικος του Πότσο ντ' Άντα στο Μιλάνο, η οποία σύμφωνα με τις αρχές είχε λάβει μέρος ως ομιλήτρια σε συνέδριο ακροδεξιών στη Λισσαβόνα το περασμένο καλοκαίρι. Στόχος του συνεδρίου ήταν να δημιουργηθεί ένα ακροδεξιό δίκτυο μεταξύ εθνικοσοσιαλιστών στην Πορτογαλία, την Ιταλία, τη Γαλλία και την Ισπανία.</p>
      <p>Επίσης είχε συμμετάσχει στο διαδικτυακό διαγωνισμό του ρωσικού μέσου κοινωνικής δικτύωσης «VK», κερδίζοντας τον τίτλο «Μις Χίτλερ 2019». Χαρακτηριστικό της το τατουάζ με τον ναζιστικό αετό στην πλάτη. Σύμφωνα με τον ιταλικό Τύπο, μία φίλη της, την είχε ειδοποιήσει πως η αστυνομία βρίσκεται στα ίχνη της οργάνωσης, έπειτα από ενημέρωση που είχε από «πληροφοριοδότη» της μέσα στην αστυνομία, που αργότερα οι διωκτικές αρχές εντόπισαν στο πρόσωπο ενός ανώτερου υπαλλήλου του αρχηγείου της αστυνομίας του Τορίνου.</p>
      <figure>
        <img src="https://www.nooz.gr/Multimedia/2019/11/f67c8583-8284-4de6-b9a2-fa7f7faea454.jpg"/>
      </figure>
      <p>Στην οργάνωση αυτή συμμετείχε κι άλλη μία γυναίκα, στο Καλτνιέρο της Βερόνα, στην κατοικία της οποίας εντοπίσθηκε το καταστατικό πρόγραμμα της ομάδας, έγγραφα και διαδικτυακό υλικό, φιλοναζιστικά αντικείμενα, σημαίες με την σβάστικα και ναζιστικά βιβλία, ενώ το ενδιαφέρον στις έρευνες έχει προκαλέσει κι ένα ζεύγος από τη Σικελία, ο άνδρας 42 ετών και η γυναίκα 40.</p>
      <p>Ένας από τους συλληφθέντες είχε στην κατοχή του ένα όπλο και από τα έγγραφα προκύπτει πως η οργάνωση σκόπευε να πραγματοποιήσει επίθεση κατά της ομοσπονδίας των παρτιζάνων μαχητών του Β' Παγκοσμίου Πολέμου ANPI.</p>
      <figure>
        <iframe src="https://www.youtube.com/embed/5M56S36LBuQ" width="640" height="360" data-service="Youtube" scrolling="no"/>
      </figure>
    </article>
  </body>
</html>