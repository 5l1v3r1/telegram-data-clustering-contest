<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://tvoemisto.tv/news/lvivyan_zaproshuyut_na_mizhnarodnyy_festyval_improvizatsiynoi_muzyky_jazz_bez_with_marek_vykonavtsi_104823.html"/>
    <meta property="og:site_name" content="Твоє Місто"/>
    <meta property="article:published_time" content="2019-11-29T11:19:00+00:00"/>
    <meta property="og:title" content="Львів’ян запрошують на Міжнародний фестиваль імпровізаційної музики Jazz Bez with Marek"/>
    <meta property="og:description" content="Триватиме фестиваль упродовж трьох днів."/>
  </head>
  <body>
    <article>
      <h1>Львів’ян запрошують на Міжнародний фестиваль імпровізаційної музики Jazz Bez with Marek</h1>
      <address>
        <time datetime="2019-11-29T11:19:00+00:00">29 Nov 2019, 11:19</time>
      </address>
      <p>
        <b>Триватиме фестиваль упродовж трьох днів.</b>
      </p>
      <p>Із 6 по 15 грудня у Львові та ще 15 містах України та Польщі відбудеться XІХ Міжнародний фестиваль сучасної імпровізаційної музики Jazz Bez – наймасштабніший за територією поширення джазовий фестиваль Європи.</p>
      <p>Цьогоріч Jazz Bez переформатовується на фестиваль сучасної імпровізаційної музики. Фестиваль уперше відбудеться без свого засновника Маркіяна Іващишина, який встиг зробити основні напрацювання та підготувати лайн-ап. ХІХ-ий Jazz Bezу у всіх містах фестивалю буде присвячений пам’яті Маркіяна Іващишина.</p>
      <p>Фестиваль об’єднає довкола джазу 15 міст України та Польщі. Вперше до мережі фестивалю долучаються українські міста, як-от Чернігів, Хмельницький та Бучач. У Львові фестиваль буде впродовж трьох днів.</p>
      <related>
        <h4>Читайте також:</h4>
        <a href="http://tvoemisto.tv/exclusive/posuntes_shchob_muzyka_sila_poruch_oleksiy_kogan_pro_dzhaz_i_zhyttya_94094.html"/>
      </related>
      <p>На шанувальників джазу чекає понад 50 музикантів з Європи, Америки, Азії, Австралії та Африки. Зокрема, під час ХІХ фестивалю Jazz Bez у Львові можна буде почути відомих джазистів з усього світу:</p>
      <p><b>6 грудня, Львівська національна філармонія</b>:</p>
      <p>
        <i>Greg Osby &amp; Tal Cohen Duo (США-Австралія)</i>
      </p>
      <p><b>Грег Осбі</b> – американський саксофоніст, композитор і педагог. З 1980-х років він виступає і записується з такими зірками як: Гербі Хенкок, Діззі Гіллеспі, Джек Де Джонетт, Стів Колман, Джим Холл і Ендрю Хілл. На рахунку Озбі п’ятнадцять альбомів із легендарним лейблом Blue Note Records. У 2008 році Грег створив свій власний лейбл «Inner Circle Music», який підтримує найталановитіших музикантів із усього світу.</p>
      <p><b>Тал Коен</b> – молодий джазовий піаніст і композитор ізраїльського походження з Австралії. Його стиль називають унікальним через вишукане поєднання народної єврейської музики та класики, на диво зріле володіння блискучою технікою та вишуканим смаком. Тал Коен народився і виріс в Гедері, Ізраїль. У 16-річному віці він переїхав до Петри, Австралія, де закінчив Західну Австралійську Академію виконавських мистецтв зі ступенем магістра джазової музики. Альбом Джона Даверса «American Dreamers: Voices of Hope, Music of Freedom» за участі Тала Коена здобув три премії Греммі у 2019 році. є володарем рідкісної Genius Visa (віза генія) США.</p>
      <p>
        <b>7 грудня, Львівська національна філармонія:</b>
      </p>
      <p>
        <i>Krzesimir Dębski &amp; Karasiewicz Power Set (Польща)</i>
      </p>
      <p><b>Krzesimir Debski</b> – легендарний польський композитор і скрипаль. Автор музики до кінофільму «Вогнем і мечем». Співпрацював з Jose Carreras, Ewa Małas-Godlewska, Nigel Kennedy, Adam Makowicz, Canadian Brass, Vadim Riepin, Tonym Lakatosem, Charlesem Tolliverem Jean-Luc Ponty, Mark O’Connor, John Blake, Alberto Iglesias i Jose Cura.</p>
      <p>Проєкт Karasiewicz Power Set був створений як результат багаторазових перетинів лідера Рафала Карсаєвіча та гітариста Томаса Пакановського.</p>
      <p>
        <i>Того ж дня на Джаз Без – Klein (Люксембург)</i>
      </p>
      <p>Проєкт, який виник у результаті співпраці, напевне, найперспективніших у франкофонному світі музикантів Джеромі Кляйна та Поля Беларді, що приїде до України за підтримки партнера фестивалю Jazz Bez експортного офісу Люксембургу Music: LX. У цьому проекті Джером Кляйн працює над різноманітними контрастами в мінімалістській обстановці, занурюючи в туманний настрій меланхолії і темних тонів</p>
      <p>
        <b>8 грудня, Львівська національна філармонія:</b>
      </p>
      <p>
        <i>Hans Lüdemann Trio IVOIRE (Німеччина – Кот-д’Івуар)</i>
      </p>
      <p>Ця група унікальна – не існує іншого тріо фортепіано, балафону і барабанів. Можливо, це одна з причин, чому їхня музика уникає багатьох кліше світової музики і джазу. Інша причина – це суміш трьох надзвичайно різних людей, які мають глибоку радість грати і спілкуватися між собою і зі своєю аудиторією, створюючи величезну і невичерпну позитивну енергію.</p>
      <p><b>Ганс Людеманн</b> – піаніст, композитор і лідер TRIO IVOIRE. Він вважається «одним із найоригінальніших і найвиразніших європейських піаністів» (Jazz Podium) або просто «одним із великих піаністів сучасного джазу» (Hessischer Rundfunk), отримав нагороду «ECHO Jazz» у 2013 році. У TRIO IVOIRE його «ясний владний голос» (Frankfurter Allgemeine Zeitung) на фортепіано з’єднується з Алі Кейта, «магом балафону» з Кот-д’Івуару/Малі, чия захоплююча віртуозність і енергія вражає.</p>
      <p>
        <i>Того ж дня на Джаз Без – NOVA (Швейцарія)</i>
      </p>
      <p>Яскравий швейцарський проект на перетині жанрів, що вперше виступить в Україні. NOVA поєднує качову та змістовну музику з космічними делікатними звуками, які іноді змушують почуватися невагомими, а іноді – у вільному падінні. Композиції містять багато імпровізованих частин і мають сирий аналоговий характер. Виконання супроводжується відеопроекціями, що об’єднують увесь концерт у єдину історію.</p>
      <p>Для багатьох музикантів відхід засновника фестивалю Маркіяна Іващишина став великою втратою. Оргкомітет отримав чимало заявок від тих, хто виростав у середовищі «Дзиґи» та JAZZ BEZ. Львів’ян запрошують на спеціальний додатковий концерт «Граємо для Маркіяна» 13 грудня у «Дзизі» на Вірменській, 35, де виступатиме:</p>
      <p>
        <i>ShockolaD+PL (PL/UA)</i>
      </p>
      <p>Гурт ShockolaD був заснований у 2004 році у Львові композитором та барабанщиком Ігорем Гнидином, піаністкою Анастасією Литвинюк та співачкою Даною Винницькою, згодом приєдналися польські музиканти: Міхал Ярос (контрабас) та Томаш Домбровський (труба). Спільний пошук дозволив їм створити музику, яка поєднує в собі українське етно, польський джаз і так звану New World Music.</p>
      <p>
        <i>Центрифуга, або Маркіянські дзиґрашки (PL/UA)</i>
      </p>
      <p>Концерт імпровізованої музики, в якому основним принципом буде синтез та перетинання меж стилів, звичок та стереотипів і своєрідна розвага зі слухачем. Склад: Ігор Гнидин — барабани, Марек Отвіновський — бас-гітара, Томаш Сікора — альт-саксофон, баритонний саксофон, Марк Токар — контрабас.</p>
      <p>
        <i>Ігор Гнидин (UA)</i>
      </p>
      <p>Закінчив відділення ударних інструментів у Львівській Музичній Академії (2004). Він є одним із найкращих українських джазменів. Як барабанщик і композитор очолює проект SchockolaD, з яким виступав на багатьох фестивалях в Україні, Польщі, Литві та Франції.</p>
      <p>
        <i>Марек Отвіновський (PL)</i>
      </p>
      <p>Музикант, басист та графічний дизайнер; композитор театральної музики та радіоп'єс (близько 40-ка робіт). Співзасновник (2003) експериментальної музичної формації Karbido, яка співпрацює з 2005 року з Юрієм Андруховичем. Співавтор та виконавець усіх публікацій та мистецьких проектів групи, в тому числі Stolik, Music 4 Buildings, Katastrofa LZ129 Hindenburg i Tańce polskie; засновник вільного джазового тріо Rheino De Rotten.</p>
      <p>
        <i>Томаш Сікора (PL)</i>
      </p>
      <p>З 2004 року разом із гуртом Karbido бере участь у співпраці з Юрієм Андруховичем, із яким гурт випустив 5 альбомів та зіграв десятки концертів в Україні та Польщі. Він також співпрацював із командою DakhaBrakha, VJ Cube Group та ArtPole. Нещодавно учасник проекту Розділові за участю Сергія Жадана та художників з України та Білорусі.</p>
      <p>
        <i>Марк Токар (UA)</i>
      </p>
      <p>Український контрабасист і гітарист; є членом проекту Resonance Кена Вандермарка, гуртів Escalator, Undivided, Five Spot, Four, Varpaj, Yatoku, MTV, Awatair. У той же час він є керівником міжнародних проектів Leo'm'art, 4x4.</p>
      <related>
        <h4>Читайте також:</h4>
        <a href="http://tvoemisto.tv/news/sogodni_na_stadioni_arenalviv_zigraie_gurt_the_rasmus_chy_budut_zminy_v_rusi_transportu_104041.html"/>
        <a href="http://tvoemisto.tv/news/lvivieyan_klychut_na_kontsert_hrystyny_soloviy_u_novomu_formati_104013.html"/>
        <a href="http://tvoemisto.tv/news/lvivyan_klychut_na_solnyy_kontsert_brazylskogo_pianista_pablo_rossi_103280.html"/>
        <a href="http://tvoemisto.tv/news/lvivyan_klychut_posluhaty_pisen_ukrainskoi_revolyutsii_103154.html"/>
        <a href="http://tvoemisto.tv/news/lvivyan_zaproshuyut_na_kontsert_peremozhtsya_ukrainskoi_pisni_igorya_grohotskogo_102779.html"/>
        <a href="http://tvoemisto.tv/news/u_lvovi_grytska_chubaya_vshanuyut_muzychnopoetychnym_symfoartkontsertom_102728.html"/>
        <a href="http://tvoemisto.tv/news/lvivyan_zaproshuyut_na_kontsert_legendy_fortepiano_fudzhiko_heming_102651.html"/>
        <a href="http://tvoemisto.tv/news/zavtra_bilya_lvova_startuie_zaxidfest_102405.html"/>
        <a href="http://tvoemisto.tv/news/rosiyska_operna_spivachka_prokomentuvala_sviy_vystup_u_lvovi_102314.html"/>
        <a href="http://tvoemisto.tv/news/yak_u_lvovi_zavershuyut_festyval_lvivmozart_zaklyuchnyy_kontsert_video_nazhyvo_102291.html"/>
      </related>
    </article>
  </body>
</html>