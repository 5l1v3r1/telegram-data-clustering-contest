<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/744312"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T11:04:00+00:00"/>
    <meta property="og:title" content="'ปิยบุตร'แนะ'บิ๊กรัฐบาล'ปรับทัศนคติแพ้ให้เป็น"/>
    <meta property="og:description" content="'ปิยบุตร' ซัด'บิ๊กรัฐบาล' คุ้นชินใช้อำนาจเผด็จการ แนะควรปรับทัศนคติแพ้ให้เป็น หัดเรียนรู้ระบบรัฐสภา นี่ไม่ใช่ผู้ใต้บังคับบัญชา คสช.-สนช. ที่สั่งได้"/>
  </head>
  <body>
    <article>
      <h1>'ปิยบุตร'แนะ'บิ๊กรัฐบาล'ปรับทัศนคติแพ้ให้เป็น</h1>
      <address>
        <time datetime="2019-11-29T11:04:00+00:00">29 Nov 2019, 11:04</time>
      </address>
      <p>
        <b>"ปิยบุตร" ซัด"บิ๊กรัฐบาล" คุ้นชินใช้อำนาจเผด็จการ แนะควรปรับทัศนคติแพ้ให้เป็น หัดเรียนรู้ระบบรัฐสภา นี่ไม่ใช่ผู้ใต้บังคับบัญชา คสช.-สนช. ที่สั่งได้</b>
      </p>
      <p>เมื่อวันที่ 29 พ.ย. ที่พรรคอนาคตใหม่ นายปิยบุตร แสงกนกกุล เลขาธิการพรรคอนาคตใหม่ กล่าวถึงการประชุมสภาผู้แทนราษฏรช่วงสัปดาห์ที่ผ่านมา โดยเฉพาะเหตุการณ์สภาล่มถึง 2 ครั้ง เนื่องมาจากการลงมติญัตติด่วนญัตติ ขอให้สภาผู้แทนราษฎร ตั้ง กมธ.วิสามัญศึกษาผลกระทบจากการใช้อำนาจของ คสช. การออกคำสั่งของและการใช้มาตรา 44 ของ คสช. โดยกล่าวว่า ที่ผ่านมามีการลงมติหลายครั้ง ฝ่ายรัฐบาลแพ้บ้าง ฝ่ายค้านแพ้บ่อยกว่า ในครั้งที่ฝ่ายรัฐบาลแพ้การลงมติที่ผ่านมา ก็ไม่ได้ขอให้มีการนับคะแนนใหม่ แล้วทำไมญัตติการตั้ง กมธ.นี้ถึงเดิมพันสูงแบบนี้ ทั้งๆ ที่ตั้งมาเพียงเพื่อศึกษา เสร็จแล้วก็จะได้รายงานหนึ่งฉบับ นำเข้าสภา ไม่มีอำนาจใดๆ ไปบังคับสั่งการ เหตุใดฝ่ายรัฐบาล ถึงไม่ยอมแพ้ แพ้แล้วแต่ไม่ยอมแพ้จึงต้องขอนับคะแนนใหม่ หรือจะเป็นไปตามข่าวในหน้าหนังสือพิมพ์วันนี้ว่า มีการสั่งการมาบอกว่าให้แพ้ไม่ได้ใช่หรือไม่<br/><br/>"หากข่าวที่ว่าบิ๊กๆ ในรัฐบาลไม่ยอมให้ตั้ง กมธ.ชุดนี้เป็นเรื่องจริง ก็จะสะท้อนถึงความคุ้นชินในการใช้อำนาจเผด็จการ การใช้อำนาจเผด็จการโดยไม่มีใครตรวจสอบมาตลอด 5 ปี วันนี้กลับเข้ามาสู่ระบบปกติ มีการเลือกตั้งมีสภา ซึ่งก็ทำหน้าที่ตรวจสอบการใช้อำนาจต่างๆ ของรัฐบาลแล้วสภาผู้แทนราษฏรมาจากการเลือกตั้ง ไม่ใช่ผู้ใต้บังคับบัญชาของคณะ คสช. สิ่งหนึ่งที่ผู้มีอำนาจในรัฐบาลชุดนี้จะต้องตระหนักเอาไว้ คือ สภาผู้แทนราษฏรไม่ใช่สภานิติบัญญัติแห่งชาติ (สนช.) เหมือนที่พวกท่านเคยทำกันมา พวกเราไม่ได้มาจากการแต่งตั้งของพวกท่าน ถ้าสภามีมติชัดเจนไปแล้ว ก็ควรจะแพ้ให้เป็น คุณกังวลใจกับการตรวจสอบพวกคุณมาก กังวลใจกับการสืบทอดอำนาจของพวกคุณมาก จนทำให้ระบบทั้งหลายพังไปหมดแล้ว" นายปิยบุตร กล่าว<br/><br/>นายปิยบุตร กล่าวอีกว่า เมื่อมีมติออกมาแล้วไม่ยอมรับขอให้นับใหม่ ไม่ยอมมาตอบกระทู้ในสภาฯ ไม่ยอมมาชี้แจงต่อกรรมาธิการ ทั้งหมดทั้งมวลเราเสียต้นทุนมหาศาล ยอมแลกศักดิ์ศรีของสถาบันการเมืองต่างๆ ยอมแลกระบบรัฐธรรมนูญ ยอมแลกเอาทุกสิ่งทุกอย่าง เพียงเพื่อให้ได้สืบทอดอำนาจ เพียงเพื่อให้ได้กลับเข้ามามีอำนาจต่อ เพียงเพื่อให้ได้เป็นรัฐบาลต่อ เพียงเพื่อไม่ให้ใครเข้ามาตรวจสอบ ตกลงแล้วประเทศนี้จะเอาทุกสิ่งทุกอย่างพังลงไป เพียงเพื่อรักษาอำนาจของคนไม่กี่คนอย่างนั้นหรือ อยากจะฝากไปถึงผู้มีอำนาจในรัฐบาลปัจจุบันว่า ท่านเรียกคนอื่นเข้าไปปรับทัศนคติมาโดยตลอด ท่านต้องไปปรับทัศนคติตัวท่านบ้าง ว่าตอนนี้คุณเป็นรัฐบาลภายใต้รัฐธรรมนูญแล้ว คุณเป็นรัฐบาลในระบบรัฐสภาแล้ว ต้องยอมรับการทำงานของสภา มติในสภา แพ้ก็คือแพ้ อย่าเป็นคนที่ยอมไม่ได้ หัดเรียนรู้การทำงานของระบบรัฐสภาบ้าง ต้องยอมรับว่าสภาเป็นกลไกสำคัญมีอำนาจหน้าที่ตรวจสอบการบริหารราชการ.</p>
    </article>
  </body>
</html>