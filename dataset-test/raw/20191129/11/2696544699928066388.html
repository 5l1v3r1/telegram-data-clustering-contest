<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191129_Radarszellem_miatt_zartak_le_a_Feher_Hazat"/>
    <meta property="og:site_name" content="HVG.hu"/>
    <meta property="article:published_time" content="2019-11-29T11:24:00+00:00"/>
    <meta property="og:title" content="Radarszellem miatt zárták le a Fehér Házat"/>
    <meta property="og:description" content="Madárraj lehetett, de a drónveszély miatt ideges a légvédelem."/>
  </head>
  <body>
    <article>
      <h1>Radarszellem miatt zárták le a Fehér Házat</h1>
      <address><time datetime="2019-11-29T11:24:00+00:00">29 Nov 2019, 11:24</time> by <a rel="author">hvg.hu</a></address>
      <p>
        <b>Madárraj lehetett, de a drónveszély miatt ideges a légvédelem.</b>
      </p>
      <p>Csak a radar látta a washingtoni Fehér Ház felé igyekvő, lassan mozgó foltot, amely miatt vadászgépeket emeltek a levegőbe, és egy időre lezárták az érintett épületeket.</p>
      <p>Az esetet <a href="https://edition.cnn.com/2019/11/28/politics/white-house-lockdown-scramble/index.html">a CNN ismerteti</a>. A radarkezelők kedden vették észre a jelet, ekkor úgy számolták, hogy tizenöt percen belül eléri az elnöki rezidenciát.</p>
      <p>Mivel nem tudták azonosítani az objektumot, a biztonság érdekében elrendelték a Fehér Ház és a kongresszus lezárását. A vesztegzár körülbelül 45 percig tartott.</p>
      <p>A légvédelem ekkor még tanácstalan volt, a radarjel mozgása nem repülőgépre utalt, viszont felmerült, hogy drónnal lehet dolguk, esetleg több drón kötelékével.</p>
      <p>Kisvártatva megérkezett egy vadászgép a helyszínre, a pilóta azonban nem látott semmilyen légi járművet. A parti őrség helikopterei a földet figyelték meg, hogy ha drónt ereget valaki, akkor annak nyomára jussanak. A vadászpilóta viszont jelentette, hogy egy nagyobb madárrajjal majdnem összeütközött.</p>
      <p>A radarjel időközben eltűnt, majd feloldották a belépési tilalmat is. A legvalószínűbb, hogy a radarszellemet valóban madarak okozták. Bár ezeket egy gyakorlott radarkezelő meg tudja különböztetni a repülőktől, egyre fokozódik annak a veszélye, hogy terroristák - esetleg ellenséges államok - drónrajokat vethetnek be. Emiatt minden gyanús jel fokozott biztonsági intézkedéseket indokol, és ez várhatóan így marad.</p>
    </article>
  </body>
</html>