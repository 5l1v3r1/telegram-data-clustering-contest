<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1033274/poies-ofeiles-mporeite-na-apoplirosete-se-48-doseis"/>
    <meta property="og:site_name" content="Newsbomb"/>
    <meta property="article:published_time" content="2019-11-29T11:40:00+00:00"/>
    <meta property="og:title" content="Ποιες οφειλές μπορείτε να αποπληρώσετε σε 24 μέχρι 48 δόσεις"/>
    <meta property="og:description" content="Όλες οι βεβαιωμένες οφειλές σε εφορίες, ελεγκτικά κέντρα και τελωνεία οι οποίες δεν είχαν υπαχθεί σε ρύθμιση τμηματικής εξόφλησης την 1η Νοεμβρίου 2019, ανεξάρτητα αν έχουν καταστεί ληξιπρόθεσμες ή μη, μπορούν από την 1η Ιανουαρίου 2020 να ενταχθούν στη νέα πάγια ρύθμιση των 24-48 δόσεων, με ελάχιστη μηνιαία καταβολή 30 ευρώ."/>
  </head>
  <body>
    <article>
      <h1>Ποιες οφειλές μπορείτε να αποπληρώσετε σε 24 μέχρι 48 δόσεις</h1>
      <h2>Όλες οι βεβαιωμένες οφειλές σε εφορίες, ελεγκτικά κέντρα και τελωνεία οι οποίες δεν είχαν υπαχθεί σε ρύθμιση τμηματικής εξόφλησης την 1η Νοεμβρίου 2019, ανεξάρτητα αν έχουν καταστεί ληξιπρόθεσμες ή μη, μπορούν από την 1η Ιανουαρίου 2020 να ενταχθούν στη νέα πάγια ρύθμιση των 24-48 δόσεων, με ελάχιστη μηνιαία καταβολή 30 ευρώ.</h2>
      <address><time datetime="2019-11-29T11:40:00+00:00">29 Nov 2019, 11:40</time> by <a rel="author">Newsroom</a></address>
      <p>Οι διατάξεις του <b>φορολογικού νομοσχεδίου</b> είναι <b>ευνοϊκές</b> για όσους φορολογούμενους θέλουν να τακτοποιήσουν τις οφειλές τους σε πολλές δόσεις, καθώς το αρχικό πλάνο ενεργοποίησης της ρύθμισης μόνο για βεβαιωμένα χρέη από την 1η Ιανουαρίου 2020 και μετά, διαδέχτηκε το άνοιγμα των πυλών της ρύθμισης σχεδόν για κάθε είδους οφειλή ανεξάρτητα από τον χρόνο βεβαίωσής της.</p>
      <p><b>Μοναδική προϋπόθεση</b> είναι η οφειλή αυτή να μην είναι ενταγμένη σε οποιαδήποτε προηγούμενη ρύθμιση την 1η Νοεμβρίου 2019, καθώς στην περίπτωση αυτή θα είχαμε φαινόμενα εγκατάλειψης υφιστάμενων ρυθμίσεων προκειμένου να ενταχθούν οι φορολογούμενοι στη νέα. Έτσι, όποιος φορολογούμενος έχει αφήσει απλήρωτο ΕΝΦΙΑ, φόρο εισοδήματος ή φόρο κληρονομιάς του 2019 ή και παλαιότερων ετών χωρίς να έχει ρυθμίσει τα χρέη του την 1η Νοεμβρίου 2019, μπορεί από τις αρχές του 2020 να επωφεληθεί από το νέο σχήμα 24-48 δόσεων.</p>
      <p>Με τα νέα δεδομένα, λοιπόν, από την<b> 1η Ιανουαρίου 2020</b> καθιερώνεται μια νέα πάγια ρύθμιση φορολογικών και τελωνειακών οφειλών η οποία προβλέπει έως 24 δόσεις για τακτικούς φόρους (ΕΝΦΙΑ, ΦΠΑ, φόρο εισοδήματος κ.λπ.) και έως 48 δόσεις για έκτακτους φόρους, όπως είναι οι φόροι κληρονομιάς ή αυτοί που βεβαιώνονται ύστερα από έλεγχο.</p>
      <p>Για τη <b>ρύθμιση έκτακτων φορολογικών οφειλών</b> το πλήθος των δόσεων συναρτάται με εισοδηματικά κριτήρια και ανάλογα με τον αριθμό των τέκνων που βαρύνουν τον φορολογούμενο υπό τον περιορισμό της ελάχιστης μηνιαίας δόσης των 30 ευρώ.</p>
      <p>Για τη <b>ρύθμιση των τακτικών οφειλών</b>, δεν υπάρχουν εισοδηματικά κριτήρια αλλά πέναλτι επιτοκίου για όσους θέλουν να κερδίσουν περισσότερες από τις σημερινές 12 δόσεις.</p>
      <p>Συγκεκριμένα, προβλέπεται ότι για οφειλές που ρυθμίζονται σε έως <b>12 δόσεις</b>, ο τόκος υπολογίζεται με βάση το τελευταίο δημοσιευμένο μέσο ετήσιο επιτόκιο δανείων σε ευρώ χωρίς καθορισμένη διάρκεια αλληλόχρεων λογαριασμών που χορηγούνται από όλα τα πιστωτικά ιδρύματα στην Ελλάδα σε μη χρηματοπιστωτικές επιχειρήσεις, όπως αυτό δημοσιεύεται από την Τράπεζα της Ελλάδος, πλέον 0,25%.</p>
      <p>Το <b>επιτόκιο</b> αυτό ανέρχεται σήμερα σε 5%. Για οφειλές που ρυθμίζονται σε περισσότερες από 12 μηνιαίες δόσεις, το επιτόκιο προσαυξάνεται κατά 1,5% και με βάση τα σημερινά δεδομένα διαμορφώνεται στο 6,5%.</p>
      <p>Σε <b>περίπτωση απώλειας και υπαγωγής</b> των ίδιων οφειλών στη ρύθμιση για δεύτερη φορά από τον ίδιο οφειλέτη, το επιτόκιο προσαυξάνεται κατά 1,5 ποσοστιαία μονάδα ακόμα και εάν οι δόσεις είναι λιγότερες από 12.</p>
      <p>Σε <b>οφειλέτες που είναι συνεπείς</b> στην εκπλήρωση των όρων της ρύθμισης μέχρι το τέλος, μετά την εξόφληση της τελευταίας δόσης, επιστρέφεται ποσό που ισούται με το 25% των τόκων που έχουν καταβληθεί. Σημειώνεται ότι το ποσό που θα επιστραφεί δεν παρακρατείται, δεν κατάσχεται και δεν συμψηφίζεται με άλλες υποχρεώσεις του οφειλέτη προς το Δημόσιο ή τρίτους.</p>
      <p>
        <b>
          <i>Δείτε όλες τις τελευταίες </i>
        </b>
        <a href="https://www.newsbomb.gr/oles-oi-eidhseis">
          <b>
            <i>Ειδήσεις</i>
          </b>
        </a>
        <b>
          <i> από την Ελλάδα και τον Κόσμο, τη στιγμή που συμβαίνουν, στο Newsbomb.gr</i>
        </b>
      </p>
      <related>
        <a href="https://www.newsbomb.gr/oikonomia/epixeirhseis/story/1033253/black-friday-pos-tha-prolavoyme-na-paroyme-osa-theloyme-protoy-exantlithoyn"/>
        <a href="https://www.newsbomb.gr/oikonomia/story/1033144/se-rythmoys-black-friday-i-agora-ti-prepei-na-prosexoyn-oi-katanalotes"/>
        <a href="https://www.newsbomb.gr/oikonomia/story/1033124/petsas-se-eyalotoys-kai-osoys-yperforologithikan-to-yperpleonasma"/>
      </related>
    </article>
  </body>
</html>