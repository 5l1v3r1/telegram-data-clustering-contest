<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/muzeul-luvru-intra-in-cartea-recordurilor_1408132.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T11:54:04+00:00"/>
    <meta property="og:title" content="Muzeul Luvru intră în Cartea Recordurilor"/>
    <meta property="og:description" content="Muzeul Luvru din Franța este muzeul cu cei mai mulți vizitatori din lume dominând primul clasament dedicat domeniului de Guinness Book Of..."/>
  </head>
  <body>
    <article>
      <h1>Muzeul Luvru intră în Cartea Recordurilor</h1>
      <address><time datetime="2019-11-29T11:54:04+00:00">29 Nov 2019, 11:54</time> by <a rel="author">Ionel Dancu, Reporter</a></address>
      <p>Muzeul Luvru din Franța este muzeul cu cei mai mulți vizitatori din lume dominând primul clasament dedicat domeniului de Guinness Book Of Records. Ar fi a doua oară când celebra instituție artistică intră în cartea recordurilor, afirmă Le Figaro, potrivit Mediafax.</p>
      <p>Instituția a raportat 10,2 milioane de vizitatori pentru anul 2018, devenind cel mai solicitat muzeu din lume. Pe următoarele locuri ale clasamentului s-au clasat Muzeul național al Chinei din Beijing (8,6 milioane de vizitatori) și Muzeul Metropolitan de Artă din New York (vizitat de 7,3 milioane de persoane).</p>
      <p>Francezii se pot mândi acum și cu succesul pe care îl are muzeul care adăpostește lucrări celebre precum Mona Lisa, Victoria de la Samothrace sau Libertatea conducând poporul. Instituția a raportat o creștere a numărului de vizitatori cu 25% față de 2017. În cele 8 secțiuni ale muzeului sunt expuse 35.000 de lucrări răspândite în 403 săli. Ce-a mai mare parte a vizitatorilor (75%) sunt străini dar francezii rămân naționalitatea cel mai bine reprezentată dintre cei care intră în muzeu, nu mai puțin de 2,5 milioane venind din Hexagon.</p>
      <p>”Mă bucură faptul că Luvrul, la 800 de ani de la fondare, continuă să îi facă să viseze și pe cei mici și pe cei mari în toate colțurile lumii. E o bucurie să împărtășești cu cel mai mare număr de persoane plăcerea de a admira anumite capodopere din patrimoniul universal”, a comentat Jean-Luc Martinez, președintele-director de la Luvru.</p>
      <p>De altfel, suprafața de 72.735 de metri pătrați pe care se desfășoară expozițiile disting Luvrul și drept muzeul cu cel mai amplu spațiu dedicat expunerii, devansând muzeul Ermitage din Saint-Petersburg.</p>
      <p>Muzeul Luvru este prezent în Cartea Recordurilor și pentru tabloul pentru care s-a stabilit cea mai mare asigurare din istoria domeniului. În 1962, pentru transportul tabloului ”Mona Lisa” (La Gioconda), de Leonardo da Vinci, de la Paris, la Washington și New York, a fost estimată o valoare a asigurării de 100 de milioane de dolari (echivalentul a peste 850 de milioane de dolari la valoarea din 2019). Asigurarea nu a fost plătită fiind mai ieftin să se crească sumele investite pentru paza lucrării.</p>
    </article>
  </body>
</html>