<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360141"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-11-29T11:04:00+00:00"/>
    <meta property="og:title" content="Некада се еуфорично прослављао: &quot;Данас је Дан Републике и стари је попио мало&quot;"/>
    <meta property="og:description" content="На данашњи дан славио се некада један од најзначајнијих празника у бившој нам земљи, Дан Републике, у народу познатији као 29. новембар."/>
  </head>
  <body>
    <article>
      <h1>Некада се еуфорично прослављао: "Данас је Дан Републике и стари је попио мало"</h1>
      <address>
        <time datetime="2019-11-29T11:04:00+00:00">29 Nov 2019, 11:04</time>
      </address>
      <p>
        <i>На данашњи дан славио се некада један од најзначајнијих празника у бившој нам земљи, Дан Републике, у народу познатији као 29. новембар.</i>
      </p>
      <figure>
        <img src="https://www.rtrs.tv/vijesti/../_FOTO/nwz/0673/067397.jpg"/>
        <figcaption>Грб СФРЈ (фото: Wikimedia Commons)</figcaption>
      </figure>
      <p>Некадашњи највећи празник СФР Југославије углавном је остао у лијепом сјећању генерацијама које су га славиле, подсјећајући на нерадне дане, породична окупљања, полагање заклетве, плаве капе и црвене мараме.</p>
      <p>И стихови пјесме "Дан Републике" групе "Забрањено пушење" најбоље описују како се некада славио овај дан.</p>
      <p>"Данас је Дан Републике, и стари је попио мало, на телевизији Лепа Брена и стари се сјећа ратних времена..." пјевало је "Забрањено пушење" пјесму посвећену чувеном, данас скоро заборављеном 29. новембру.</p>
      <p>И није се само пило и пјевало. Улице су биле пусте јер се није радило, прваци су постајали пионири, породична окупљања су била обавезна, а чувени свињокољ био је незаобилазан.</p>
      <p>Дан Републике углавном се славио два дана, често се спајао са викендима, па су сви уживали у продуженом викенду. То су били дани када се одмара, дружи са породицом, негдје отпутује, и обавезно једе свјежа свињетина спремљена тог дана.</p>
      <p>Прваци су тада постајали пионири, полагали су свечану заклетву, добијали пионирске капе и мараме, и први пут у животу се заклињали на вјерност некада великој и моћној држави.</p>
      <figure>
        <iframe src="https://www.youtube.com/embed/v4CGmMpgdY0" width="658" height="360" data-service="Youtube" scrolling="no"/>
      </figure>
      <p>Међутим, од распада бивше СФРЈ овај некада највећи државни празник престале су да славе све некадашње републике, а посљедња међу њима је то учинила Србија, гдје је посљедњи пут овај датум обиљежен 2001. године.</p>
      <p>Празник је данас скоро па заборављен, а онима који су рођени послије осамдесетих година прошлог вијека готово да ништа не значи.</p>
      <p>Међутим, и даље има оних који воле овај празник, такозваних југоносталгичара који га обиљежавају, јер је он за њих асоцијација на бољи и љепши живот у великој земљи.</p>
      <p>Дан Републике славио се у земљама бивше Југославије у спомен на дан проглашења републике. На данашњи дан у Југославији је укинута монархија и сва права краља Петра ИИ Карађорђевића.</p>
      <p>Уставотворна скупштина је усвојила декларацију о проглашењу републике према којој је Југославија "савезна држава републиканског облика, заједница равноправних народа који су слободно изразили своју вољу да остану у Југославији".</p>
      <p>На другом засједању АВНОЈ-а донесена је и одлука да се не признају обавезе и одлуке које је у иностранству у име Југославије склопила избјегличка влада, а Јосип Броз Тито тада је проглашен за маршала Југославије и врховног команданта.</p>
    </article>
  </body>
</html>