<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/firea-despre-citu-zil-somez-sa-nu-abuzeze-de-functie-vom-merge-in-instanta.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-29T11:39:00+00:00"/>
    <meta property="og:title" content="Firea despre Cîțu: „Îl somez să nu abuzeze de funcţie. Vom merge în instanţă”"/>
    <meta property="og:description" content="Primarul general al Capitalei, Gabriela Firea, l-a somat vineri pe ministrul Finanţelor, Florin Cîţu, să nu &quot;abuzeze&quot; de funcţia pe care o deţine, împărţind banii românilor &quot;în mod discreţionar.&quot;"/>
  </head>
  <body>
    <article>
      <h1>Firea despre Cîțu: „Îl somez să nu abuzeze de funcţie. Vom merge în instanţă”</h1>
      <h2>Primarul general al Capitalei, Gabriela Firea, l-a somat vineri pe ministrul Finanţelor, Florin Cîţu, să nu "abuzeze" de funcţia pe care o deţine, împărţind banii românilor "în mod discreţionar."</h2>
      <address>
        <time datetime="2019-11-29T11:39:00+00:00">29 Nov 2019, 11:39</time>
      </address>
      <p>Tot ea a avertizat că dacă va fi necesar va apela la calea instanţei, transmite Agerpres.</p>
      <p>Firea a reacţionat la o serie de afirmaţii făcute joi seara de Cîţu, conform cărora Primăria Bucureşti ar fi primit suma solicitată de 62 de milioane de lei la rectificarea bugetară dacă şi-a fi argumentat cererea.</p>
      <p><i>„Condamn ferm abordarea ministrului Finanţelor, Florin Vasile Cîţu, care a împărţit banii publici la rectificarea bugetară după un singur criteriu: să răspundă strict intereselor politice. Îl somez pe domnul Cîţu să nu abuzeze de funcţia pe care vremelnic o deţine, împărţind banii publici ai românilor în mod discreţionar. Ne vom apăra şi în instanţă, dacă va fi necesar. Rectificarea aprobată ieri de Guvern îi condamnă pe bucureşteni la lipsa de finanţare a unor servicii publice de maximă importanţă. Nu voi permite ca lucrurile să rămână aşa. Cetăţenii trebuie să cunoască adevărul. Mă ofer să îi fac cadou domnului ministru, pentru început de mandat, un curs de management performant în administraţie, pentru că declaraţiile dumnealui arată clar că are nevoie să stăpânească noţiunile de bază ale procedurilor administrative. Nu cerem banii nimănui, solicităm banii bucureştenilor, pe care aceştia îi plătesc prin impozite şi taxe. Şi contribuie cu 25% la PIB-ul ţării"</i>, a scris Firea, pe Facebook.</p>
      <p>Ea a adăugat că Primăria Capitalei este singura din ţară care nu încasează impozite şi taxe locale, acestea mergând către cele şase sectoare. "Prin lege, bugetul PMB este alimentat de la Ministerul de Finanţe, din impozitul pe venit", a explicat Gabriela Firea.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>Sursa: Agerpres</p>
    </article>
  </body>
</html>