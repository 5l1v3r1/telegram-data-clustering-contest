<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/apopseis/221027_dei-hroniko-enos-proanaggelthentos-thanatoy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T11:35:29+00:00"/>
    <meta property="og:title" content="ΔΕΗ: Χρονικό ενός προαναγγελθέντος θανάτου"/>
    <meta property="og:description" content="Η κυβέρνηση ευθύς μόλις ανέλαβε άρχισε να ψέγει και να απαξιώνει συστηματικά τη Δ.Ε.Η. προετοιμάζοντας τις συνειδήσεις για να δοθεί η αγορά ηλεκτρικής ενέργειας βορά στα ιδιωτικά συμφέροντα."/>
  </head>
  <body>
    <article>
      <h1>ΔΕΗ: Χρονικό ενός προαναγγελθέντος θανάτου</h1>
      <address><time datetime="2019-11-29T11:35:29+00:00">29 Nov 2019, 11:35</time> by <a rel="author">Μαρία Απατζίδη*</a></address>
      <p>Η κυβέρνηση ευθύς μόλις ανέλαβε άρχισε να ψέγει και να απαξιώνει συστηματικά τη Δ.Ε.Η. προετοιμάζοντας τις συνειδήσεις για να δοθεί η αγορά ηλεκτρικής ενέργειας βορά στα ιδιωτικά συμφέροντα. Αυτή η διαδικασία δυσφήμησης που παρακολουθήσαμε όλους αυτούς τους μήνες κορυφώνεται με το νομοσχέδιο που κατατέθηκε, φανερώνοντας τις προθέσεις της κυβέρνησης.</p>
      <p>Με τα δύο πρώτα άρθρα του δίνεται η δυνατότητα στα ιδιωτικά συμφέροντα που θα αγοράσουν σε εξευτελιστική τιμή τη Δ.Ε.Η. και θα ολιγοπωλήσουν έτσι την αγορά ενέργειας στην Ελλάδα να μεταπωλούν στη συνέχεια ρεύμα σε άλλες χώρες της Ευρωπαϊκής Ένωσης. Αυτό θα σημάνει μια τεράστια απορρύθμιση λόγω της οποίας ο ιδιώτης δεν θα έχει λόγο να κρατάει σε χαμηλές τιμές το ρεύμα στην Ελλάδα όταν οι τιμές θα μπορούν να είναι πολύ υψηλότερες σε άλλες χώρες, όπως λ.χ. η Γερμανία. Η Δημόσια Επιχείρηση Αερίου (Δ.ΕΠ.Α.) οδηγείται σε πλήρη ιδιωτικοποίηση, καθώς το 65% των μετοχών που ανήκει σήμερα στο Δημόσιο θα μπορεί να μεταβιβάζεται από το Τ.Α.Ι.Π.Ε.Δ., ενώ το υπόλοιπο 35% ανήκει στα Ελληνικά Πετρέλαια.</p>
      <p>Ιδιαίτερα μας απασχολεί στο ΜέΡΑ25 η βιαιότατη κατάργηση των εργασιακών κεκτημένων, καθώς με το άρθρο 3 (παράγραφοι 5 και 6) οι ατομικές συμβάσεις αντικαθιστούν τις συλλογικές διαπραγματεύσεις, ενώ με το άρθρο 4 παγιώνεται το να γίνονται συμβάσεις ορισμένου χρόνου και μικρής διάρκειας χωρίς να ισχύουν άλλες διατάξεις περί προσλήψεων.</p>
      <p>Με το άρθρο 11 αναπροσαρμόζεται το Ειδικό Τιμολόγιο για το Προσωπικό και καταργούνται όλες οι προβλέψεις στις Εθνικές Συλλογικές Συμβάσεις Εργασίας και άλλες συλλογικές συμβάσεις. Προβλέπονται, επίσης, προγράμματα «εθελούσιας εξόδου» από τη Δ.Ε.Η., χωρίς κάποια παραπάνω εξήγηση, γεγονός που προκαλεί ανησυχίες. Από την άλλη, είναι απολύτως προσβλητικό για τους εργαζόμενους ότι παύει να ισχύει το πλαφόν στους μισθούς των γενικών διευθυντών, διευθυντών και διευθυνόντων συμβούλων (4.631 ευρώ τον μήνα) που είχε οριστεί το 2015. Ανοίγει έτσι ο δρόμος για την πρόσληψη ημετέρων της κυβερνώσας παράταξης με προκλητικά υψηλούς μισθούς την ίδια ακριβώς στιγμή που τα εργασιακά δικαιώματα εξευτελίζονται. Η κυβέρνηση δείχνει την ταξικότητά της.</p>
      <p>Μια εξαιρετικά ανησυχητική αντιλαϊκή εξέλιξη είναι εξάλλου ότι θα γίνεται πλέον με τους απλήρωτους λογαριασμούς ό,τι και με τα «κόκκινα δάνεια». Θα τιτλοποιούνται και ανατίθενται σε εισπρακτικές εταιρείες, που θα μπορούν να προχωρούν σε κατασχέσεις. Η εφιαλτική δυστοπία της στέρησης βασικών δικαιωμάτων των ασθενέστερων μέσω αιφνιδίων κατασχέσεων επεκτείνεται και στον χώρο παροχής ενέργειας. Από τις κοινωνικές προτεραιότητες του δημόσιου χώρου περνάμε στην άκαμπτη αναλγησία των ιδιωτών και των υπεργολάβων τους που δεν θα έχουν καμία συμπόνια για τους επισφαλείς και τους ευάλωτους.</p>
      <p>Η μέριμνα για τον άλλο μεγάλο ευάλωτο, το φυσικό περιβάλλον, λάμπει διά της απουσίας της, καθώς είναι αδύνατον να βρει κανείς σχετικά μέτρα στα άρθρα που αφορούν στη δραστηριοποίηση σε Ανανεώσιμες Πηγές Ενέργειας.<br/>Και αυτή τη φορά συνεχίστηκε η κυβερνητική τακτική της κατάθεσης ένοχων τροπολογιών την τελευταία στιγμή. Αποκαλυπτικό είναι το γεγονός ότι γίνεται επίκληση σε νομοθετικό διάταγμα της Χούντας (1024/1971) για επιπλέον δόμηση στον Αστέρα της Βουλιαγμένης, ενώ υπάρχει «φροντίδα» και για τους κατόχους αυθαιρέτων να μπορέσουν να τα τακτοποιήσουν μέχρι τις 30 Ιουνίου 2020! Προφανώς, η κυβέρνηση θεωρεί ως «επιστροφή στην κανονικότητα» τις χουντικές πρακτικές που πλήγωσαν όχι μόνο τους ανθρώπους και τις συνειδήσεις, αλλά και το αστικό τοπίο.</p>
      <p>Υποκριτική δυσφήμηση του δημοσίου, παράδοσή του στους άρπαγες ιδιώτες, εμπέδωση των ταξικών χασμάτων: Η γνωστή λογική της κυβέρνησης απειλεί πλέον το πολυτιμότατο αγαθό της ηλεκτρικής ενέργειας.<br/><br/>*Βουλευτής Ανατολικής Αττικής με το ΜέΡΑ25</p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/apopseis/209369_den-bgainoyn-oi-logariasmoi"/>
        <a href="https://www.efsyn.gr/stiles/apopseis/78428_i-haristiki-boli-gia-ti-dei"/>
        <a href="https://www.efsyn.gr/stiles/apopseis/74561_dimoprasies-nome-i-mikri-dei"/>
        <a href="https://www.efsyn.gr/stiles/apopseis/18464_neo-energeiako-montelo-i-strofi-180-moiron"/>
        <a href="https://www.efsyn.gr/node/220945"/>
        <a href="https://www.efsyn.gr/stiles/apopseis/220539_i-eleytheri-epilogi-asfalistikis-klasis-os-thesmothetisi-tis-koinonikis"/>
      </related>
    </article>
  </body>
</html>