<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191129-labdarugas-angol-foci-kirugtak-az-arsenaltol-unai-emeryt-hivatalos.html"/>
    <meta property="og:site_name" content="Origo"/>
    <meta property="article:published_time" content="2019-11-29T11:43:00+00:00"/>
    <meta property="og:title" content="Kirúgták az Arsenaltól Unai Emeryt"/>
    <meta property="og:description" content="Átmenetileg a londoni klub korábbi svéd játékosa veszi át az irányítást."/>
  </head>
  <body>
    <article>
      <h1>Kirúgták az Arsenaltól Unai Emeryt</h1>
      <address><time datetime="2019-11-29T11:43:00+00:00">29 Nov 2019, 11:43</time> by <a rel="author">MTI</a></address>
      <p><b>Az Arsenal vezetősége pénteken menesztette Unai Emery vezetőedzőt a labdarúgócsapat éléről.<br/></b>A klub honlapjának közleménye szerint</p>
      <aside>az eredmények és a mutatott játék sem felel meg az elvárásoknak, ezért született ez a döntés.</aside>
      <p>A klubot vezető cégcsoport nevében Josh Kroenke megköszönte a spanyol szakember munkáját, és a legjobbakat kívánta neki a jövőre nézve. Hozzátette, Emeryvel együtt, akit tavaly májusban neveztek ki, az edzői stáb nagy része is távozik a londoni csapattól.</p>
      <figure>
        <img src="https://cdn.nwmgroups.hu/s/img/i/1909/20190918fbl-horizontal9.jpg"/>
        <figcaption>Unai Emeryt kirúgta az Arsenal<cite>Forrás: AFP/Glyn Kirk</cite></figcaption>
      </figure>
      <p>A honlap az utódot is megnevezi: az együttes korábbi játékosa, <br/><mark>a június óta segédedzőként dolgozó svéd Fredrik Ljungberg veszi át átmenetileg az Arsenal irányítását, <br/></mark>ugyanakkor keresik az új, állandó vezetőedzőt.</p>
      <p>Az előző idényben Európa-liga-döntős Arsenal a Premier League-ben öt mérkőzés óta nyeretlen és 13 forduló után csak a nyolcadik, ugyanakkor az El-ben annak ellenére is vezeti csoportját, hogy két legutóbbi mérkőzésen nem tudott nyerni.</p>
    </article>
  </body>
</html>