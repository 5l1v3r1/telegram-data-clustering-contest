<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014711/%D8%B1%D9%88%D8%B3%DB%8C%D9%87-%D8%AD%D8%B6%D9%88%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%85%D9%86%D8%A7%D8%B7%D9%82-%D9%86%D9%81%D8%AA-%D8%AE%DB%8C%D8%B2-%D8%B3%D9%88%D8%B1%DB%8C%D9%87-%D8%A8%DB%8C-%D8%AB%D8%A8%D8%A7%D8%AA-%DA%A9%D9%86%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T11:58:40+00:00"/>
    <meta property="og:title" content="روسیه: حضور آمریکا در مناطق نفت‌خیز سوریه بی‌ثبات کننده است"/>
    <meta property="og:description" content="نماینده ویژه رئیس جمهوری روسیه در مسائل خاورمیانه استقرار تجهیزات و نیروهای نظامی آمریکایی در یکی از اصلی‌ترین میادین نفتی سوریه در استان حسکه را عامل افزایش وخامت اوضاع و بی‌ثباتی در این کشور ارزیابی کرد."/>
  </head>
  <body>
    <article>
      <h1>روسیه: حضور آمریکا در مناطق نفت‌خیز سوریه بی‌ثبات کننده است</h1>
      <address>
        <time datetime="2019-11-29T11:58:40+00:00">29 Nov 2019, 11:58</time>
      </address>
      <p>
        <i>نماینده ویژه رئیس جمهوری روسیه در مسائل خاورمیانه استقرار تجهیزات و نیروهای نظامی آمریکایی در یکی از اصلی‌ترین میادین نفتی سوریه در استان حسکه را عامل افزایش وخامت اوضاع و بی‌ثباتی در این کشور ارزیابی کرد.</i>
      </p>
      <p>به گزارش مشرق به نقل از خبرگزاری «نووستی»، "میخائیل بوگدانوف" معاون وزیر امور خارجه و نماینده ویژه رئیس جمهوری روسیه در امور خاورمیانه و کشورهای آفریقایی، امروز جمعه در جمع خبرنگاران اعلام کرد که استقرار تجهیزات و نیروهای نظامی آمریکایی در یکی از اصلی‌ترین میادین نفتی سوریه در استان حسکه، منجر به افزایش وخامت اوضاع و ادامه بی‌ثباتی در این کشور می‌شود.</p>
      <p>این دیپلمات در پاسخ به سئوالی در این باره گفت: «ما نمی‌توانیم از استقرار تجهیزات و نظامیان آمریکایی در این منطقه استقبال کنیم، بلکه برعکس، به عقیده ما، این مسئله تنها منجر به وخامت بیشتر اوضاع و افزایش بی‌ثباتی در سوریه خواهد شد.»</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1010691/%D9%85%D8%B1%D9%88%D8%B1%DB%8C-%D8%A8%D8%B1-%D8%AF%D8%A7%D8%B3%D8%AA%D8%A7%D9%86-%D8%BA%D8%A7%D8%B1%D8%AA-%D8%AB%D8%B1%D9%88%D8%AA-%D9%85%D9%84%DB%8C-%D8%B3%D9%88%D8%B1%DB%8C%D9%87-%D8%A8%D9%87-%D8%A8%D8%A7%D8%B2%DB%8C%DA%AF%D8%B1%D8%AF%D8%A7%D9%86%DB%8C-%D8%A2%D9%85%D8%B1%DB%8C%DA%A9%D8%A7-%D8%AA%D8%B1%DA%A9%DB%8C%D9%87-%D8%AF%D8%A7%D8%B9%D8%B4">مروری بر داستان غارت ثروت ملی سوریه</a>
        </b>
      </blockquote>
      <p>بوگدانوف همچنین تاکید کرد که روسیه خواستار مذاکرات مستقیم بین مقامات دمشق و آنکاراست، البته برقراری این ارتباط به آمادگی و خواست دو طرف بستگی خواهد داشت.</p>
      <p>علاوه بر این، معاون وزیر خارجه روسیه اعلام کرد، مسکو مایل است تا جغرافیای گروه «روسیه-جهان اسلام» گسترش پیدا کند.</p>
      <p>لازم به یادآوری است، در شهر یوفای روسیه از 28 الی 30 نوامبر (9-7 آذر ماه) نشست گروه چشم‌انداز راهبردی «روسیه-جهان اسلام» به مناسبت پنجاهمین سالگرد تاسیس سازمان همکاری‌های اسلامی در حال برگزاری است. سازمان همکاری‌های اسلامی شامل 57 کشور شده و روسیه وضعیت عضویت ناظر در این سازمان را دارد.</p>
      <p>میخائیل بوگدانوف که در حاشیه این نشست با خبرنگاران گفت‌وگو کرده، افزود: «در حال حاضر ما طرح‌هایی برای گسترش جغرافیای این گروه داریم و من فکر می‌کنم که چنین تمایلی از سوی سایر کشورهای شرکت کننده در گروه "روسیه-جهان اسلام" وجود داشته باشد.»     </p>
      <p>نشست بعدی گروه «روسیه-جهان اسلام» قرار است در سال 2020 در شهر جده عربستان سعودی برگزار شود.</p>
      <p>منبع: تسنیم</p>
    </article>
  </body>
</html>