<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783903/%D9%84%D8%B2%D9%88%D9%85-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D9%86%DB%8C%D8%A7%D8%B2%D9%87%D8%A7%DB%8C-%D8%B5%DB%8C%D8%A7%D8%AF%D8%A7%D9%86-%D9%85%D8%B4%DA%A9%D9%84%D8%A7%D8%AA-%D8%B3%D9%88%D8%AE%D8%AA-%D8%B1%D9%81%D8%B9-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:39:16+00:00"/>
    <meta property="og:title" content="امام جمعه دیر: لزوم رسیدگی به نیازهای صیادان/ مشکلات سوخت رفع شود"/>
    <meta property="og:description" content="بوشهر - امام جمعه دیر با تاکید بر لزوم رسیدگی به مشکلات صیادان گفت: مشکلات سوخت صیادان باید رفع شود."/>
  </head>
  <body>
    <article>
      <h1>امام جمعه دیر: لزوم رسیدگی به نیازهای صیادان/ مشکلات سوخت رفع شود</h1>
      <address>
        <time datetime="2019-11-29T11:39:16+00:00">29 Nov 2019, 11:39</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت‌الاسلام سید علی حسینی در خطبه‌های نماز جمعه این هفته بندر دیر با بیان اینکه بزرگترین سرمایه برای افراد بویژه مسئولان و کارگزاران، اعتماد مردمی است، اظهار داشت: اگر به مردم دروغ بگوییم، سرمایه اعتماد عمومی را از دست می‌دهیم.</p>
      <p>امام جمعه بندر دیر با تقدیر  از حضور ملت ایران به خصوص مردم شهرستان دیر در راهپیمایی حمایت از نظام و ولایت و اعلام انزجار از اغتشاشات اخیر، بیان داشت: تشکر واقعی از این مردم وفادار به انقلاب، خدمت بی‌منت و حفظ شخصیت آنها و عمل به وعده‌ها و کمک به حل مشکلات آنان است.</p>
      <p>وی با تأکید بر لزوم نظارت جدی‌تر بر بازار و قیمت اجناس، ادامه داد: دو هفته از پیگیری مشکلات سوخت صیادان می گذرد اما تاکنون نتیجه ای حاصل نشده و این در حالی است که قشر زیادی از مردم شهرستان ما از طریق دریا ارتزاق می کنند  و اکنون سخت در تنگنا قرار دارند و انتظار است مسئولین تدبیری بیاندیشند تا کرامت این عزیران جلوی خانواده‌هایشان حفظ شود، البته کسانی وضعیت صیادان را درک می کنند که خود در این موقعیت قرار گرفته باشند.</p>
      <p>حسینی با اشاره به تأکید دولت بر لزوم تحقق حقوق شهروندی، اضافه کرد:  رسیدگی به وضعیت  و مشکلات مردم بویژه قشر صیاد در راستای حقوق شهروندی است  که انتظار می‌رود مسئولین توجه کنند.</p>
      <p>وی گفت:  اغتشاشات اخیر یک برنامه از پیش برنامه‌ریزی و سازماندهی شده بود که عنایات خدا و امام زمان(عج) و  با تدابیر مقام معظم رهبری و حضور مردم در صحنه و فداکاری نیروهای بسیجی، نظامی و انتظامی و امنیتی این توطئه به شکست کشیده شد.</p>
      <p>خطیب جمعه دیر با تأکید بر اینکه سیاستگذاران، مدیران ارشد و میانی نباید بگذارند زخم‌های سیاست‌های نسنجیده آنها بهانه به دست دشمن بدهد، عنوان کرد: رهبر انقلاب از اصل مصوبه سهمیه‌بندی و مدیریت مصرف سوخت حمایت کردند و مردم بعد از موضع رهبری صفوف خود را از آشوبگران جدا کردند اما براثر بی‌تدبیری و اقداماتی که باید انجام می‌شد و نشد، دشمن سوءاستفاده و ضربه خود را وارد کرد.</p>
      <p>وی با اعلام اینکه در وقایع اخیر انتظار می‌رفت که دست‌اندرکاران این مصوبه حداقل به کوتاهی خود اعتراف می‌کردند، ادامه داد:  در بحث هدفمندی یارانه‌ها در سال ۸۹، ماه‌ها اطلاع‌رسانی شد اما در خصوص مصوبه سهمیه‌بندی بنزین این گونه نبود.</p>
      <p>حسینی با تأکید بر اینکه مسئولان باید مسئولیت‌پذیر باشند نه مسئولیت‌گریز،  ابراز داشت: اینکه مسئول بلندپایه جمهوری اسلامی در سخنرانی خود بگوید که من روز جمعه بعد از مردم از این مصوبه خبردار شدم،  واقعا به ریش مردم خندیدن و همه نخبگان و شخصیت‌های جامعه را مورد اهانت قرار دادن است.</p>
      <p>وی با بیان اینکه شما شاهد بودید که بنده در این دو هفته سعی کردم مردم را به آرامش و حمایت از مسئولان نظام دعوت کنم، افزود: من در تریبون نمازجمعه نسبتی به ایشان نمی‌دهم اما اگر مطلب همین است که رییس‌جمهور می‌گوید که از اجرای مصوبه خبر نداشته است، وای به حال ملت.</p>
      <p>امام جمعه دیر با اشاره به اینکه خبردار نبودن رئیس‌جمهور از این مصوبه چیزی از مسئولیت ایشان کم نمی‌کند، عنوان کرد: در جریان این حوادث جواناتی به شهادت رسیده و به بیت‌المال خسارت وارد شده و این سخنان قابل قبول و توجیه نیست  و باید مسئولیت‌پذیر باشیم و بگوییم اشتباه کردیم و رسما از شهدا و رهبر معظم انقلاب  و مردمی که در سخن زیاد از آنها تعریف می‌کنیم، عذرخواهی کنیم و این چیزی از ما کم نمی‌کند.</p>
      <p>وی گفت: مردم هنوز از این مصوبه قانع نشده اند و نیاز است کارشناسان بیایند و مردم را قانع و توجیه کنند، هرچند که قبلا باید این کار انجام می شد.</p>
      <p>حسینی با بیان اینکه دستگاه‌های امنیتی باید از این حوادث درس بگیرند و نقاط ضعف خود را شناسایی و تقویت کنند، یادآور شد: دشمن در حوادث اخیر از فضای مجازی حداکثر بهره‌برداری کرد، اگرچه ما هم موافق بستن اینترنت نیستیم اما وقتی مملکت در خطر افتاده و امنیت جامعه خدشه‌دار شده چیزی مهم‌تر از حفظ نظام نیست، اما جای تأسف است که وزیر ارتباطات  به جای اینکه اوضاع را آرام کند، می‌گوید من مخالف بستن اینترنت بودم.</p>
      <p>وی گفت: بخش زیادی از جوانانی که فریب خوردند و در کنار اغتشاشگران قرار گرفتند، همین جوانانی هستند که وظیفه ما ائمه جمعه، سازمان تبلیغات اسلامی، آموزش و پرورش ، دانشگاه ها و دستگاه‌های فرهنگی و رسانه‌ها است که برای آنها بصیرت افزایی می‌کردیم، بنابراین نیاز است در برنامه‌هایمان تجدید نظر کنیم.</p>
      <p>امام جمعه دیر با اشاره به ماموریت‌های رهبری به بسیجیان، اظهار کرد: حضور در صحنه و آماده به کار بودن، راهبرد و تاکتیک در محلات برای مواجهه با حوادث، تقویت ارتباط با مساجد و هم افزایی با مجموعه های بسیجی، چابک سازی و اطلاع رسانی خدمات بسیج و حضور پررنگ در جنگ نرم از مطالبات مقام معظم رهبری از بسیج است.</p>
      <p>وی با بیان اینکه مجلس در نظام اسلامی مظهر مردم سالاری دینی است، گفت: انتخابات مجلس یازدهم جشن چهل سالگی انتخابات مجلس و اولین انتخابات در <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> اسلامی است که با توجه به شرایط حاضر و توطئه دشمن، حضور  حداکثری مردم در انتخابات نقشه های دشمنان را خنثی می کند.</p>
      <p>حسینی تأکید کرد: مجلسی که می خواهیم تشکیل دهیم بر طبق ملاک های اسلامی و رهبری و امام راحل باشد تا توسط این مجلس، دولتی متعهد، ولایی، انقلابی و جوان بر سرکار بیاید. کسانی که صلاحیت و توانمندی لازم برای عهده دار شدن مسئولیت دارند در این انتخابات ثبت نام کنند.</p>
    </article>
  </body>
</html>