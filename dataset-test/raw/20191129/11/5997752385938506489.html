<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/hronika/stravicna-nesreca-na-auto-putu-beograd-nis-tri-osobe-poginule-osmoro-povredjeno-uhapsen-vozac-kamiona-(video)_1071505.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T11:45:00+00:00"/>
    <meta property="og:title" content="Стравична несрећа на ауто-путу Београд - Ниш, три особе погинуле, осморо повређено, ухапшен возач камиона (ВИДЕО)"/>
    <meta property="og:description" content="На ауто-путу Београд-Ниш, код места Горња Трнава, данас око 10.35 сати догодила се саобраћајна несрећа у којој су три особе погинуле, а осам је повређено. Сви повређени збринути су у Клиничком центру у Нишу,..."/>
  </head>
  <body>
    <article>
      <h1>Стравична несрећа на ауто-путу Београд - Ниш, три особе погинуле, осморо повређено, ухапшен возач камиона (ВИДЕО)</h1>
      <h2>НИШ - На ауто-путу Београд-Ниш, код места Горња Трнава, данас око 10.35 сати догодила се саобраћајна несрећа у којој су три особе погинуле, а осам је повређено. Сви повређени збринути су у Клиничком центру у Нишу, саопштила је Полицијска управа Ниша. У овој саобраћаној незгоди учествовали су теретно возило и комби.</h2>
      <address>
        <time datetime="2019-11-29T11:45:00+00:00">29 Nov 2019, 11:45</time>
      </address>
      <p>У комбију је било девет радника, док су двојица стајала испред и чекала шлепер, када су изненада уочили камион који се приближавао великом брзином. У саобраћајној несрећи су учествовали комби крагујевачких регистарских ознака и камион краљевачких таблица, а настрадале особе су се налазиле у комбију.</p>
      <figure>
        <img src="http://www.rtv.rs/sr_ci/hronika/slike/2019/11/29/sudar-ni-autoput.jpg"/>
        <figcaption>Youtube (Screenshoot)</figcaption>
      </figure>
      <p>"Осам пацијената је примљено код нас, сви су мушкарци, од којих су четворица теже повређена, а четворица лакше. Код пацијената је урађена иницијална дијагностика", рекао је Радовановић новинарима. Директор ургентног центра Ниш Миодраг Лазић рекао је да је Хитна помоћ реаговала брзо и да су повређени пацијенти збринути у најкраћем року.</p>
      <p>"Од четворо тешко повређених, двојица су одмах увезена у операциону салу. Обе операције су још у току, а пацијенти имају повреде главе, руке, ноге и они се сматрају животно угроженим", изјавио је Лазић.</p>
      <p>Навео је да су два теже повређена пацијента на Клиници за анестезију у интезивној нези и додао да ови пацијенти тренутно не захтевају хируршку интервенцију.</p>
      <p>"Видећемо како ће се ситуација одвијати, то углавом решавају неурохирурзи и ортопеди", реако је Лазић.</p>
      <p>Говорећи о пацијентима који су лаксе повређени, Лазић наводи да им је урађена сва потребна дијагностика и да су примљена у опсервацију Ургентног центра ради праћења стања.</p>
      <p>"Један од њих ће ићи кући на лични захтев, јер му је син погинуо у тој несрећи, а остали остају 24 сата", закључио је Лазић.</p>
      <p>Један од повређених, Бошко Михајловић, изјавио је да је у тренутку несреће више њих радило на телефонском каблу у Лесковцу, када је камион великом брзином ударио у комби, који се налазио на путу, чекајући шлеп службу.</p>
      <p>
        <b>ПУ Ниш: Ухапшен возач који је изазвао несрећу</b>
      </p>
      <p>Припадници Министарства унутрашњих послова у Нишу ухапсили су Г. Б. (1973) из Краљева, за кога се сумња да је данас на ауто-путу Београд-Ниш, код места Горња Трнава, управљајући камионом ударио у комби који се налазио у зауставној траци.</p>
      <p>Три особе из комбија су погинуле, а осам је повређено. Како је саопштила нишка Полицијска управа, осумњиченом је одређено задржавање до 48 часова и он ће, уз кривичну пријаву, бити приведен Основном јавном тужилаштву у Нишу.</p>
      <figure>
        <iframe src="https://www.youtube.com/embed/csgsGPjXJDk" width="560" height="314" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/Lcl9KYKnHNc" width="560" height="314" data-service="Youtube" scrolling="no"/>
      </figure>
    </article>
  </body>
</html>