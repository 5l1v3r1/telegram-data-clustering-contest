<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Region/a548022/Prosvetni-radnici-u-Hrvatskoj-odbili-ponudu-Vlade-strajk-se-nastavlja.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T11:35:00+00:00"/>
    <meta property="og:title" content="Prosvetni radnici u Hrvatskoj odbili ponudu Vlade, štrajk se nastavlja"/>
    <meta property="og:description" content="Prosvetni radnici u Hrvatskoj su na izjašnjavanju većinom od oko 90 odsto odbili Vladinu ponudu, stoga se štrajk u..."/>
  </head>
  <body>
    <article>
      <h1>Prosvetni radnici u Hrvatskoj odbili ponudu Vlade, štrajk se nastavlja</h1>
      <address>
        <time datetime="2019-11-29T11:35:00+00:00">29 Nov 2019, 11:35</time>
      </address>
      <p>Prosvetni radnici u Hrvatskoj su na izjašnjavanju većinom od oko 90 odsto odbili Vladinu ponudu, stoga se štrajk u obrazovnom sistemu nastavlja, objavili su sindikalni čelnici.</p>
      <p>Nakon dva dana sprovođenja sindikalnog referenduma među učesnicima u štrajku, koji je danas ušao u 35. dan, protiv Vladine ponude izjasnilo se 95,26 odsto izašlih u osnovnim, te 88,93 odsto u srednjim školama, rečeno je na konferenciji za novinare.</p>
      <p>Iz Sindikata hrvatskih učitelja, Nezavisnog sindikata zaposlenih u srednjim školama Hrvatske saopštili su da se zbog takve odluke nastavlja štrajk u osnovnim i srednjim školama.</p>
      <p>Prosvetni radnici na izjašnjavanju su odbili ponudu Vlade o povećanju plata u idućoj godini kroz dodatke od 3+1+1 odsto zaposlenima u obrazovanju, uz rast osnovice za 6,12 odsto svima u javnim službama.</p>
      <p>Premijer Andrej Plenković najavio je u četvrtak da će sa sindikalcima stupiti u kontakt kada se objave rezultati izjašnjavanja, te će u zavisnosti od tih rezultata Vlada preduzeti sledeće korake.</p>
      <p>Današnjim danom štrajka, učenici u osnovnim i srednjim školama propustili su tri nedelje nastave. Prema najavi ministarke nauke i obrazovanja Blaženke Divjak, danas će školama biti poslate opcije za nadoknadu nastave koju su učenici izgubili zbog štrajka.</p>
      <p>Jutros je objavljeno da je 88 odsto štrajkaša iz Sindikata Preporod odbilo Vladinu ponudu, pa će i taj obrazovni sindikat nastaviti štrajk u 383 osnovnoškolske i srednjoškolske ustanove, u kojima deluju njegove podružnice.</p>
    </article>
  </body>
</html>