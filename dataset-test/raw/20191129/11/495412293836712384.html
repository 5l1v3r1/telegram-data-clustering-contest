<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-lega-perde-voti-governo-non-sfonda-pd-19-m5s-167-renzi-ko/1954691/"/>
    <meta property="og:site_name" content="IlSussidiario"/>
    <meta property="article:published_time" content="2019-11-29T11:24:08+00:00"/>
    <meta property="og:title" content="SONDAGGI POLITICI, CALO LEGA/ M5s-Regionali: 61% ‘contro’ Pd, scende fiducia in Conte"/>
    <meta property="og:description" content="Sondaggi politici, M5s-Regionali: 61% contro il Pd, scende fiducia in Conte e &quot;ritorna&quot; in Di Maio. Lega cala ma il Centrodestra sale"/>
  </head>
  <body>
    <article>
      <h1>SONDAGGI POLITICI, CALO LEGA/ M5s-Regionali: 61% ‘contro’ Pd, scende fiducia in Conte</h1>
      <h2>Sondaggi politici, M5s-Regionali: il 61% contro l’alleanza col Pd, scende fiducia in Conte e “ritorna” in Di Maio. Lega cala nelle intenzioni di voto ma il Centrodestra sale</h2>
      <address><time datetime="2019-11-29T11:24:08+00:00">29 Nov 2019, 11:24</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>La scelta di andare alle <b>urne per le Elezioni Regionali in Emilia Romagna e Calabria</b> è stata unicamente dettata dalla <a href="https://www.ilsussidiario.net/news/m5s-voto-rousseau-per-regionali-emilia-e-calabria-subdolo-gioco-di-palazzo/1951691/"><b>piattaforma Rousseau</b></a> con gli iscritti <b>M5s</b> che hanno sconfessato la linea di <b>Di Maio e Casaleggio</b> che preferivano “staccare” per gli Stati Generali e ripresentarsi dalle prossime tornate elettorali: i sondaggi politici seguono la medesima linea dei grillini intervenuti nella votazione online la scorsa settimana e per il 61% di loro – secondo i dati contenuti nei sondaggi YouTrend – la scelta di presentarsi staccati dal <b>Pd</b> è stata corretta. Il 30% degli elettori dem ritiene che faccia meglio al Pd stesso la corsa in solitaria, mentre il 44% di oro considera il voto M5s come un favore dato al <b>Centrodestra a guida Salvini</b>. A livello generale, le distanze sono molto più “neutre”: il 37% ritiene pessima la scelta di andare separati alle Elezioni Regionali, il <b>33% è concorde alla scelta del M5s e il 30% si astiene/non sa</b>. Prendendo spunto poi ai sondaggi politici emersi ieri ad Agorà con Emg Acqua, il <b>rapporto M5s-base vede un ritorno “di fiamma” per il leader Luigi Di Maio:</b> alla domanda secca, “alle prossime elezioni chi dovrebbe guidare il Movimento 5 Stelle», crolla decisamente la quotazione del <b>Premier Conte sceso al 17%</b> e visto ormai troppo “assimilabile” al Partito Democratico. Il 61% è pronto a riconfermare Di Maio, il 19% ritiene che nessuno dei due dovrebbe guidare i 5Stelle, ma un outsider (Di Battista? Fico?…).</p>
      <h4>YOUTREND (28 NOVEMBRE): LE INTENZIONI DI VOTO</h4>
      <p>L’ultima <a href="https://www.ilsussidiario.net/news/sondaggi-politici-calo-lega-con-le-sardine-pd-al-20-fi-ruba-voti-alla-meloni/1951701/"><b>supermedia dei sondaggi politici</b></a> condotta da YouTrend-Quorum per Agi – che ogni fine settimana pondera la media di tutti i principali dati analizzati dagli istituti demoscopici italiani – conferma per la seconda settimana consecutiva una <a href="https://www.ilsussidiario.net/news/sondaggi-politici-lega-315-fdi-ruba-voti-a-salvini-m5s-giu-al-164-e-il-pd/1953891/"><b>battuta d’arresto importante della Lega di Matteo Salvini</b></a>. Più di un istituto ha rivelato come il Carroccio tra “<a href="https://www.ilsussidiario.net/news/lettera-alle-sardine-senza-la-realta-farete-la-fine-di-m5s-e-beppe-grillo/1954652/"><b>sardine</b></a>”, <a href="https://www.ilsussidiario.net/news/fondo-salva-stati-ecco-il-rinvio-e-le-modifiche-al-mes-che-litalia-puo-ottenere/1954477/"><b>caos Mes</b></a> e polemiche nelle <b>Regioni del nord</b> (amministrate dalla Lega) per le ultime emergenze del maltempo abbia qualche difficoltà: <b>Salvini</b> resta in testa al 32,7% ma perde in una sola settimana lo 0,8%. Di contro, il <b>Governo</b> non sfonda anch’esso attraversato da non poche <a href="https://www.ilsussidiario.net/news/caos-mes-ecco-come-funziona-il-mostro-che-colpira-litalia/1952239/"><b>difficoltà tra Manovra, Ilva, Alitalia, lo stesso Mes</b></a> e i rapporti molto testi tra le stesse forse che lo compongono: il <b>Pd</b> avanza fino al 19,3%, il <b>M5s</b> al 16,7% ma non “sfondano” e devono anche registrare il calo di <b>Matteo Renzi con Italia Viva</b> (4,8%) dopo <a href="https://www.ilsussidiario.net/news/inchiesta-pd-open-renzi-e-quella-strana-scalata-al-partito-grazie-ad-amazon-co/1954283/"><b>l’inchiesta sulla Fondazione Open</b></a> che ha rimesso al centro lo scontro renzismo-magistratura.</p>
      <h4>SONDAGGI YOUTREND (28 NOVEMBRE): LEGA GIÙ MA CDX AL TOP</h4>
      <p>Nella restante parte dei sondaggi politici YouTrend è da segnalare ancora l’ascesa di <b>Fratelli d’Italia con Giorgia Meloni</b> che punta dritto – come risultato in media – a quel 10% mai raggiunto prima: FdI al 9,7%, <a href="https://www.ilsussidiario.net/news/spy-forza-italia-30-poltrone-in-palio-ronzulli-batte-carfagna-e-sfida-ghedini/1953042/"><b>Forza Italia resiste</b></a> al 7,1% recuperando voti alla stessa Lega Salvini. Chiudono le intenzioni di voto “classiche” i dati su <b>La Sinistra</b> (2,1%), <b>+Europa</b> (2%) e <b>Verdi</b> all’1,5%. Tenendo invece conto dei sondaggi riguardo alla media quindicinale nel confronto tra <a href="https://www.ilsussidiario.net/news/mes-caos-governo-conte-riferisce-lunedi-salvini-attentato-di-maio-riunisce-m5s/1954487/"><b>Governo Conte II e opposizione di Centrodestra</b></a>, Salvini può tornare a sorridere visto che nonostante la sua Lega sia in leggero calo la coalizione non ne risente, anzi: il Governo giallorosso crolla al 42,9% al 28 novembre, mentre il Centrodestra corre al 50,6% approfittando delle liti e contrasti interni alla <b>maggioranza Pd-M5s-Iv-LeU</b>. Le prossime <b>Elezioni Regionali in Emilia Romagna e Calabria</b> saranno certamente punti di non ritorno per molte questioni politiche, non da ultimo la possibilità o meno del Governo Conte-bis di rimanere in sella anche oltre l’inverno 2019-2020.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-lega-al-319-crollo-m5s-al-166-leader-meloni-supera-salvini/1955126/"/>
        <a href="https://www.ilsussidiario.net/news/mes-caos-governo-m5s-congela-salva-stati-conte-vs-salvini-gualtieri-no-rischi/1954734/"/>
        <a href="https://www.ilsussidiario.net/news/scenario-il-nuovo-isolamento-dellitalia-nellue-a-3-senza-gli-usa/1954810/"/>
        <a href="https://www.ilsussidiario.net/news/emergenza-infrastrutture-il-senatore-piano-chieda-una-commissione-dinchiesta/1954827/"/>
        <a href="https://www.ilsussidiario.net/news/francesco-aiello-candidato-m5s-in-calabria-ha-villa-abusiva-e-lui-sciacallaggio/1954812/"/>
        <a href="https://www.ilsussidiario.net/news/mes-tria-scarica-conte-salva-stati-credo-abbia-avvisato-salvini-e-di-maio-ma/1954771/"/>
      </related>
    </article>
  </body>
</html>