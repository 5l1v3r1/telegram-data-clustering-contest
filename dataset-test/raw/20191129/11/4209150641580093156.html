<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Dodik-Program-reformi-BiH-nije-tajna-poslao-sam-ga-opoziciji/571131?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T11:14:58+00:00"/>
    <meta property="og:title" content="Dodik: Program reformi BiH nije tajna, poslao sam ga opoziciji"/>
    <meta property="og:description" content="BANJALUKA - Milorad Dodik, srpski član Predsjedništva BiH, rekao je da dokument Program reformi BiH nije nikakva tajna i da mnogi važni ljudi iz opozicije imaju taj dokument jer im ga je kako kaže on poslao."/>
  </head>
  <body>
    <article>
      <h1>Dodik: Program reformi BiH nije tajna, poslao sam ga opoziciji</h1>
      <address><time datetime="2019-11-29T11:14:58+00:00">29 Nov 2019, 11:14</time> by <a rel="author">N.N.</a></address>
      <p>BANJALUKA - Milorad Dodik, srpski član Predsjedništva BiH, rekao je da dokument Program reformi BiH nije nikakva tajna i da mnogi važni ljudi iz opozicije imaju taj dokument jer im ga je kako kaže on poslao.</p>
      <p>On je to rekao danas u Banjaluci na skupu pod nazivom Dijaloška platforma: "Uloga obrazovanja u razvoju društvene kohezije".</p>
      <p>Dodik je takođe  rekao da nije donesena nikakva odluka u vezi sa putem BiH ka NATO-u, koji je zaustavljen, te da će Program reformi BiH predočiti Narodnoj skupštini Republike Srpske prije nego što bude upućen u NATO.</p>
      <p>"U Programu reformi ne piše da je to Godišnji nacionalni plan za članstvo (ANP), a nema nijedne riječi o Akcionom planu za članstvo /MAP/. Navedeno je da se ne prejudicira članstvo, a ako se ne prejudicira članstvo onda se ne prejudicira ni put ka članstvu. Ne prejudicirati znači ostaviti sa strane, što znači da taj put stoji", rekao je Dodik novinarima u Banjaluci.</p>
      <p>Prema njegovim riječima, to govori da nikakva odluka u vezi sa članstvom nije donesena i da su se prethodnih dana mogli čuti stavovi ljudi iz NATO struktura da takvu odluku mora da donese svaka zemlja koja želi da postane članica ovog vojnog saveza.</p>
      <p>"Obezbijedili smo maksimum što se tiče Republike Srpske. Program reformi BiH afirmiše politiku vojne neutralnosti Srpske. U BiH postoje i oni koji žele da se ide u NATO, ali nikakva odluka o integraciji nije donesena niti se uopšte pominje riječ integracija", istakao je Dodik.</p>
      <p>Prema njegovim riječima, konfuziju u javnosti je izazvala činjenica da je to uslovno usvojen akt.</p>
      <p>"Rekao sam da ću ga predočiti Narodnoj skupštini prije nego što bude upućen u NATO. Rečeno je da će on biti upućen u NATO tek kada bude izabran Savjet ministara, što još nije urađeno. Iz tog razloga je rečeno da se sačeka sa predstavljanjem dokumenta jer otkud se zna kada će i da li će biti izabran Savjet ministara", pojasnio je Dodik.</p>
      <p>Program reformi BiH kreiran je, dodao je on, tako što je preuzeta praksa iz Srbije, šest zemalja koje su članice EU, ali nisu članice NATO-a i šest zemalja koje nisu članice ni EU ni NATO-a.</p>
      <p>"Sve te zemlje imaju sporazum o saradnji sa NATO-om. To ima i Srbija. Ono što je navedeno u Programu reformi ne prevazilazi ono što već ima Srbija", naglasio je Dodik.</p>
      <p>Prema njegovim riječima, u Programu reformi BiH nema ništa problematično niti je to tajni dokument.</p>
      <p>"Mnogi važni ljudi iz opozicije imaju taj dokument, ja sam im ga poslao, ali sada prave negativnu atmosferu u vezi sa tim. Ne bježim od toga da to pitanje bude razmotreno u parlamentu, ali zašto /počasni predsjednik PDP-a/ Mladen Ivanić nije uputio u parlament Strategiju spoljne politike BiH. Neću se ponašati kao on, ja ću to dostaviti parlamentu", rekao je Dodik.</p>
    </article>
  </body>
</html>