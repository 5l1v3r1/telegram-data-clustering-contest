<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/USA/NBA/black-friday-oi-lhsteies-ths-sezon-2019-20-sto-nva.5647845.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-29T11:33:00+00:00"/>
    <meta property="og:title" content="Black Friday: Οι 10... ληστείες της σεζόν 2019/20 στο ΝΒΑ"/>
    <meta property="og:description" content="Κάποιοι παίρνουν το minimum για να διεκδικήσουν ένα πρωτάθλημα. Κάποιοι προτιμούν τη δόξα από το χρήμα. Κάποιοι απλά καταργούν τη λογική. Αυτοί είναι οι 10 NBAers που παίρνουν λιγότερα από αυτά που αξίζουν."/>
  </head>
  <body>
    <article>
      <h1>Black Friday: Οι 10... ληστείες της σεζόν 2019/20 στο ΝΒΑ</h1>
      <h2>Κάποιοι παίρνουν το minimum για να διεκδικήσουν ένα πρωτάθλημα. Κάποιοι προτιμούν τη δόξα από το χρήμα. Κάποιοι απλά καταργούν τη λογική. Αυτοί είναι οι 10 NBAers που παίρνουν λιγότερα από αυτά που αξίζουν.</h2>
      <address><time datetime="2019-11-29T11:33:00+00:00">29 Nov 2019, 11:33</time> by <a rel="author">Χάρης Σταύρου</a></address>
      <p>Αν ήταν συσκευές, θα πωλούνταν με 80% έκπτωση. Είναι όμως μπασκετμπολίστες, είναι καλοί μπασκετμπολίστες και φέτος υπέγραψαν σε ανταγωνιστικές ομάδες του ΝΒΑ για... ένα κομμάτι ψωμί, είτε συνεχίζουν ως value for money μονάδες δίνοντας πολλαπλάσια από αυτά που παίρνουν από τους οργανισμούς τους οποίους υπηρετούν. Το <b>Sport24.gr</b> ξεχώρισε δέκα παίκτες που αξίζουν περισσότερα από αυτά που παίρνουν, σε μια λίστα που δεν θα βρείτε rookies καθώς τα δικά τους συμβόλαια είναι συγκεκριμένα σύμφωνα με τους κανονισμούς.</p>
      <h3>ΡΟΝΤΕΪ ΧΟΛΙΣ-ΤΖΕΦΕΡΣΟΝ</h3>
      <figure>
        <img src="https://www.sport24.gr/incoming/article5647890.ece/BINARY/w620/222.jpg"/>
      </figure>
      <h3> </h3>
      <p>Στα 24 χρόνια του, μετά από μια καλή τετραετία στους Μπρούκλιν Νετς, αναγκάστηκε το περασμένο καλοκαίρι να ψάξει τον επόμενο σταθμό της καριέρας του. Καλό "εργαλείο" τα προηγούμενα τρία χρόνια (10.5 πόντοι, 6 ριμπάουντ, 2 ασίστ, 1 κλέψιμο ανά 24 λεπτά σε 205 αγώνες), προτίμησε να πάρει μονοετές συμβόλαιο στους Ράπτορς για αρκετούς λόγους.</p>
      <p>Γιατί το κενό του Κουάι Λέοναρντ ήταν μεγάλο και η ανάγκη των Καναδών ακόμη μεγαλύτερη. Γιατί οι πρωταθλητές ΝΒΑ του πρόσφεραν ιδανικές συνθήκες, σε έναν πολύ ισορροπημένο οργανισμό που έχει έναν εξαιρετικό GM και έναν ανερχόμενο προπονητή. Γιατί στο Τορόντο θα είχε την ευκαιρία να ζήσει σε μια αρκετά διαφορετική πόλη από τη Νέα Υόρκη, μακριά από τα υπερβολικά πολλά media. Γιατί εκεί υπάρχουν καλοί βετεράνοι όπως ο Κάιλ Λάουρι, ο Σερτζ Ιμπάκα και ο Μαρκ Γκασόλ. Γιατί στη θέση του (2-3) δεν υπάρχει σούπερσταρ και έτσι θα βρίσκει χρόνο και ευκαιρίες.</p>
      <p>Θεατής στα επτά από τα οκτώ πρώτα παιχνίδια (πήρε 3:59 στη μοναδική του συμμετοχή), ανέβασε στροφές και στους τελευταίους εννέα αγώνες έχει 11 πόντους από 56% στα σουτ, 7 ριμπάουντ, 1.8 ασίστ και ένα κλέψιμο ανά 24.5 λεπτά συμμετοχής. Οι απολαβές του; Μόλις 2.500.000 δολάρια...</p>
      <h3>ΚΑΙΛ ΚΟΡΒΕΡ</h3>
      <figure>
        <img src="https://www.sport24.gr/incoming/article5622860.ece/BINARY/w620/KORVER.jpg"/>
      </figure>
      <h3> </h3>
      <p>Στα 38 του πλέον, τον Μάρτιο θα γίνει 39, δεν έχει κατακτήσει πρωτάθλημα. Παίζει στη Λίγκα από το 2003, έχει περάσει από Σίξερς, Τζαζ, Μπουλς, Χοκς, Καβαλίερς και Τζαζ για δεύτερη θητεία, έχει γίνει μία φορά All-Star, έχει αγωνιστεί σε 1189 αγώνες κανονικών περιόδων και έχει μέσο όρο 9.8 πόντους από 43% στο τρίποντο και 88% στις βολές. Οι Μπακς επέλεξαν να κρατήσουν τον Κρις Μίντλετον και όχι τον Μάλκολμ Μπρόγκντον, με αποτέλεσμα να έχουν περιορισμένα χρήματα για να επενδύσουν στη συνέχεια στις θέσεις 2-3.</p>
      <p>Είναι μεγάλη νίκη του Γιάννη Αντετοκούνμπο το γεγονός ότι ο Κόρβερ πήγε στο Μιλγουόκι με απολαβές 2.564.753 δολάρια για μία σεζόν, είναι σημαντικό το γεγονός ότι μπήκε σε αυτό το ρόστερ, δίπλα στον Greek Freak ένας από τους κορυφαίους σουτέρ τριών πόντων στην ιστορία του αθλήματος. Μπορεί ο ρόλος του να μην είναι ακόμη σημαντικός (έχει 5.9 πόντους από 39% στο τρίποντο ανά 14.5 λεπτά συμμετοχής), ωστόσο ο Κόρβερ είναι μια safe επιλογή καθώς ο Μάικ Μπουντενχόλζερ τον γνωρίζει καλά από τη συνύπαρξή τους στην Ατλάντα και μάλλον τον πηγαίνει συντηρητικά ώστε να τον έχει στο 100% την Άνοιξη, όταν στα playoffs οι άμυνες των αντιπάλων χτίσουν ξανά τείχη για τον ηγέτη αυτής της ομάδας που πλέον πασάρει και περισσότερο, αλλά και καλύτερα από ποτέ.</p>
      <h3>ΠΑΤ ΚΟΝΟΤΟΝ</h3>
      <figure>
        <img src="https://www.sport24.gr/Basket/USA/NBA/article5506322.ece/BINARY/w620/bucks+connaughton+giannis.jpg"/>
      </figure>
      <h3> </h3>
      <p>Τρομερή περίπτωση ρολίστα, τρομερή περίπτωση εργάτη, τρομερή περίπτωση επαγγελματία και συμπαίκτη. Στα 26 του χρόνια, λίγες εβδομάδες πριν γιορτάσει τα 27α γενέθλιά του, ο αθλητικός περιφερειακός των Μπακς δεν έχει φανταχτερούς αριθμούς, είναι όμως ένα τέρας ενέργειας που μπορεί να λειτουργήσει με αποτελεσματικότητα είτε παίξει δέκα, είτε παίξει 35 λεπτά. Φέτος έχει 5.8 πόντους, 3.4 ριμπάουντ και 1.5 ασίστ ανά 17.5 λεπτά, κάνει όμως σπουδαία δουλειά και στις δύο άκρες του παρκέ χωρίς να τον ενδιαφέρει πόσο θα παίξει, χωρίς να τον ενδιαφέρει πόσες μπάλες θα πάρει. Το μόνο που τον νοιάζει είναι να κερδίζει, έχει δημιουργήσει μια ιδιαίτερη σχέση με τον Γιάννη και όλα αυτά για μόλις 1.723.050 δολάρια. Έχει βέβαια συμβόλαιο από πέρυσι, αλλά αυτό μικρή σημασία έχει.</p>
      <h3>ΤΖΑΛΙΛ ΟΚΑΦΟΡ</h3>
      <figure>
        <img src="https://www.sport24.gr/incoming/article5419595.ece/BINARY/w620/Okafor.jpg"/>
      </figure>
      <h3> </h3>
      <p>Ο "Μπιγκ Τζα". Δεν εξελίχθηκε όπως περίμεναν όλοι, ήταν η τρίτη επιλογή στο NBA Draft 2015, δεν υποστηρίχθηκε όσο θα έπρεπε από τους Σίξερς και εδώ και μια διετία αγωνίζεται στους Πέλικανς. Στη Νέα Ορλεάνη δουλεύει χωρίς φασαρία και μπορεί να λειτουργήσει τόσο ως starter, όσο και ως backup σέντερ με την ίδια άνεση.</p>
      <p>Το περασμένο καλοκαίρι έλιωσε στο γυμναστήριο, μέχρι στιγμής δεν έχει κάνει κάποιο τρομερό ξέσπασμα, ωστόσο οι αριθμοί του είναι αρκετά καλοί για τα λεπτά που παίζει (9.5 πόντοι, 4.7 ριμπάουντ, 1.2 ασίστ, 1.2 μπλοκ ανά μόλις 17.5 λεπτά) και κυρίως για τα 1.702.486 δολάρια που θα πάρει φέτος. Αν κάνει κάποιος αναγωγή των στατιστικών του per 36 minutes, ο Οκαφόρ έχει σε 70 αγώνες την τελευταία διετία 18.8 πόντους από 60% στα σουτ, 10.5 ριμπάουντ, 1.7 τελικές πάσες και 1.7 μπλοκ. Όχι κι άσχημα, για έναν τόσο φθηνό, αλλά τόσο ταλαντούχο ψηλό που προσπαθεί σκληρά για να βρει τον δρόμο του και να καθιερωθεί στο ΝΒΑ.</p>
      <h3>ΡΑΖΟΝ ΡΟΝΤΟ</h3>
      <figure>
        <img src="https://www.sport24.gr/Basket/USA/NBA/article5434401.ece/BINARY/w620/Rondo.jpg"/>
      </figure>
      <h3> </h3>
      <p>Αν σας έλεγε κάποιος ότι μπορείτε να έχετε στην ομάδα σας έναν παίκτη που έχει μέσους όρους καριέρας 10.4 πόντους, 4.8 ριμπάουντ, 8.4 ασίστ και 1.7 κλεψίματα ανά 31.6 λεπτά συμμετοχής σε 833 αγώνες στην καριέρα του στο ΝΒΑ, πόσα χρήματα θα προσφέρατε; Ετήσιες αποδοχές 8-9 εκατομμυρίων δολαρίων δεν θα ήταν υπερβολικές.</p>
      <p>Και όμως, ο Ραζόν Ρόντο θα πάρει φέτος 2.564.753 δολάρια, το minimum των βετεράνων δηλαδή, για να κάνει πρωταθλητισμό, για να κάνει τους γύρω του καλύτερους, για να λειτουργήσει είτε ως starter, είτε ως δεύτερος άσσος, για να πασάρει, να σκοράρει, να παίξει άμυνες, να μαζέψει ριμπάουντ, να κλέψει μπάλες, να κάνει λίγα λάθη, να χρησιμοποιηθεί ως δεύτερος ball-handler δίπλα στον ΛεΜπρόν Τζέιμς. Μόνο το Στέιπλς Σέντερ δεν θα σκουπίσει, αν και στα 33 του πλέον, βαδίζοντας προς τα 34, το μόνο που τον νοιάζει είναι το δεύτερο πρωτάθλημα της καριέρας του.</p>
      <h3>ΓΟΥΕΣΛΙ ΜΑΘΙΟΥΣ</h3>
      <figure>
        <img src="https://www.sport24.gr/incoming/article5647894.ece/BINARY/w620/wes.jpg"/>
      </figure>
      <h3> </h3>
      <p>Περίπτωση που μοιάζει πολύ με εκείνη του Ρόντο. Στα 33 του, ο πολύπειρος περιφερειακός που ξεκίνησε από τις 457.588 δολάρια στους Γιούτα Τζαζ και έφτασε να παίρνει 17.884.175 δολάρια στους Ντάλας Μάβερικς, αποφάσισε το περασμένο καλοκαίρι να κάνει πρωταθλητισμό. Πήγε, λοιπόν, στο Μιλγουόκι (και αυτός) για να πάρει θέση βασικού και να βοηθήσει τον Γιάννη Αντετοκούνμπο και στις δύο πλευρές του παρκέ. Εξαιρετικά ανταγωνιστικός, πολύ καλός στην ομαδική άμυνα, αξιόπιστος σουτέρ, σκληρός παίκτης με μέσους όρους καριέρας 13.5 πόντους, 3.1 ριμπάουντ, 2.2 ασίστ και 1.1 κλεψίματα ανά 32.4 λεπτά συμμετοχής.</p>
      <p>Από τους κορυφαίους undrafted στην ιστορία της Λίγκας, ο Μάθιους άφησε τους Ιντιάνα Πέισερς για έναν μικρότερο, λιγότερο σημαντικό ρόλο και μέχρι στιγμής δικαιώνεται. Έχει 8.2 πόντους από 39% στο τρίποντο, 2.2 ριμπάουντ και 1.3 ασίστ ανά 24.7 λεπτά, παίζει λιγότερο από όσο είχε συνηθίσει, όμως η δουλειά του είναι πραγματικά πολύ εύκολη. Δεν θα κλέψει ποτέ στην άμυνα, δεν θα διστάσει να πάρει το ανοιχτό σουτ, δεν είναι Μάλκολμ Μπρόγκντον αλλά για το minimum των βετεράνων που στη δική του περίπτωση είναι 2.564.753 δολάρια, προσφέρει πολλαπλάσια στους Μιλγουόκι Μπακς.</p>
      <h3>ΕΪΒΕΡΙ ΜΠΡΑΝΤΛΙ</h3>
      <figure>
        <img src="https://www.sport24.gr/incoming/article5647896.ece/BINARY/w620/AP_19317046506070.jpg"/>
      </figure>
      <h3> </h3>
      <p>Τι περίπτωση κι αυτή... 29 ετών, ταλαιπωρημένος μεν από τραυματισμούς, αλλά πραγματικά πολύ χρήσιμο εργαλείο στα χέρια του Φρανκ Βόγκελ. Δεν πήρε πρωτάθλημα με τους Μπόστον Σέλτικς, θέλει να το πάρει με τους Λος Άντζελες Λέικερς και έχει καλές πιθανότητες για να το καταφέρει έχοντας τον ρόλο του... χαμάλη στη βασική πεντάδα.</p>
      <p>Σε δέκα αγώνες έχει 9.6 πόντους, 3.2 ριμπάουντ, 1.8 ασίστ και ένα κλέψιμο ανά 27.4 λεπτά συμμετοχής, αλλά και σπουδαίες προσωπικές άμυνες. Δεν υπάρχουν πολλοί κοντοί με τη δική του ένταση, ο Πάτρικ Μπέβερλι, ο Μάρκους Σμαρτ είναι σίγουρα μπροστά από εκείνον, όμως και ο Μπράντλι μπορεί να λειτουργήσει ως "κολιτσίδα" που θα εκνευρίσει τους αντίπαλους κοντούς από το πρώτο μέχρι το τελευταίο δευτερόλεπτο. Πολύ έμπειρος, πολύ ισορροπημένος, ψάχνει το τρίποντο από την αριστερή γωνία και για 4.767.000 δολάρια μπορείς να πεις ότι είναι όντως πολύ φθηνός για μια ομάδα που θέλει να κάνει πρωταθλητισμό.</p>
      <h3>ΜΟΝΤΡΕΖΛ ΧΑΡΕΛ</h3>
      <figure>
        <img src="https://www.sport24.gr/Basket/article5645725.ece/BINARY/w620/Harrell.jpg"/>
      </figure>
      <h3> </h3>
      <p>Πολύς κόσμος παραξενεύθηκε όταν το καλοκαίρι του 2018 υπέγραψε διετές συμβόλαιο 12.000.000 δολαρίων. Λίγα τα έξι εκατομμύρια ετησίως για έναν παίκτη που είχε εισπράξει μόλις 3.500.000 στις τρεις πρώτες σεζόν της καριέρας του, ελάχιστα, πραγματικά ΕΛΑΧΙΣΤΑ μπροστά σε αυτά που προσφέρει στους Λος Άντζελες Κλίπερς. Και δεν μιλάμε μόνο για τα εκπληκτικά του νούμερα, αλλά για την επαγγελματικότητα, την αφοσίωση, την σκληρή δουλειά σε καθημερινή βάση. Εξαιρετικός συμπαίκτης, ασταμάτητος στην επίθεση, φιλόδοξος και ανταγωνιστικός, ο Μοντρέζλ Χάρελ είναι ένας πραγματικός δυναμίτης που τρέχει το παρκέ με φαντασμαγορικό τρόπο.</p>
      <p>Πέρυσι είχε 16.6 πόντους από 62.3% στο δίποντο, 6.5 ριμπάουντ, 2 ασίστ και 1.3 μπλοκ ανά 26.3 λεπτά συμμετοχής με αποτέλεσμα να μπει στη συζήτηση για το βραβείο του καλύτερου έκτου παίκτη. Τελικά το πήρε ο -συμπαίκτης του- Λου Γουίλιαμς, όμως ο Χάρελ είναι φέτος εξίσου, αν όχι πιο εντυπωσιακός. Τι κι αν μπήκαν στο ρόστερ ο Πολ Τζορτζ κι ο Κουάι Λέοναρντ, αυτός συνεχίζει με το πόδι στο γκάζι και έχει 18.9 πόντους ερχόμενος από τον πάγκο (!) με 61% στο δίποντο, 7.6 ριμπάουντ, 2.4 ασίστ και 1.3 μπλοκ ανά 30.1 λεπτά συμμετοχής σε 19 αγώνες. Σπουδαίος!</p>
      <h3>ΛΟΥ ΓΟΥΙΛΙΑΜΣ</h3>
      <figure>
        <img src="https://www.sport24.gr/Basket/USA/NBA/article5644954.ece/BINARY/w620/Lou+Williams.jpg"/>
      </figure>
      <h3> </h3>
      <p>Από τον Χάρελ στον Λου, που είναι ακόμη πιο εντυπωσιακή περίπτωση παίκτη. Υπέγραψε το καλοκαίρι του 2019 τριετές συμβόλαιο αξίας 24.000.000 δολαρίων (οκτώ εκατομμύρια ετησίως δηλαδή...) και λίγους μήνες μετά από την κατάκτηση του τρίτου βραβείου του κορυφαίου έκτου παίκτη της σεζόν, πηγαίνει ολοταχώς για το τέταρτο. Από τους 20 πόντους πήγε στους 22.5, από τα 3 ριμπάουντ πήγε στα 3.6, από τις 5.4 ασίστ πήγε στις 6.2 και όλα αυτά με τα λεπτά του να ανεβαίνουν από τα 26.6 στα 32.3 ανά αγώνα στα 19 πρώτα παιχνίδια της περιόδου.</p>
      <p>Ξεκουράζει με μαγικό τρόπο τους βασικούς, μπορεί να παίξει είτε ως πόιντ, είτε ως σούτινγκ γκαρντ, μπορεί να σκοράρει από κάθε σημείο του παρκέ, έχει βελτιωθεί στο κομμάτι της δημιουργίας, σε κάνει να αναρωτιέσαι πως είναι δυνατόν να παίρνει μόλις 8.000.000 δολάρια. Καταλαβαίνεις πως μπορεί να συμβεί όταν έχεις έναν οργανισμό που κάνει πρωταθλητισμό, έναν σπουδαίο προπονητή και μια ομάδα που σε έχει ανάγκη όσο έχει και τους Τζορτζ - Λέοναρντ.</p>
      <h3>ΝΤΕΡΙΚ ΡΟΟΥΖ</h3>
      <figure>
        <img src="https://www.sport24.gr/Basket/USA/NBA/article5630374.ece/BINARY/w620/Derrick+Rose.jpg"/>
      </figure>
      <h3> </h3>
      <p>Στα 30 του έκανε σεζόν... All-Star με τη φανέλα των Μινεσότα Τίμπεργουλβς. Είχε 18 πόντους από 51% στο δίποντο, 37% στο τρίποντο και 86% στις βολές, μαζί με 2.7 ριμπάουντ, 4.3 ασίστ και μόλις 1.6 λάθη ανά 27.3 λεπτά συμμετοχής σε 51 αγώνες. Και εκεί που όλοι περίμεναν ότι θα βρει το καλοκαίρι του 2019 ένα καλό πολυετές συμβόλαιο, ο Ντέρικ Ρόουζ προτίμησε να κάνει βήματα προς τα πίσω, να μετακομίσει στους Ντιτρόιτ Πίστονς και να πάρει έναν ρόλο που μοιάζει αρκετά με εκείνον που έχει ο Λου Γουίλιαμς στους Λος Άντζελες Κλίπερς.</p>
      <p>Ο 31χρονος πλέον χιλιοταλαιπωρημένος αλλά υπερταλαντούχος γκαρντ τα πηγαίνει περίφημα στον ρόλο του έκτου παίκτη, καθώς έχει 16.2 πόντους, 1.8 ριμπάουντ και 5.4 ασίστ ανά μόλις 23.8 λεπτά συμμετοχής σε 13 αγώνες. Αν κάνει κάποιος αναγωγή των αριθμών του per 36 minutes, θα δει ότι ο Ρόουζ διανύει την πιο παραγωγική χρονιά της καριέρας του σε πόντους και ασίστ, το σημαντικότερο όμως είναι ότι έχει μείνει μακριά από νέα προβλήματα, είναι υγιής και για τα 7.317.073 δολάρια που παίρνει, έχει αναγκάσει ακόμη περισσότερο κόσμο να ασχοληθεί μαζί του.</p>
    </article>
  </body>
</html>