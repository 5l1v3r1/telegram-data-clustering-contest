<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/ryanair-po-siedmich-mesiacoch-okresava-linky-do-berlina-uz-z-brna-nepoleti.html"/>
    <meta property="og:site_name" content="TREND.sk"/>
    <meta property="article:published_time" content="2019-11-29T11:32:00+00:00"/>
    <meta property="og:title" content="Ryanair po siedmich mesiacoch okresáva linky. Do Berlína už z Brna nepoletí"/>
    <meta property="og:description" content="Linka vraj nesplnila očakávania, ktoré spoločnosť mala"/>
  </head>
  <body>
    <article>
      <h1>Ryanair po siedmich mesiacoch okresáva linky. Do Berlína už z Brna nepoletí</h1>
      <address><time datetime="2019-11-29T11:32:00+00:00">29 Nov 2019, 11:32</time> by <a rel="author">TASR</a></address>
      <p>
        <b>Letecká linka z Brna do Berlína na jar budúceho roka skončí, pritom začala fungovať iba pred siedmimi mesiacmi. Z letiska Tuřany sa tak bude lietať iba do Londýna a Milána Bergama. Uviedol to v piatok server iDNES.cz, ktorý dodal, že linka nesplnila očakávania letiska, ani spoločnosti Ryanair, ktorá ju obsluhovala.</b>
      </p>
      <p>Ryanair začal cestujúcich z Brna do Berlína prepravovať iba v apríli tohto roka, a to pravidelne dvakrát týždenne. Podľa mediálneho zástupcu Letiska Brno Jakuba Splavca linka nesplnila očakávania ani na jednej strane a predpokladá sa, že ani v budúcnosti by sa situácia výraznejšie nezlepšila. Linka preto končí, pričom posledný let sa uskutoční 28. marca.</p>
      <related>
        <a href="https://www.etrend.sk/podnikanie/ryanair-v-prahe-aj-budapesti-konci-a-usetri.html"/>
        <a href="https://www.etrend.sk/firmy/ryanair-nemoze-vyberat-poplatky-za-prirucnu-batozinu-tvrdi-spanielsky-sud.html"/>
      </related>
      <p>J. Splavec zároveň cestujúcich ubezpečil, že v prípade ostatných pravidelných liniek sa nič nemení. Ako uviedol, v letnom letovom poriadku od 29. marca bude aj naďalej pokračovať každodenné spojenie do Londýna Stanstedu a linka do Milána Bergama sa vráti na pondelok a piatok.</p>
    </article>
  </body>
</html>