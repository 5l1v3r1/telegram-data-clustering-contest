<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_sob-ne-konfiskuvali-dubnevich-perepisav-majno-na-sina/940571"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T11:45:00+00:00"/>
    <meta property="og:title" content="Щоб не конфіскували: Дубневич переписав майно на сина"/>
    <meta property="og:description" content="Народний депутат Ярослав Дубневич, якого підозрюють у заволодінні 93 млн грн державних коштів, перед арештом переписав нерухомість і компанії на свого сина Юрія. Про це у своєму розслідуванні повідомляють журналісти Bihus.info Дубневич став першим нардепом нового скликання Верховної ..."/>
  </head>
  <body>
    <article>
      <h1>Щоб не конфіскували: Дубневич переписав майно на сина</h1>
      <address><time datetime="2019-11-29T11:45:00+00:00">29 Nov 2019, 11:45</time> by <a rel="author">Gazeta.ua</a></address>
      <p>Народний депутат <b>Ярослав Дубневич</b>, якого підозрюють у заволодінні 93 млн грн державних коштів, перед арештом переписав нерухомість і компанії на свого сина <b>Юрія</b>.</p>
      <p>Про це у своєму розслідуванні повідомляють журналісти <a href="https://bihus.info/vid-grikha-podali-nerukhomist-ta-kompanii-dubnevicha-pered-areshtom-vidiyshli-sinu">Bihus.info</a></p>
      <figure>
        <img src="https://static2.gazeta.ua/img2/cache/gallery/940/940571_1_w_1200.jpg?v=3"/>
        <figcaption>Ярослав Дубневич у день зняття із себе недоторканності 31 жовтня показує дулю із трибуни.</figcaption>
      </figure>
      <p>Дубневич став першим нардепом нового скликання Верховної Ради, якого його колеги дозволили затримати силовикам.</p>
      <p>2 листопада Вищий антикорупційний суд обрав йому заставу у 100 млн грн. За 5 днів Апеляційний суд знизив суму до 90 млн. Суд арештував низку активів, які належать нардепу. Щоправда, до переліку арештованого дивним чином потрапило далеко не все, вказують журналісти.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_prezident-svinarchuki-pashinskij-dubnevich-mikitas-sodo-nih-budut-viroki/937136"/>
      </related>
      <p>Суд арештував 57 земельних ділянок загальною площею у майже 14 га в Пустомитівському районі Львівської області, пів будівлі очисної споруди, котельню, нежитлову будівлю в селі Зубра на Львівщині, півквартири, нежитлові приміщення у Львові та будинок там же. Ще – квартиру у старенькому будинку на вулиці Китайській також у Львові. Решта майна під арешт не потрапила.</p>
      <p>В день сплати застави і виходу Дубневича зі слідчого ізолятора, його 20-річний син Юрій отримав цілу низку "цінних подарунків".</p>
      <p>"Перлиною" колекції подарованого є житловий будинок із офісними приміщеннями на Франка у центрі Львова, загальною площею у майже 1 тис. кв. м. Будинок складається з 12 житлових кімнат, чотирьох кухонь, мансарди, підвалу та офісних приміщень на першому поверсі.</p>
      <figure>
        <img src="https://static2.gazeta.ua/img2/cache/gallery/940/940571_2_w_1200.jpg?v=3"/>
        <figcaption>
          <cite>Автор: bihus.info</cite>
        </figcaption>
      </figure>
      <p>Також у власності Юрія Дубневича опинилося елітне помешкання на 440 квадрів в селі Зубра на Львівщині і нежитлові приміщення на Антоновича.</p>
      <figure>
        <img src="https://static2.gazeta.ua/img2/cache/gallery/940/940571_3_w_1200.jpg?v=3"/>
        <figcaption>
          <cite>Автор: bihus.info</cite>
        </figcaption>
      </figure>
      <figure>
        <img src="https://static2.gazeta.ua/img2/cache/gallery/940/940571_4_w_1200.jpg?v=3"/>
        <figcaption>
          <cite>Автор: bihus.info</cite>
        </figcaption>
      </figure>
      <p>"Ми нічого протизаконного не робимо. Ми розпоряджаємося власним майном так, як ми вважаємо це за потрібне. Є певні позиції, де я є зараз власником. В реєстрі можете це чітко побачити. А чому, як, - це наша особиста справа" - сказав про подарунки Юрій.</p>
      <figure>
        <img src="https://static2.gazeta.ua/img2/cache/gallery/940/940571_5_w_1200.jpg?v=3"/>
        <figcaption>Син Дубневича Юрій робить селфі.<cite>Автор: bihus.info</cite></figcaption>
      </figure>
      <p>Після позитивного оголошення вироку суддями, арештоване майно особи чи корпоративні права компанії можуть перейти у власність держави. Наприклад, якщо особі інкримінують привласнення, розтрату майна або заволодіння ним шляхом зловживання службовим становищем. Ця стаття передбачає таку санкцію. І це, якраз випадок Ярослава Дубневича, кажуть юристи.</p>
      <p>"Особи часто списують з себе майно, щоб в майбутньому не було питання про конфіскацію. Якщо буде вирок через рік, два, п'ять, а власник не буде мати цього майна чи корпоративних прав у компанії, відповідно конфіскувати це майно буде неможливо. Це вони такі запобіжні заходи для себе роблять", - каже юрист Володимир Марусяк.</p>
      <p>Окрім нерухомості Юрій Дубневич та його <b>двоюрідний брат Павло</b> отримали від батьків – Ярослава та Богдана Дубневичів – бізнес. Наприклад, "Агропромислове підприємство "Львівське". Кінцевими бенефіціарами тут раніше були Ярослав та Богдан Дубневичі. Нині ж товариство належить Юрію та Павлу Дубневичам.</p>
      <figure>
        <img src="https://static2.gazeta.ua/img2/cache/gallery/940/940571_6_w_1200.jpg?v=3"/>
        <figcaption>
          <cite>Автор: bihus.info</cite>
        </figcaption>
      </figure>
      <p>"А яка вам справа до того. Будьте здорові і не дзвоніть більше", - так пояснив зміни бенефіціарів компанії Богдан Дубневич.</p>
      <p>За інформацією з реєстру Міністерства юстиції зміни у компанії "Агропромислове підприємство Львівське" відбулися двічі 31 жовтня 2019 року. Тобто, через два дні після обшуків у будинках Дубневичів. Тоді ж внесені відомості про "зміни складу або інформації про засновників". Корективи до установчих документів юридичної особи у пункті "зміна місцезнаходження, зміна органу управління" були зроблені 1 листопада.</p>
      <p>Юрист пояснює, факт перепису компаній - це не порушення закону, однак, є декілька причин навіщо так роблять підозрювані особи:</p>
      <p>"Якщо власники, бенефіціари будуть затримані, стоїть питання, хто буде управляти компанією, хто буде підписувати договори, вести діяльність.</p>
      <p>Якщо глянути з іншої сторони - це один із шляхів уникнення майнової відповідальності. Наприклад, ця фірма була задіяна до якихось схем, оборудок, у випадку її відчуження на користь іншої особи буде важче арештувати це майно. Такі угоди повинні бути визнані недійсними за позовом прокурора чи слідчого, як такі, що спрямовані на уникнення відповідальності".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_takogo-u-verhovnij-radi-sche-ne-bulo-ekspert-pro-spravu-dubnevicha/936232"/>
      </related>
      <p>Товариство "Агропромислове підприємство "Львівське" є засновником "Корпорації КРТ".</p>
      <p>15 листопада у Держреєстр були внесені зміни - корпорація належить синам Дубневичів - Павлу та Юрію. Іронічно, що за версією слідства саме "Корпорація КРТ" завищувала ціни на продукцію на 20 % і була посередником під-час закупівель стрілочної продукції між Укрзалізницею та Дніпровським стрілочним заводом. А Ярослав Дубневич, будучи головою транспортного комітету Верховної Ради, сприяв таким закупівлям у 2015-2017 рр.</p>
      <blockquote>Ярослава Дубневича підозрюють у <b>заволодінні державними коштами на понад 93 млн грн</b>. Він нібито ­пролобіював, щоб Укрзалізниця у грудні 2015 року — червні 2016-го закупила стрілочні переводи за завищеними цінами у підконтрольного йому підприємства.<br/>31 жовтня Верховна Рада дозволила його арештувати.</blockquote>
    </article>
  </body>
</html>