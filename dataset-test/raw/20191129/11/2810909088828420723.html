<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360144"/>
    <meta property="og:site_name" content="СРБИЈА - РТРС"/>
    <meta property="article:published_time" content="2019-11-29T11:19:00+00:00"/>
    <meta property="og:title" content="Вучић: Снајпером су показали како би водили Србију"/>
    <meta property="og:description" content="Предсједник Србије Александар Вучић изјавио је за Телевизију Пинк да му је жао што је недјељник НИН повукао насловну страну на којој је нишан снајпера уперен у њега."/>
  </head>
  <body>
    <article>
      <h1>Вучић: Снајпером су показали како би водили Србију</h1>
      <address>
        <time datetime="2019-11-29T11:19:00+00:00">29 Nov 2019, 11:19</time>
      </address>
      <p>
        <i>Предсједник Србије Александар Вучић изјавио је за Телевизију Пинк да му је жао што је недјељник НИН повукао насловну страну на којој је нишан снајпера уперен у њега.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1496/149678.jpg"/>
        <figcaption>Александар Вучић<br/>Фото: РТС</figcaption>
      </figure>
      <p>- Жао ми је јер је то слика и прилика оних који би да воде Србију на другачији начин и оних који кажу да их вријеђају, а ти исти мене називају човјеком који је психопата, који има сиду, ког питају да ли ми је крв послата на токсиколошку анализу у тренутку када доктори на ВМА покушавају да рјеше другу ствар - истакао је Вучић.</p>
      <p>Он је додао да та насловна показује разлику између "нас и њих".</p>
      <p>- Нисмо ми то склонили, то су они склонили, њихова редакција, а ја жалим што су они то урадили, волим да се види патолошка мржња и да осим патолошке мржње ту нема ничега - поручио је предсједник Србије.</p>
      <p>Вучић је изјавио да ће држава урадити све што може да заустави одлазак људи до марта, када ће Њемачка почети да примјењује нови закон о запошљавању.</p>
      <p>- У току је трка за људима, а не територијама. Само ми на Балкану мислимо да је трка за територијама важна - рекао је Вучић.</p>
      <p>Он је нагласио да је најљепша вијест повратак 20 медицинских сестара у Клинички центар Србије од којих 10 из иностранства, а 10 из приватних клиника.</p>
      <p>- Вратиле су се јер знају да су ове године повећане плате медицинским сестрама и техничарима 15 одсто, као и да могу да очекују 10-15 одсто повећања догодине - рекао је Вучић.</p>
      <p>Коментаришући податак да је незапосленост у Србији смањена на 9,5 одсто, Вучић је рекао да ће се, када незпосленост буде 8,5 одсто, моћи рећи да је Србија близу стандарда ЕУ.</p>
    </article>
  </body>
</html>