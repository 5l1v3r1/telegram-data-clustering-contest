<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623922/%DB%B9-%D8%AA%D9%88%D8%B5%DB%8C%D9%87-%D8%A8%D8%B1%D8%A7%DB%8C-%D8%B1%D9%88%D8%B2%D9%87%D8%A7%DB%8C-%D8%A2%D9%84%D9%88%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T11:45:00+00:00"/>
    <meta property="og:title" content="۹ توصیه برای روزهای آلوده"/>
    <meta property="og:description" content="طی روزهای اخیر هوای تهران و چند کلان شهر دیگر کشور از جمله اصفهان، اراک، کرج و... به دلیل افزایش غلظت ذرات معلق کمتر از ۲.۵ میکرون در شرایط نامطلوب قرار داشت. آلودگی هوا اثرات کوتاه مدت و بلند مدت متعددی دارد که با رعایت برخی نکات ساده می‌توان تاثیر این اثرات بر سیستم ایمنی بدن را کاهش داد."/>
  </head>
  <body>
    <article>
      <h1>۹ توصیه برای روزهای آلوده</h1>
      <address>
        <time datetime="2019-11-29T11:45:00+00:00">29 Nov 2019, 11:45</time>
      </address>
      <p>
        <i>طی روزهای اخیر هوای تهران و چند کلان شهر دیگر کشور از جمله اصفهان، اراک، کرج و... به دلیل افزایش غلظت ذرات معلق کمتر از ۲.۵ میکرون در شرایط نامطلوب قرار داشت. آلودگی هوا اثرات کوتاه مدت و بلند مدت متعددی دارد که با رعایت برخی نکات ساده می‌توان تاثیر این اثرات بر سیستم ایمنی بدن را کاهش داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کیفیت هوای تهران امروز (۸ آذر) برای هفتمین روز پیاپی در شرایط نامطلوب قرار داشت و پیش‌بینی می‌شود که آلودگی هوا تا فردا شب در تهران تداوم داشته باشد. با رعایت نکات زیر می‌توانیم علاوه بر حفظ سلامت خود در روزهای آلوده، به بهبود کیفیت هوا نیز کمک کنیم.</p>
      <p>*طی روزهایی که شاخص کیفیت هوا از عدد ۱۰۰ عبور می‌کند و در شرایط نامطلوب قرار می‌گیرد بهتر است که گروه‌های حساس از جمله بیماران به ویژه بیماران قلبی و ریوی، کودکان، سالمندان و زنان باردار از فعالیت‌های طولانی و سنگین در خارج از منزل خودداری کنند.</p>
      <figure>
        <img src="https://aftabnews.ir/files/fa/news/1398/9/8/364918_601.jpg"/>
      </figure>
      <p>* عموم افراد از فعالیت‌های ورزشی در فضای بیرون بپرهیزند و یا در فضای بسته ورزش کنند.</p>
      <p>*افرادی که مجبورند طی روزهای آلوده در بیرون از منزل فعالیت کنند از ماسک‌های مخصوص P۲ یا N۹۵ استفاده کنند.</p>
      <p>*برای مقابله با اثرات کوتاه مدت آلودگی هوا از جمله سردرد، سرفه و تنفس سخت، حساسیت پوستی و حساسیت‌های بینی، چشم‌ها و گلو می‌توان مصرف شیر و مایعات را در اولویت قرار داد همچنین مصرف سبزیجات دارای برگ سبز و پهن برگ‌ مانند کلم بروکلی، اسفناج و کاهو، طی روزهای آلوده به بدن کمک می‌کند.</p>
      <p>*سیب نیز از جمله میوه‌هایی است که بیشترین تاثیر را بر سلامت دستگاه تنفسی دارد.</p>
      <p>*کلیه شهروندان هنگام سوخت‌گیری در جایگاه‌ها دقت لازم را داشته باشند و از سرریز شدن بنزین و سایر سوخت‌ها جلوگیری کنند.</p>
      <p>*اقداماتی مانند روشن کردن آتش در معابر، سوزندان لاستیک، عملیات قیرکاری و عمرانی سبب افزایش آلودگی هوا می‌شود بنابراین توصیه می‌شود تا بهبود کیفیت هوا از این اقدامات خودداری شود.</p>
      <p>*استفاده از وسایل نقلیه عمومی برای سفرهای درون شهری نیز به کنترل آلودگی هوا طی این روزها کمک خواهد کرد.</p>
      <p>*رعایت الگوی مصرف سوخت و دقت لازم در استفاده از وسایل حرارتی مانند آبگرمکن، بخاری و تأسیسات گرمایشی برای جلوگیری از افزایش بی‌رویه حرارت در فضاهای مسکونی، تجاری و اداری از جمله دیگر راهکارهایی است که می‌توان با رعایت آن از آلوده‌تر شدن هوا جلوگیری کرد.</p>
    </article>
  </body>
</html>