<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naftemporiki.gr/story/1538125/ksana-sto-kolpo-o-agriemenos-olumpiakos"/>
    <meta property="og:site_name" content="naftemporiki.gr"/>
    <meta property="article:published_time" content="2019-11-29T11:21:00+00:00"/>
    <meta property="og:title" content="Ξανά στο... κόλπο ο... αγριεμένος Ολυμπιακός"/>
    <meta property="og:description" content="Με νέα πειστική εμφάνιση ο Ολυμπιακός διέλυσε στο ΣΕΦ την Αρμάνι Μιλάνο με 91-70 και βελτίωσε το ρεκόρ του στην Euroleague σε 5-6, μπαίνοντας ξανά στο παιχνίδι της πρόκρισης στα play offs. "/>
  </head>
  <body>
    <article>
      <h1>Ξανά στο... κόλπο ο... αγριεμένος Ολυμπιακός</h1>
      <address>
        <time datetime="2019-11-29T11:21:00+00:00">29 Nov 2019, 11:21</time>
      </address>
      <p>Με νέα πειστική εμφάνιση ο Ολυμπιακός διέλυσε στο ΣΕΦ την Αρμάνι Μιλάνο με 91-70 και βελτίωσε το ρεκόρ του στην Euroleague σε 5-6, μπαίνοντας ξανά στο παιχνίδι της πρόκρισης στα play offs. </p>
      <p>Οι «ερυθρόλευκοι», που για πρώτη φορά στην κανονική περίοδο της διοργάνωσης έφτασαν στη δεύτερη συνεχόμενη νίκη τους, είχαν... προειδοποιήσει από την περασμένη εβδομάδα ότι βρίσκονται σε ανοδική πορεία και μπορεί να ηττήθηκαν... στις λεπτομέρειες από την Μπάγερν, αλλά συνήλθαν γρήγορα, έκαναν... πάρτι στο Βερολίνο με την Άλμπα κι απόψε έστειλαν στο καναβάτσο και την Αρμάνι (γνώρισε την 4η ήττα και δεύτερη διαδοχική).</p>
      <p>Η ελληνική ομάδα ανέβασε... στροφές στο δεύτερο ημίχρονο και ουσιαστικά «καθάρισε» το ματς με το τέλος της 3ης περιόδου, όταν προηγήθηκε με +18 (71-53). Παρά τη μεγάλη διαφορά οι «ερυθρόλευκοι» συνέχισαν να βγάζουν ενέργεια σε άμυνα κι επίθεση και στην 4η περίοδο, με αποτέλεσμα να ξεφύγουν ακόμη και με 25 πόντους.</p>
      <p>Ο Ολυμπιακός είχε σε εξαιρετική βραδιά τον Παπανικολάου, που για τρίτο συνεχόμενο ματς έγινε «διψήφιος», αυτή την φορά με 17 πόντους. Ο Σπανούλης πέτυχε 14, ενώ από κοντά και ο Μιλουτίνοβ με 13 πόντους και 11 ριμπάουντ.</p>
      <p>Πλέον, με την ψυχολογία στα ύψη οι Πειραιώτες θα ξεκινήσουν την προετοιμασία τους για το «αιώνιο» ντέρμπι της προσεχούς Παρασκευής (6/12) με τον Παναθηναϊκό στο κλειστό των ολυμπιακών εγκαταστάσεων.</p>
      <p> </p>
    </article>
  </body>
</html>