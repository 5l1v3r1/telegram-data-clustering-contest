<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/imoniu-pulsas/lietuvoje-dairosi-pasauline-investiciju-milzine-antin-941840"/>
    <meta property="og:site_name" content="Kauno diena"/>
    <meta property="article:published_time" content="2019-11-29T11:45:00+00:00"/>
    <meta property="og:title" content="Lietuvoje dairosi pasaulinė investicijų milžinė „Antin“"/>
    <meta property="og:description" content="Vienos didžiausių Europos investicinių kompanijų „Antin“, valdančios per 9 mlrd. eurų vertės turtą, partneriai ketvirtadienį surengė išvažiuojamąjį posėdį Vilniuje – kartu su Lietuvoje veiklą pradėjusios Prancūzijos atsinaujinančios energetikos grupės „Idex“ valdyba."/>
  </head>
  <body>
    <article>
      <h1>Lietuvoje dairosi pasaulinė investicijų milžinė „Antin“</h1>
      <address><time datetime="2019-11-29T11:45:00+00:00">29 Nov 2019, 11:45</time> by <a rel="author">ELTOS inf.</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/rodyti_11_6.jpg?itok=zOu5JdwQ"/>
          <figcaption>Investicinės kompanijos „Antin“ vyresnysis partneris Stéphane Ifker – ELTOS nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/thumbnail_antin_stephane_ifker.jpg?itok=_Mab2uPv"/>
          <figcaption>Investicinės kompanijos „Antin“ vyresnysis partneris Stéphane Ifker – ELTOS nuotr.</figcaption>
        </figure>
      </slideshow>
      <p>
        <b>Vienos didžiausių Europos investicinių kompanijų „Antin“, valdančios per 9 mlrd. eurų vertės turtą, partneriai ketvirtadienį surengė išvažiuojamąjį posėdį Vilniuje – kartu su Lietuvoje veiklą pradėjusios Prancūzijos atsinaujinančios energetikos grupės „Idex“ valdyba.</b>
      </p>
      <p>„Antin“ valdoma „Idex“ spalio pabaigoje užbaigė sandorį, kuriuo įsigijo 90 proc. didžiausio nepriklausomo šilumos gamintojo Lietuvoje „Danpower Baltic“ akcijų. Toliau bendrovė Lietuvoje veikia „Idex Baltic“ vardu.</p>
      <p>Pasak „Idex“ grupės prezidento Tjeri Franko de Preomono (Thierry Francko de Preaumonto), svarstomos grupės investicijos Baltijos šalių atsinaujinančios energetikos rinkoje siekia 200 mln. eurų, pranešė „Verslo žinios“.</p>
      <p>Pasak „Idex Baltic“ generalinės direktorės Aušros Ignotaitės, tai, kad Prancūzijos „Idex“ valdanti investicinė kompanija „Antin“ atvyko į Lietuvą, tik dar kartą parodo investuotojų planų svarbą ir rimtumą mūsų šalyje.</p>
      <p>Per 12 savo veiklos metų „Antin Infrastructure Partners“ valdomi fondai pritraukė daugiau nei 9 mlrd. eurų lėšų ir jas investavo į 23 kompanijas. „Antin“ investicijų kryptis – energetikos ir aplinkos, telekomunikacijų, transporto bei socialinės infrastruktūros sektoriai.</p>
      <p>Šiuo metu kompanija turi biurus Paryžiuje, Londone, Liuksemburge ir Niujorke. „Antin“ komandą sudaro 14 partnerių ir daugiau nei 100 specialistų, jai vadovauja įkūrėjas Alainas Rošeris (Alain Rauscher).</p>
      <p>Pasak A. Rošerio, kompanija telkia dėmesį išskirtinai investicijoms į infrastruktūrą, kadangi tai leidžia užtikrinti kapitalo augimą ir rizikos atžvilgiu patrauklią grąžą investuotojams.</p>
      <p>Telekomunikacijų ir plačiajuosčio ryšio tinklų bendrovės Jungtinėje Karalystėje, JAV, Ispanijoje, Nyderlanduose ir Belgijoje, geležinkelio stočių infrastruktūra Italijoje, atsinaujinančios energetikos ir šilumos bendrovė Prancūzijoje, didžiausią pasaulio lašišų žvejybos laivyną valdanti kompanija Norvegijoje, kelios dešimtys medicininės diagnostikos laboratorijų Vokietijoje ir Belgijoje ar privačių klinikų tinklas Prancūzijoje – tai tik dalis infrastruktūros objektų, į kuriuos investavo „Antin“.</p>
      <p><a href="https://www.infrastructureinvestor.com/">Portalo infrastructureInvestor.com</a> duomenimis, „Antin Infrastructure Partners“ jau ne vienerius metus patenka į 20-uką didžiausių pasaulinio lygio investicinių kompanijų, kuriomis labiausiai pasitiki instituciniai investuotojai, tokie kaip pensijų ar draudimo fondai, nepriklausomi turto fondai ar bankai.</p>
      <p>„Infrastructure Investor“ organizuotuose „Pasauliniuose apdovanojimuose 2018“ kompanija „Antin“ buvo pripažinta net keturiose kategorijose: „Metų fondų valdytojas“, „Metų sandoris įsigyjant „Idex“ grupę“, „Metų energetikos investuotojas“ bei „Metų telekomunikacijų ir plačiajuosčio ryšio investuotojas“.</p>
      <p>2018 metų liepą „Antin“ užbaigė sandorį, kuriuo įsigijo pirmaujančią Prancūzijos atsinaujinančios energetikos grupę „Idex“.</p>
      <p>Šiuo metu „Idex“ yra trečia pagal dydį centralizuoto šildymo sektoriaus operatorių Prancūzijoje, užimanti apie 10 proc. rinkos. Ji eksploatuoja 50 centralizuoto šilumos tiekimo ir aušinimo tinklų. Grupei taip pat priklauso 160 biokuro katilinių, 16 energijos gamybos iš atliekų įrenginių bei platus energijos paslaugų teikimo sutarčių portfelis.</p>
    </article>
  </body>
</html>