<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/columns/2019/11/29/7233378/"/>
    <meta property="og:site_name" content="Украинская правда"/>
    <meta property="article:published_time" content="2019-11-29T11:30:00+00:00"/>
    <meta property="og:title" content="Операция &quot;Декоммуникация&quot;. Как Зеленский задел больную тему, и что такое декоммуникация сегодня"/>
    <meta property="og:description" content="Как возникает декоммуникация, чем она опасна и можно ли ее преодолеть. Разбираемся. (укр.)"/>
  </head>
  <body>
    <article>
      <h1>Операция "Декоммуникация". Как Зеленский задел больную тему, и что такое декоммуникация сегодня</h1>
      <address><time datetime="2019-11-29T11:30:00+00:00">29 Nov 2019, 11:30</time> by <a rel="author" href="https://www.pravda.com.ua/rus/authors/5daed22f63837/" target="_blank">Александра Ляшенко</a></address>
      <p>
        <i>Усе, сказане царями, приносить їм славу.</i>
      </p>
      <p>Приповістки Соломона</p>
      <p>25 розділ, 2 вірш</p>
      <p>(сучасний переклад)</p>
      <p>
        <i>Ландшафт сучасного комунікативного простору нагадує одну дуже давню історію, яка трапилася за часів активної фази мого тренінгового життя.</i>
      </p>
      <p>
        <i>Якось я проводила разом із колегою корпоративний тренінг для менеджерів вищої і середньої ланки однієї торгівельної мережі, яка активно розвивалася. Тема тренінгу – комунікації в організації – одна з найулюбленіших.</i>
      </p>
      <p>
        <i>Успішно дійшли до завершальної стадії, розпитуємо про враження, проводимо так званий дебрифінг. Черга доходить до одного з учасників, солідного такого пана. Він – заступник директора з технічних питань. Це важлива ремарка.</i>
      </p>
      <p>
        <i>Пан неспішно підводиться і поважно починає свій спіч. Стисло (на його думку) розповівши про свій бекграунд з відвідування тренінгів, він нарешті говорить, що цього разу йому усе сподобалося, було цікаво і динамічно, зрозуміло і корисно, єдине… він так і не второпав, до чого тут "комунікації". Адже, на його професійну думку, комунікації – це електричні мережі, водогін, засоби технічного зв'язку…</i>
      </p>
      <p>
        <i>Одним словом, те, що існують омоніми, не лише зробило його вечір, але і стало відкриттям. Бувають і такі способи "прокачки" управлінського інтелекту.</i>
      </p>
      <p>
        <i>Втім, я знову про політичний інтелект, точніше – про його комунікації як один з його найважливіших інструментів.  </i>
      </p>
      <h3>Багато чи якісно?</h3>
      <p>Якось дивно, але майже непомітною залишилася така деталь славнозвісного <a href="https://www.pravda.com.ua/articles/2019/10/10/7228710/">пресмарафону Зеленського</a>, як поява неологізму "декомунікація". У відповідь на чергове запитання про "антиформульні" <a href="https://uatv.ua/ni-kapitulyatsiyi-proty-formuly-shtajnamayera-protestuyut-po-vsij-ukrayini-foto/">протести</a>, президент зазначив:</p>
      <p>
        <i>"Ми дійсно недокомунікували з людьми, і це помилка. Вийшла якась <b>декомунікація</b>".</i>
      </p>
      <p>Філологам і філологиням є, над чим поміркувати.</p>
      <p>
        <b>Комунікативний інструментарій – чи не найголовніше знаряддя політичного інтелекту, оскільки саме через відсутність чіткого розуміння сутності тих чи інших актів, дій, промов виникає плутанина, діапазон якої є дуже широким – від нормативно-законодавчої творчості до висловлювань (посадових осіб) на своїх сторінках у соцмережах.</b>
      </p>
      <p>Наразі ми маємо дивну, але цілком пояснювану ситуацію <b>"багато слів – мало сенсу"</b>. Комунікативні лакуни, звісно, притаманні глобальному інформаційному середовищу, але, здається, що їхня щільність у вітчизняному просторі є дещо надмірною.</p>
      <p>Отож, сьогодні постає доволі дивне питання: комунікувати багато чи якісно?</p>
      <p>Відповідь проста – достатньо і системно.</p>
      <p>Багатослів'я завжди було, є і буде прикриттям порожнього сенсу. Водночас, довгі тексти, промови, звісно, можуть бути якісними. Межа достатності лежить між розміром і контентом. А от системність означає не лише певну упорядкованість, структурованість і зрозумілість, але і помірковану насиченість.</p>
      <h3>Підґрунтя декомунікації</h3>
      <p>У будь-чого, навіть у декомунізації, можна віднайти щонайменше три причини виникнення.</p>
      <p>Передусім, треба озирнутися майже на 30 років, аби побачити, що геть <b>з усіма видами і способами комунікацій відбулися суттєві трансформації, об'єктивними причинами яких є</b>:</p>
      <ul>
        <li>перетворення інформації на потужну зброю (будемо вважати, що ця теза не присвячується Всесвітньому Дню інформації – 26 листопада);</li>
        <li>поява мережевого комунікативного простору;</li>
        <li>потужна діджиталізація спілкування як такого.</li>
      </ul>
      <p>Усе це змінило вимоги і до офіційних комунікацій, безумовно, зробивши їх доступнішими.</p>
      <p>Хоча це дещо ілюзорне уявлення, якому можна дати назву <i>"телескоп проти мікроскопа"</i>.</p>
      <p>Промови/виступи/інтерв'ю перестали "розбиратися по кісточках" не лише тому, що увійшли до царини лонгрідів. Радше тому, що формат масового мислення змінився на шаблонно-таблоїдний: короткі меседжі здобули свою хвилину слави. Саме декількох хвилин достатньо, аби схопити уявлення про те, що "зірки стали ближчими": це ж круто мати мегавідомих осіб серед своїх віртуальних друзів!</p>
      <p>Це дуже схоже на те, як розглядати зірку у телескоп, геть забувши, що реальна відстань при цьому нікуди не зникає. І цей ефект наближення породжує ще одну ілюзію, якій можна дати назву – <i>право на інтерпретацію</i>.</p>
      <p>Обговорення подій в мережі дуже часто призводить до викривлення первинного сенсу інформації, інколи аж до "з точністю до навпаки".</p>
      <h3>Ознаки декомунікації</h3>
      <h3>Ефект Мойсея-Аарона</h3>
      <p>Коли відомий біблійний герой отримав доручення від Всевишнього очолити міграційний рух, найперше, що його схвилювало, це спосіб спілкування, бо красномовством Мойсей, на відміну від свого брата Аарона, наділений не був.</p>
      <p>Ситуація кшталту "один говорить, а інший інтерпретує" сьогодні набула масового характеру: на вислів чи виступ або заяву тієї чи іншої посадової особи припадає декілька роз'яснювальних сентенцій штибу "він/вона мав/мала на увазі…".</p>
      <blockquote>Чіткості висловлювань завжди має передувати чіткість мислення.</blockquote>
      <p>Чисельні тлумачення – слизький шлях, який не завжди робить прозорішою сутність (якщо вона, звісно була) висловленої думки. Інколи це шлях до маніпуляцій.</p>
      <h3>Комунікація 93 проби</h3>
      <p>Загальновідомо, що лише 7% значущості припадає під час комунікації на вербальну складову. Отже, решта 93% – невербальна складова і контекст.</p>
      <p><b>Декомунікація зароджується тоді, коли 7 відсотками можна взагалі знехтувати, тобто виникає ефект "емоціо замість раціо"</b>.</p>
      <p>Єдине, бажано б пам'ятати, що необережні фрази або навіть словосполучення кидаються в очі/вуха багатьом, хто вміє хоча б скільки-небудь уважно читати/слухати.</p>
      <p>Суспільство навчилося слухати, коментувати й інтерпретувати. Щоправда, чути те, що насправді було сказано, остаточно ще не навчилося. Але ж освіта протягом життя вже починає бути модною!</p>
      <p>Для порівняння можна пригадати, що перших президентів України так уважно, як сучасних, не слухали, хіба що поодинокі меми вихоплювали або насміхалися з недолугої української.</p>
      <p>До речі, поділюся своїм лайфхаком щодо "охолодження" емоційності сприйняття інформації: я <b><i>читаю, а не слухаю</i></b> тексти/тези виступів/промов або хоча б їхні фрагменти.</p>
      <h3>Зворотній зв'язок "не в ті двері"</h3>
      <p>Правильніше сказати, декомунікація взагалі зворотній зв'язок не дуже терпить. Удавана відкритість, прозорість і спрощеність (щоб не сказати примітивність) сучасних комунікацій дуже нагадує ситуацію, коли, наприклад, запитуєш про щось у смс-повідомленні, а відповідь отримуєш будь-де – у месенджері, вайбері, телеграмі тощо.</p>
      <p>Спілкування через офіційні (і приватні) сторінки Facebook навіть за умови тисяч коментарів нічого спільного зі зворотнім зв'язком не має.</p>
      <p>Засилля монологів у політичних комунікаціях робить їх токсичними.</p>
      <h3>Чому декомунікація небезпечна?</h3>
      <ul>
        <li>має хибну риторику суцільного опертя на минуле, звинувачення попередників (цей жанр затримався вже на другий політичний сезон) і виправдовувань;</li>
        <li>руйнує екологію комунікацій: оприлюднюється те, що хоче чути більшість; спілкуванню бракує охайності, чемності і й однозначності; інформаційні обсяги нагадують "прості вуглеводи" у незбагненно-великих розмірах, що призводить до інформаційного "ожиріння";</li>
        <li>"збиває" фокус зі стратегічних цілей на тактичні;</li>
        <li>демонструє низький політичний інтелект;</li>
        <li>послаблює дипломатичний фронт;</li>
        <li>наражає на нові гібридні загрози.</li>
      </ul>
      <p>Усі ці небезпеки – не лише про державний комунікативний формат.</p>
      <p><b>Декомунікація небезпечна</b> за визначенням:</p>
      <ul>
        <li>у багатьох, навіть "не простих смертних" вона вже відібрала роботу або збирається це зробити;</li>
        <li>зіпсувала імідж;</li>
        <li>зруйнувала стосунки з колегами та/або керівництвом;</li>
        <li>розірвала (або не дозволила укласти) дорогий контракт;</li>
        <li>"захопила" у пастку маніпуляцій;</li>
        <li>позбавила здатності адекватно сприймати життя…</li>
      </ul>
      <blockquote>Читайте також:<br/><br/><a href="https://www.pravda.com.ua/columns/2019/10/22/7229739/">Синдром політичного інтелекту<br/></a><br/><a href="https://www.pravda.com.ua/columns/2019/10/28/7230280/">Політичний інтелект по-українськи<br/></a><br/><a href="https://www.pravda.com.ua/columns/2019/11/11/7231517/">Дизайн політичного інтелекту: від шрапнелі до перемоги</a></blockquote>
      <h3>Чи можна зупинити/подолати декомунікацію?</h3>
      <p>У сучасній теорії політичного інтелекту є "золоте правило": <b>ставити складні питання важливіше, ніж знати складні відповіді</b>.</p>
      <p>Але лише знати правило, навіть "золоте", замало…</p>
      <p>Мудрий Соломон наполягав, що <b>усе</b>, сказане царями, приносить їм славу.</p>
      <p>В оригіналі (переклад з ідіш), слава – це тягар, вага, майно, багатство, велич, краса, честь, хвала.</p>
      <p>Осучасненим тлумаченням слави є<b> репутація</b>. А от вона, як відомо, може "вбиратися" як у білі шати, так і у чорні.</p>
      <p>Причому <b>"перевдягатися" репутація вміє дуже швидко</b>.</p>
      <p>
        <i>Олександра Ляшенко, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/rus/columns/2019/11/11/7231517/"/>
        <a href="https://www.pravda.com.ua/rus/columns/2019/10/28/7230280/"/>
        <a href="https://www.pravda.com.ua/rus/columns/2019/03/10/7208789/"/>
      </related>
    </article>
  </body>
</html>