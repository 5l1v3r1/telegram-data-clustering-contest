<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90878"/>
    <meta property="og:site_name" content="Denník politika"/>
    <meta property="article:published_time" content="2019-11-29T11:35:01+00:00"/>
    <meta property="og:title" content="NATO je kľúčovou platformou, zdôranil Pellegrini v Lotyšsku a vyzdvihol podmienky pre vojakov"/>
    <meta property="og:description" content="29.11.2019 (Webnoviny.sk) – Lotyšsko je vzornou krajinou v rámci príspevkov na obranu, ktoré požaduje Severoatlantická aliancia (NATO). Na piatkovej pracovnej návšteve v Lotyšsku to zdôraznil a vyzdvihol premiér Peter Pellegrini (Smer-SD)."/>
  </head>
  <body>
    <article>
      <h1>NATO je kľúčovou platformou, zdôranil Pellegrini v Lotyšsku a vyzdvihol podmienky pre vojakov</h1>
      <address><time datetime="2019-11-29T11:35:01+00:00">29 Nov 2019, 11:35</time> by <a rel="author">Webnoviny</a></address>
      <p>29.11.2019 (Webnoviny.sk) – Lotyšsko je vzornou krajinou v rámci príspevkov na obranu, ktoré požaduje Severoatlantická aliancia (NATO). Na piatkovej pracovnej návšteve v Lotyšsku to zdôraznil a vyzdvihol premiér Peter Pellegrini (Smer-SD).</p>
      <p>Podľa Pellegriniho je spolupráca oboch krajín v oblasti obrany dôležitá. Pripomenul, že Slovensko a Lotyšsko sú v mnohých ohľadoch podobné krajiny.</p>
      <h3>Výdavky na obranu</h3>
      <p>Lotyšsko je jednou z mála krajín, ktorá dodržiava stanovené výdavky na obranu vo výške dvoch percent hrubého domáceho produktu. Slovensko deklarovalo, že záväzok splní do roku 2024.</p>
      <p><i>„NATO je pre nás oboch zásadnou a kľúčovou bezpečnostnou platformou. V bilaterálnej oblasti je kľúčovou agendou naša spolupráca v oblasti obrany,</i>“ vyhlásil Pellegrini po stretnutí s lotyšským premiérom Krišjanisom Karinšom.</p>
      <p>Pellegrini ešte navštívi vojenskú základňu v Adaži, kde pôsobia okrem slovenských aj španielski, českí či kanadskí vojaci.</p>
      <h3>Spoľahlivý partner v NATO</h3>
      <p>Na otázku, prečo tam boli slovenskí vojaci vyslaní, reagoval, že aj malá krajina akou je Slovensko, chce ukázať, že je spoľahlivým partnerom v rámci NATO.</p>
      <p><i>„Je to zároveň dobrý signál smerom domov, že naša politika je proeurópska a proatlantická,“</i> dodal premiér.</p>
      <p>Oficiálnej zahraničnej návštevy Lotyšska sa za posledných 21 rokov nezúčastnil žiaden slovenský premiér. Súčasťou slovenskej delegácie je aj minister obrany Peter Gajdoš (SNS) či štátny tajomník rezortu zahraničných vecí František Ružička.</p>
      <p>Viac k témam: <a href="https://www.webnoviny.sk/tag/premier-slovenskej-republiky/"><u>premiér Slovenskej republiky</u></a><br/>Zdroj: Webnoviny.sk – <a href="https://www.webnoviny.sk/nato-je-klucovou-platformou-zdoranil-pellegrini-v-lotyssku-a-vyzdvihol-podmienky-pre-vojakov/"><u>NATO je kľúčovou platformou, zdôranil Pellegrini v Lotyšsku a vyzdvihol podmienky pre vojakov</u></a> © SITA Všetky práva vyhradené.</p>
    </article>
  </body>
</html>