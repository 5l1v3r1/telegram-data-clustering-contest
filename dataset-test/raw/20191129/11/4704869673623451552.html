<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/plock-szlachetna-paczka-czeka-na-darczyncow/"/>
    <meta property="og:site_name" content="eKAI"/>
    <meta property="article:published_time" content="2019-11-29T11:09:00+00:00"/>
    <meta property="og:title" content="Płock: Szlachetna Paczka czeka na darczyńców"/>
    <meta property="og:description" content="Mieszkańcy Płocka i diecezji płockiej mogą już wybierać rodziny i osoby, którym chcieliby pomóc w ramach akcji Szlachetna Paczka. Internetowa baza wszystkich potrzebujących pomocy znajduje się na stro"/>
  </head>
  <body>
    <article>
      <h1>Płock: Szlachetna Paczka czeka na darczyńców</h1>
      <address><time datetime="2019-11-29T11:09:00+00:00">29 Nov 2019, 11:09</time> by <a rel="author">eg</a></address>
      <p>
        <b>Mieszkańcy Płocka i diecezji płockiej mogą już wybierać rodziny i osoby, którym chcieliby pomóc w ramach akcji Szlachetna Paczka. Internetowa baza wszystkich potrzebujących pomocy znajduje się na stronie www.superw.pl: „Teraz czas na darczyńców” – mówi Eliza Malinowska, lider rejonu Płock.</b>
      </p>
      <p>Na stronie: www.superw.pl znajduje się internetowa baza rodzin i osób potrzebujących z Płocka i diecezji, spośród których każdy zainteresowany może wybrać osoby, dla których zechce przygotować „szlachetną paczkę”. Najczęściej są to osoby niepełnosprawne, samotne, starsze, rodzice samotnie wychowujący dzieci czy rodziny wielodzietne. Listę udało się przygotować dzięki współpracy z Miejskim Ośrodkiem Pomocy Społecznej, Caritas Diecezji Płockiej, Polskim Czerwonym Krzyżem, Domem Samotnej Matki.</p>
      <p>Z przygotowanej bazy każdy zainteresowany darczyńca może wybrać jedną lub więcej, rodzinę, lub osobę samotną, i przygotować dla niej świąteczny prezent. Prezenty zostaną przygotowane do wręczenia przez wolontariuszy, a potem podczas finału XIX edycji Szlachetnej Paczki w dniach 7 i 8 grudnia zawiezione do potrzebujących. Na liście potrzeb są np. pralki, lodówki, obuwie, żywność, meble, sprzęt AGD.</p>
      <p>„Teraz czas na darczyńców, którzy mogą sprawić, że wiele osób i rodzin bez smutku spędzi czas świąt. Każdy gest się liczy i jest potrzebny” – mówi Eliza Malinowska, lider rejonu Płock.</p>
      <p>W diecezji płockiej poza Płockiem działają też m.in. rejony: Ciechanów, Glinojeck, Grudusk, Mława, Nasielsk, Płońsk, Pomiechówek, Przasnysz, Pułtusk, Raciąż, Opinogóra-Regimin, Serock, Sierpc, Sońsk-Gołymin, Żuromin.</p>
      <p>W ubiegłym roku w całym województwie mazowieckim wolontariusze Szlachetnej Paczki pomogli 2 tys.759 potrzebującym rodzinom i osobom, działając w 128 rejonach. W Polsce w czasie 18 lat działania Szlachetnej Paczki w pomoc włączyło się około 4 mln osób, a łączna wartość pomocy materialnej, przekazanej ponad 150 tysiącom rodzin w potrzebie, przekroczyła 339 mln zł.</p>
      <footer>Płock Ⓒ Ⓟ</footer>
    </article>
  </body>
</html>