<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/anakampsi-toy-plithorismoy-stin-eyrozoni-katagrafei-i-eurostat-gia-to-noemvrio/"/>
    <meta property="og:site_name" content="economico.gr"/>
    <meta property="article:published_time" content="2019-11-29T11:37:39+00:00"/>
    <meta property="og:title" content="Ανάκαμψη του πληθωρισμού στην Ευρωζώνη καταγράφει η Eurostat για το Νοέμβριο"/>
    <meta property="og:description" content="Στο 1% ενισχύθηκε τον Νοέμβριο ο πληθωρισμός στην Ευρωζώνη, σύμφωνα με τα πρώτα στοιχεία της Eurostat."/>
  </head>
  <body>
    <article>
      <h1>Ανάκαμψη του πληθωρισμού στην Ευρωζώνη καταγράφει η Eurostat για το Νοέμβριο</h1>
      <address><time datetime="2019-11-29T11:37:39+00:00">29 Nov 2019, 11:37</time> by <a rel="author">Μαίρη Φωτάκη</a></address>
      <p>Στο 1% <b>ενισχύθηκε</b> τον Νοέμβριο ο <b>πληθωρισμός στην Ευρωζώνη</b>, σύμφωνα με τα πρώτα στοιχεία της <b>Eurostat</b>.</p>
      <p>Σύμφωνα με τις εκτιμήσεις της Eurostat,<b> η υψηλότερη άνοδος καταγράφεται στις τιμές τροφίμων, αλκοολούχων και προϊόντων καπνού</b>(2% έναντι ρυθμών 1,5% του Οκτωβρίου),ενώ οι ενεργειακές τιμές υποχώρησαν 3,2%.</p>
      <p><b>Στη Γερμανία</b>, παρά τα αποθαρρυντικά στοιχεία για τις πωλήσεις λιανικής, η ανεργία παρέμεινε σταθερή στο 4,8% τον Νοέμβριο.</p>
      <p>Μεταξύ των χωρών της Ευρωπαϊκής Ένωσης, <b>το υψηλότερο ποσοστό πληθωρισμού εμφανίζει</b> η Σλοβακία(3,2%), Ολλανδία(2,6%) και Λετονία(2%). Σε Γερμανία και Γαλλία, ο πληθωρισμός ανήλθε στο 1,2%, από 0.,9% του προηγουμένου μηνός. Επιτάχυνση του πληθωρισμού και στην Ελλάδα, στο 0,6% από -0,3% του Οκτωβρίου.</p>
      <p>Η ανάκαμψη του πληθωρισμού δίνει «ανάσα» στην Ευρωπαϊκή Κεντρική Τράπεζα, αν και παραμένει μακράν του στόχου 2%.</p>
      <p>Η Ευρωπαϊκή Κεντρική Τράπεζα δεν έχει καταφέρει να αποκαταστήσει τον πληθωρισμό στα επιθυμητά επίπεδα, παρά την άσκηση υπέρ-χαλαρής νομισματικής πολιτικής επί σειρά ετών. Η τελευταία προσπάθεια αφορούσε τη μείωση των επιτοκίων σε επίπεδα ακόμη πιο κάτω του μηδενός και ένας νέος γύρος ποσοτικής χαλάρωσης και αναμένεται να συνεχίσει προς την κατεύθυνση της χαλάρωσης μέχρις ότου καταφέρει να βρει τρόπο επανεκκίνησης της οικονομίας και του πληθωρισμού.</p>
      <p>Να υπενθυμίσουμε ότι στην τελευταία έκθεση χρηματοπιστωτικής σταθερότητας, η Ευρωπαϊκή Κεντρική Τράπεζα προειδοποιούσε για τις αρνητικές συνέπειες της υπερχαλάρωσης της νομισματικής πολιτικής, συμπεριλαμβανομένου του ρίσκου σε επενδυτικά ταμεία, ασφαλιστικές και ορισμένες αγορές ακινήτων.</p>
      <h4>Περισσότερα νέα, ρεπορτάζ και αναλύσεις:<a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>