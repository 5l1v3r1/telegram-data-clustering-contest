<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/orban-precizeaza-exista-proiect-lege-parlament-interzicerea-exportului-animale-vii-asigurate-conditii-transport-decente-obiectivul-termen-lung-fiind-interzicerea-totala-exporturilor-acest-tip-1922402229072019111119185026"/>
    <meta property="og:site_name" content="News.ro"/>
    <meta property="article:published_time" content="2019-11-29T11:22:07+00:00"/>
    <meta property="og:title" content="Orban precizează că există un proiect de lege în Parlament pentru interzicerea exportului de animale vii dacă nu sunt asigurate condiţii de transport decente, obiectivul pe termen lung fiind interzicerea totală a exporturilor de acest tip"/>
    <meta property="og:description" content="Premierul Ludovic Orban afirmă că există un proiect de lege în Parlament pentru interzicerea exportului de animale vii dacă nu sunt asigurate condiţii de transport decente pentru acestea, precizând că obiectivul pe termen lung este interzicerea acestui tip de export, iar România să investească în procesarea materiilor prime provenite din agricultură."/>
  </head>
  <body>
    <article>
      <h1>Orban precizează că există un proiect de lege în Parlament pentru interzicerea exportului de animale vii dacă nu sunt asigurate condiţii de transport decente, obiectivul pe termen lung fiind interzicerea totală a exporturilor de acest tip</h1>
      <address><time datetime="2019-11-29T11:22:07+00:00">29 Nov 2019, 11:22</time> by <a rel="author">News.ro</a></address>
      <p>
        <b>Premierul Ludovic Orban afirmă că există un proiect de lege în Parlament pentru interzicerea exportului de animale vii dacă nu sunt asigurate condiţii de transport decente pentru acestea, precizând că obiectivul pe termen lung este interzicerea acestui tip de export, iar România să investească în procesarea materiilor prime provenite din agricultură.</b>
      </p>
      <p>Ludovic Orban a declarat vineri, că 70 la sută din exportul agricol al României este format din cereale vrac şi animale vii.</p>
      <p>“Din păcate, la ora actuală, exportul agricol al României este într-un procent foarte mare, aproape 70 la sută, format din cereale vrac şi animale vii. Noi, ca partid, în urmă cu mai multe luni, am înaintat un proiect de lege care chiar dacă nu prevede interzicerea imediată a exportului de animale vii, prevede interzicerea practică a exportului în anumite condiţii în care nu se pot asigura condiţii de transport cât de cât decente pentru animalele care sunt transportate. Proiectul de lege e în dezbaterea Parlamentului”, a spus premierul.</p>
      <p>Orban crede că interzicerea bruscă a exportului de animale vii ar fi o măsură pripită, dar că acesta trebuie să fie obiectivul pe termen lung.</p>
      <p>“A interzice acum brusc exportul de animale vii ar fi o măsuri pripită. Sigur că acesta trebuie să fie obiectivul pe termen mediu, să nu mai exportăm animale vii. Noi trebuie să investim cât mai mult în procesarea materiilor prime provenite din agricultură, astfel încât exportul agricol românesc să aibă produse care să aibă inclusă o valoare adăugată cât mai mare”, a explicat Orban.</p>
      <p>El a mai spus, referindu-se la nava eşuată în Portul Midia şi încărcată cu peste 14.000 de oi, că în acest caz se poate ajunge până la arestarea vaporului, în cazul în care armatorul nu îşi face treaba.</p>
      <p>“Am dispus măsuri extreme în cazul în care armatorul nu îşi face treaba putem merge inclusiv până la arestarea navei şi intervenţia să se facă de autorităţi, dar sigur chestiunea asta presupune suportarea tuturor costurilor operaţiunilor respective de la buget şi evantual recupararea ulterioară de la armator”, a explicat premierul Orban.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>