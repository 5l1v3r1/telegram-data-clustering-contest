<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/hrutka-janost-valasztottak-meg-elnoknek-2060724/"/>
    <meta property="og:site_name" content="SZOLJON"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Hrutka Jánost választották meg a footgolf szövetség elnöknek"/>
    <meta property="og:description" content="A 24-szeres válogatott labdarúgó – a Royal Footgolf Club elnöke – megbízatása 2022. március 31-ig érvényes."/>
  </head>
  <body>
    <article>
      <h6 class="kicker">MAGYAR FOOTGOLF SZÖVETSÉG</h6>
      <h1>Hrutka Jánost választották meg a footgolf szövetség elnöknek</h1>
      <address>
        <time datetime="2019-11-29T11:00:00+00:00">29 Nov 2019, 11:00</time>
      </address>
      <h4>A 24-szeres válogatott labdarúgó – a Royal Footgolf Club elnöke – megbízatása 2022. március 31-ig érvényes.</h4>
      <p>Az alapító Gelencsér Gábor a csütörtöki küldöttgyűlésen lemondott posztjáról, és az elnökség által támogatott Hrutka került a helyére.</p>
      <p><i>„Bízom abban, hogy azok a problémák, amelyek a közelmúlt feszültségeit generálták, a közeljövőben megoldódnak. Gondolok itt elsősorban a sportág jogi státuszának tisztázására. Az elnökség összetétele nem változott, a célok sem, a következő két és fél éves ciklusban ezeket szeretnénk végigvinni szorosan együttműködve a nemzetközi szövetséggel”</i> – idézte az MFGSZ pénteki közleménye a 45 éves új elnököt.</p>
      <p>A Nemzetközi Footgolf Szövetség (FIFG) elnöki posztját augusztus óta ellátó alapító elnök, Gelencsér Gábor a megnövekedett feladatok miatt mondott le, hogy – amint arra a tájékoztatás kitér – teljes erővel a sportág globális fejlődését segíthesse. Ugyanakkor a hazai sportági vezetésben is részt vállal a továbbiakban is, mivel megválasztották elnökségi tagnak.</p>
      <p>Forrás: MTI</p>
    </article>
  </body>
</html>