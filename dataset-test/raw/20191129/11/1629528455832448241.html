<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zpravy/mediahub/konzervativni-strana-stiznost-channel-4.A191129_080916_mediahub_jpl"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Britští konzervativci si stěžují na televizi, do debaty nepozvala exministra"/>
    <meta property="og:description" content="Britská Konzervativní strana si stěžuje u regulátora médií Ofcom na veřejnoprávní televizi Channel 4. Ta odmítla do debaty o klimatických otázkách pozvat exministra Michaela Govea místo premiéra Borise Johnsona. Ten měl přijít s lídry ostatních politických stran. Místo politika byla ve studiu ledová socha."/>
  </head>
  <body>
    <article>
      <h1>Britští konzervativci si stěžují na televizi, do debaty nepozvala exministra</h1>
      <address><time datetime="2019-11-29T11:00:00+00:00">29 Nov 2019, 11:00</time> by <a rel="author">iDNES.cz</a></address>
      <p>Britská Konzervativní strana si stěžuje u regulátora médií Ofcom na veřejnoprávní televizi Channel 4. Ta odmítla do debaty o klimatických otázkách pozvat exministra Michaela Govea místo premiéra Borise Johnsona. Ten měl přijít s lídry ostatních politických stran. Místo politika byla ve studiu ledová socha.</p>
      <p>Televize trvala na tom, že do debaty o životním prostředí nepřijme jiného konzervativního politika než premiéra <a href="https://www.idnes.cz/wiki/lide-ve-svete/boris-johnson.K461210">Borise Johnsona</a>. Žádný zástupce konzervativců se tak do pořadu nedostavil, na rozdíl od lídrů labouristů <a href="https://www.idnes.cz/wiki/lide-ve-svete/jeremy-corbyn.K461291">Jeremyho Corbyna</a>, Liberálních demokratů Jo Swinsonové nebo skotských nacionalistů <a href="https://www.idnes.cz/wiki/lide-ve-svete/nicola-sturgeonova.K461292">Nicoly Sturgeonové</a>.</p>
      <p>Konzervativní strana ve stížnosti tvrdí, že postoj televize jí fakticky zabránil mít v debatě „jakékoli zastoupení a účast“. Podle ní je stanice Channel 4 v posledních měsících proti konzervativcům „zaujatá“.</p>
      <p>Kromě Johnsona pozvání do debaty o klimatu na stanici Channel 4 nepřijal ani lídr Strany pro brexit <a href="https://www.idnes.cz/wiki/lide-ve-svete/nigel-farage.K461289">Nigel Farage</a>. Na místech vyhrazených oběma politikům byly během debaty dvě velké ledové skulptury znázorňující planetu Zemi. Sochy s logy Konzervativní strany i Strany pro brexit během debaty postupně tály.</p>
      <p>
        <b>
          <a href="https://www.idnes.cz/zpravy/mediahub/konzervativni-strana-stiznost-channel-4.A191129_080916_mediahub_jpl/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/113/org/JPL7fb15f_9ELECTION_CLIMATEDEBATE_1128_11_1.JPG"/>
          <figcaption>Debaty o klimatických otázkách v britské televizi Channel 4 se nezúčastnil ani...</figcaption>
        </figure>
        <figure>
          <img src="https://1gr.cz/fotky/idnes/19/113/org/JPL7fb153_a14c0646481143c5a6e8536a19dfbff3_0.jpg"/>
          <figcaption>Ledová socha, která při debatě o klimatických otázkách v britské televizi...</figcaption>
        </figure>
      </slideshow>
      <p>
        <a href="https://www.idnes.cz/zpravy/mediahub/konzervativni-strana-stiznost-channel-4.A191129_080916_mediahub_jpl/foto">Zobrazit fotogalerii</a>
      </p>
      <p>Farage na Twitteru uvedl, že se debaty nezúčastnil, protože nemá důvěru v to, že by byla „spravedlivá a objektivní“.</p>
      <p>„<a href="https://www.idnes.cz/wiki/temata/brexit.K533019">Brexit</a> je určujícím tématem naší doby a skutečnost, že o něm Channel 4 nechce diskutovat, vypovídá hodně o této stanici,“ dodal.</p>
      <p>V Británii se budou 12. prosince konat předčasné volby. Čtvrteční debata se konala den před další celosvětovou demonstrací za lepší ochranu klimatu, kterou zorganizovalo hnutí <a href="https://www.idnes.cz/wiki/temata/fridays-for-future.K533237">Fridays for Future</a> (Pátky pro budoucnost) a několik dní před klimatickou konferencí OSN v Madridu.</p>
    </article>
  </body>
</html>