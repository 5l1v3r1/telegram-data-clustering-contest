<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2827942-onovleni-pitcingi-ta-rejtingi-dla-produseriv-ak-teper-derzava-dopomagatime-kino.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T11:29:00+00:00"/>
    <meta property="og:title" content="Оновлені пітчинги та рейтинги для продюсерів: як тепер держава допомагатиме кіно"/>
    <meta property="og:description" content="У Міністерстві культури, молоді та спорту розробили нові підходи підтримки українського кінематографа."/>
  </head>
  <body>
    <article>
      <h1>Оновлені пітчинги та рейтинги для продюсерів: як тепер держава допомагатиме кіно</h1>
      <h2>У Міністерстві культури, молоді та спорту розробили нові підходи підтримки українського кінематографа.</h2>
      <address>
        <time datetime="2019-11-29T11:29:00+00:00">29 Nov 2019, 11:29</time>
      </address>
      <p>Про це йшлося під час пресконференції в Укрінформі. </p>
      <p>“Ми думаємо, що нова система з 1 вересня запрацює”, - зазначив міністр культури, молоді та спорту Володимир Бородянський.</p>
      <p>У свою чергу чергою перший заступник міністра Анатолій Максимчук наголосив, що це буде “прозора і зрозуміла система”.</p>
      <p>“Ми запровадимо в наступному році систему єдиного електронного квитка, який у майбутньому має об’єднуватися з єдиною базою даних про проєкти, - вона буде, швидше за все, на базі Держкіно, - куди будуть збиратися дані про виділені кошти, про контрактні зобов’язання, про маркетингові зобов’язання, про аудиторію (яка переглянула фільм — ред.), та якщо ми говоримо про фестивальне <a href="https://www.ukrinform.ua/tag-kino">кіно</a>, то про участь у фестивалях та кількість номінацій або нагород. Все це буде уніфіковано в одній базі. І ми хочемо, що це було відкрито для суспільства”, - сказав Максимчук.</p>
      <p>Він також зазначив, що буде уточнено перелік категорій фільмів і визначено чіткі їх критерії. “Ми зіткнулися з тим, що дуже багато фільмів, які подаються на конкурси, подаються не в свою категорію і потім аналізувати успішність чи неуспішність дуже складно, а іноді неможливо”, - прокоментував він принагідно.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2827904-derzkino-za-pat-rokiv-profinansuvalo-224-filmi-na-16-milarda.html">Держкіно за п’ять років профінансувало 224 фільми на 1,6 мільярда</a>
      </blockquote>
      <p>За його словами, по кожній категорії буде визначено критерії успішності. І якщо це глядацьке кіно, то критеріями будуть відповідна кількість глядачів і відповідний бокс-офіс. Якщо йдеться про телебачення, то - аудиторія, на яку це спрямовується, і відповідні рейтинги. Якщо це діджітал-платформа — також будуть свої виміри.</p>
      <p>“Якщо фільм буде заявлятися на міжнародну перспективу, теж будуть ставитися якісь завдання, тому що державний ресурс дуже обмежений і він має використовуватися максимально ефективно”, - зауважив Максимчук.</p>
      <p>Він уточнив, що до кожної категорії будуть переглянуті правила відбору. “Ті нарікання, про які ми чули, зокрема під час останніх конкурсів, про те, що експерти, які оцінювали в певних категоріях фільми, не були з цієї сфери. Тут має змінитися підхід до відбору експертів і переглянуті правила”, - сказав заступник міністра.</p>
      <p>Максимчук додав, що буде введено рейтингування продюсерів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2827882-v-ukraini-ponovomu-finansuvatimut-visi-so-gotuut-kinofahivciv.html">В Україні по-новому фінансуватимуть виші, що готують кінофахівців</a>
      </blockquote>
      <p>“У світі немає на 100% успішних продюсерів, але в будь-якому випадку речі, пов’язані з виходом чи невиходом фільмів, з тим, як проводиться маркетингова кампанія, мають враховуватися. Також новим, що раніше не застосовувалося, буде надання маркетингового плану просування. Продюсер, коли заявляється якийсь проєкт, має не тільки виробити фільм, а й чітко визначити, як досягати цільової аудиторії, аби був успіх”, - зазначив він.</p>
      <p>Водночас Бородянський наголосив, що отримання державної підтримки — це привілей, а не обов’язок держави, і його треба заслужити, тож цей принцип буде покладено в рейтингування продюсерів.</p>
      <p>“Нам також треба почати серйозну розмову на пітчингах, коли продюсери беруть серйозні кошти без зобов’язань. Це в нормальній країні неприпустимо. Не можна просто брати гроші і не давати ніяких зобов’язань. Це те, що сьогодні відбувається... Нам треба переходити на систему, в якій чітко визначається обов’язок продюсера”, - додав міністр.</p>
    </article>
  </body>
</html>