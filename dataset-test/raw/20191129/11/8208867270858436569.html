<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/29/news/migranti-242206296/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T11:44:00+00:00"/>
    <meta property="og:title" content="Migranti, evacuati dalla Alan Kurdi neonati e le loro mamme. A bordo ancora 77 persone in attesa di un porto"/>
    <meta property="og:description" content="Trovato a Lampedusa il relitto del barcone naufragato la scorsa settimana: ci sono dei corpi morti a 40 metri di profondità"/>
  </head>
  <body>
    <article>
      <h1>Migranti, evacuati dalla Alan Kurdi neonati e le loro mamme. A bordo ancora 77 persone in attesa di un porto</h1>
      <h2>Trovato a Lampedusa il relitto del barcone naufragato la scorsa settimana: ci sono dei corpi morti a 40 metri di profondità</h2>
      <address><time datetime="2019-11-29T11:44:00+00:00">29 Nov 2019, 11:44</time> by <a rel="author">ALESSANDRA ZINITI</a></address>
      <p>Due neonati di quattro e otto settimane con le loro mamme e un altro bimbo di 18 mesi sono stati evacuati d’urgenza questa mattina dalla nave Alan Kurdi della Ong tedesca Sea eye che li aveva soccorsi ieri insieme ad altre 77 persone. Uno dei due neonati, visitato dai medici di bordo, non beveva da 48 ore. Presi a bordo da una motovedetta della Guardia costiera adesso sono stati portati a Lampedusa mentre la nave resta con altre 77 persone in attesa di un porto.<br/><br/>È un altro neonato di tre mesi con il fratellino di tre anni è a bordo della Ocean Viking che questa notte ha soccorso 60 persone da una barca in legno sovraffollata. Sono ore di nuove partenze dalla Libia. Diversi gli sbarchi autonomi in Sicilia. <br/><br/>Un barchino è arrivato sulla spiaggia di Torre Salsa, a Siculiana. La maggior parte delle persone a bordo è riuscita a far perdere le proprie tracce sparpagliandosi nel territorio. Una decina e' stata rintracciata nei pressi della riserva. Guardia di finanza, carabinieri e polizia stanno continuando a perlustrare l'area alla ricerca di altri migranti. Ieri altri 11 sono stati bloccati a Seccagrande, frazione balneare di Ribera. <br/><br/>Il Rov della Guardia costiera ha individuato il relitto che trasportava migranti, naufragato sabato scorso ad un miglio dall'isola dei Conigli di Lampedusa, ma ha anche appurato che ci sono dei cadaveri. Non è stato possibile, a causa delle cattive condizioni di visibilità in fondo al mare, stabilire quante salme ci siano. La barca è a circa 40 metri di profondità.<br/> </p>
    </article>
  </body>
</html>