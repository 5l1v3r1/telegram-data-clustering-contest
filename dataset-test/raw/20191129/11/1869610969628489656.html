<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/economic/consiliul-fiscal-avertizeaza-proiectul-rectificarii-bugetare-consfinteste-un-derapaj-bugetar-de-proportii-18630842"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T11:22:00+00:00"/>
    <meta property="og:title" content="Consiliul Fiscal avertizează: Proiectul rectificării bugetare consfinţeşte un derapaj bugetar de proporţii"/>
    <meta property="og:description" content="Proiectul rectificării bugetare consfinţeşte un derapaj bugetar de proporţii, factorii care au condus la acest rezultat sunt dificil de corectat, iar consolidarea bugetară nu este posibilă în condiţiile..."/>
  </head>
  <body>
    <article>
      <h1>Consiliul Fiscal avertizează: Proiectul rectificării bugetare consfinţeşte un derapaj bugetar de proporţii</h1>
      <h2>Proiectul rectificării bugetare consfinţeşte un derapaj bugetar de proporţii, factorii care au condus la acest rezultat sunt dificil de corectat, iar consolidarea bugetară nu este posibilă în condiţiile menţinerii calendarului actual de aplicare a noii legi a pensiilor, apreciază Consiliul Fiscal.</h2>
      <address><time datetime="2019-11-29T11:22:00+00:00">29 Nov 2019, 11:22</time> by <a rel="author" href="https://www.mediafax.ro/autor/departamentul-economic" target="_blank">Departamentul Economic</a></address>
      <p>Proiectul de rectificare bugetară consemnează o revizuire descendentă, de o amploare fără precedent de la adoptarea LRFB, a veniturilor totale ale BGC (-18,3 mld. lei), în timp ce cheltuielile bugetare totale se diminuează doar într-o măsură mult mai redusă (-2,1 mld. lei), deficitul bugetar potrivit metodologiei naţionale majorându-se astfel cu 16,3 mld. lei până la un nivel de 44,7 mld. lei, echivalentul a 4,3% din PIB, sau mai mult cu 1,54 pp faţă de nivelul asumat anterior. Astfel, depăşirea considerabilă a pragului de 3% pentru deficitul bugetar potrivit metodologiei europene, dincolo de care CE poate declanşa procedura de deficit excesiv, este iminentă, se arată în opinia Consiliului Fiscal asupra rectificării bugetare.</p>
      <p>Majorarea deficitului bugetar comparativ cu prima rectificare bugetară în cuantum de 16,3 mld. lei are loc în principal ca urmare a reducerii estimărilor privind: încasări din TVA (-3,4 mld. lei), contribuţii de asigurări sociale (-2,9 mld. lei), taxa pe utilizarea bunurilor ca urmare a neorganizării în acest an a licitaţiei pentru închirierea benzilor de frecvenţă 5G (-2,4 mld. lei), alte sume primite de la UE pentru programele operaţionale finanţate în cadrul obiectivului convergenţă ca urmare a refuzului CE cu privire la decontarea post factum din fonduri europene a unor proiecte finanţate iniţial din fonduri naţionale (-1,8 mld. lei), reducerea estimărilor privind veniturile nefiscale (-0,9 mld. lei) precum şi majorarea cheltuielilor de asistenţă socială (+3,5 mld. lei) şi a celor de capital (+1,1 mld. lei).</p>
      <p>Evoluţiile observate la nivelul BGC validează evaluarea şi avertizările CF formulate în cadrul opiniilor aferente proiectului de buget şi primei rectificări bugetare. Diferenţele în sensul unui deficit mai ridicat faţă de evaluarea anterioară a CF, 4,3% comparativ cu 3,4% – 3,7% din PIB, provin în principal pe partea de venituri din: neorganizarea în acest an a licitaţiei pentru închirierea benzilor de frecvenţă 5G (-2,4 mld. lei), venituri încă şi mai reduse faţă de proiecţia CF din contribuţii de asigurări sociale (-0,9 mld. lei) ca urmare a încetinirii dinamicii indicatorilor pieţei muncii, şi încasări mai mici din venituri nefiscale (-0,9 mld. lei). Pe partea de cheltuieli, diferenţele au drept sursă creşterea mult peste aşteptări a cheltuielilor de asistenţă socială (+2,2 mld. lei faţă de estimarea anterioară a CF) şi alocări discreţionare mai mari în cazul cheltuielilor de capital (+1,1 mld. lei). În plus, economiile anticipate de CF la nivelul cheltuielilor de cofinanţare aferente proiectelor cu finanţare europeană nu s-au materializat la nivelul scontat (reducere de doar 1,9 mld. lei faţă de 2,5 - 3,5 mld. lei, estimarea anterioară a CF).</p>
      <p>În concluzie, proiectul celei de-a doua rectificări bugetare consfinţeşte un derapaj bugetar de proporţii, iar principalii factori care au condus la acest rezultat sunt de natură permanentă şi, prin urmare, dificil de corectat. Mai mult, în opinia CF, balanţa riscurilor cu privire la noua proiecţie de sold bugetar este înclinată uşor pe partea negativă, respectiv înregistrarea unui deficit bugetar mai ridicat, având drept surse posibile nerealizări la nivelul veniturilor nefiscale şi depăşiri ale cheltuielilor cu bunuri şi servicii. În sens contrar poate acţiona o reducere, comparativ cu nivelul bugetat, a cheltuielilor de investiţii, în condiţiile în care ecartul dintre nivelul planificat şi execuţia la zi este încă relativ ridicat.</p>
      <p>În aceste condiţii, CF apreciază că sunt necesare măsuri credibile de consolidare bugetară, considerând atât nivelul actual al deficitului, cât şi perspectiva pe termen mediu. Aceasta din urmă este influenţată considerabil de noua lege a pensiilor care implică cheltuieli suplimentare comparativ cu anul 2019 de 0,7% din PIB în anul 2020, 2,7% din PIB în anul 2021 şi respectiv 3,7% din PIB în anul 2022.</p>
      <p>Consolidarea bugetară nu este posibilă în condiţiile menţinerii calendarului actual de aplicare a noii legi a pensiilor şi a coordonatelor actuale ale politicii fiscal-bugetare. Această afirmaţie are în vedere ipoteza că nu este credibilă o creştere majoră şi rapidă a veniturilor fiscale prin îmbunătăţireacolectării, care să permită menţinerea actualului calendar de aplicare a legii pensiilor.Proiectul de buget pentru anul 2020 trebuie să răspundă dezideratului obiectiv de consolidare bugetară prin semnalarea unei schimbări de tendinţă, necesară atât din perspectiva apărării echilibrelor macroeconomice şi robusteţii economiei, cât şi din cea a respectării regulilor fiscale europene şi naţionale.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>