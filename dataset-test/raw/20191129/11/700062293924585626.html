<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715713-hleia-ores-agonias-gia-18chronh-lechona-meta-apo-exairetika-dyskolh-genna-me-kaisarikh.html"/>
    <meta property="og:site_name" content="madata.gr"/>
    <meta property="article:published_time" content="2019-11-29T11:16:00+00:00"/>
    <meta property="og:title" content="Ηλεία: Ώρες αγωνίας για 18χρονη λεχώνα μετά από εξαιρετικά δύσκολη γέννα με καισαρική!"/>
    <meta property="og:description" content=" Σε σοβαρή κατάσταση στην ΜΕΘ του Νοσοκομείου Πύργου νοσηλεύεται μια 18χρονη από την περιοχή της Πηνείας, η οποία μεταφέρθηκε έγκυος με επιπλοκές.Σύμφωνα με πληροφορίες, οι"/>
  </head>
  <body>
    <article>
      <h1>Ηλεία: Ώρες αγωνίας για 18χρονη λεχώνα μετά από εξαιρετικά δύσκολη γέννα με καισαρική!</h1>
      <address>
        <time datetime="2019-11-29T11:16:00+00:00">29 Nov 2019, 11:16</time>
      </address>
      <p> Σε σοβαρή κατάσταση στην ΜΕΘ του Νοσοκομείου Πύργου νοσηλεύεται μια 18χρονη από την περιοχή της Πηνείας, η οποία μεταφέρθηκε έγκυος με επιπλοκές.<br/><br/>Σύμφωνα με πληροφορίες, οι γιατροί κατάφεραν με καισαρική τομή να σώσουν το παιδί, το οποίο ήρθε στη ζωή και δεν κινδυνεύει, ωστόσο η κατάσταση για την 18χρονη μητέρα είναι σοβαρή.<br/><br/>Η 18χρονη βρισκόταν στην 36η εβδομάδα κύησης όταν επισκέφθηκε την περασμένη Τρίτη (26-11-2019) το γυναικολογικό ιατρείο του Γ.Ν. Αμαλιάδας. Από την εξέταση διαπιστώθηκε πως παρουσιάζει συμπτώματα προεκλαμψίας και την παρέπεμψε στο πανεπιστημιακό νοσοκομείο του Ρίου άμεσα.<br/><br/>Σύμφωνα με πληροφορίες όμως η κοπέλα με την οικογένειά της δεν είχαν την οικονομική δυνατότητα να μεταβούν στο Ρίο και επέστρεψαν σπίτι. Τα ξημερώματα της Τετάρτης η κατάσταση της εγκύου επιδεινώθηκε και λιπόθυμη μεταφέρθηκε στο νοσοκομείο της Αμαλιάδας και έπειτα στο Γ.Ν. Πύργου όπου και νοσηλεύεται.<br/><br/>Οι γιατροί δίνουν από την πρώτη στιγμή μάχη για τη ζωή της 18χρονης. Με καισαρική τομή και εφόσον δεν υπήρχαν σε αυτή την περίπτωση επιπλοκές, “πήραν” το βρέφος και το αγοράκι που ήρθε στον κόσμο σε εξαιρετικά δύσκολες συνθήκες για τη μητέρα, είναι υγιέστατο και νοσηλεύεται στη μαιευτική κλινική του νοσοκομείου.<br/><br/>Η 18χρονη νοσηλεύεται στη Μονάδα Εντατικής Θεραπείας σε κρίσιμη κατάσταση και υπό καταστολή. Οι επόμενες ώρες είναι πολύ κρίσιμες για τη νεαρή γυναίκα και οι προσευχές όλων τη συνοδεύουν για να μπορέσει να ξεπεράσει αυτή την περιπέτεια και να χαρεί στην αγκαλιά της το μωράκι που έφερε στον κόσμο πριν λίγες ώρες…</p>
      <p>
        <a href="https://www.ilialive.gr/live/%CE%B5%CF%80%CE%B9%CE%BA%CE%B1%CE%B9%CF%81%CF%8C%CF%84%CE%B7%CF%84%CE%B1/19701-%CE%BC%CE%AC%CF%87%CE%B7-%CE%B3%CE%B9%CE%B1-18%CF%87%CF%81%CE%BF%CE%BD%CE%B7-%CE%AD%CE%B3%CE%BA%CF%85%CE%BF-%CE%B1%CF%80%CF%8C-%CF%84%CE%B7%CE%BD-%CF%80%CE%B7%CE%BD%CE%B5%CE%AF%CE%B1-%CE%BD%CE%BF%CF%83%CE%B7%CE%BB%CE%B5%CF%8D%CE%B5%CF%84%CE%B1%CE%B9-%CF%83%CF%84%CE%B7-%CE%BC%CE%B5%CE%B8-%CF%80%CF%8D%CF%81%CE%B3%CE%BF%CF%85.html">ilialive.gr</a>
      </p>
    </article>
  </body>
</html>