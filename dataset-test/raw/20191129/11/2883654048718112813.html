<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/sylvie-weigert-te-verhuizen-voor-niclas/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-29T11:51:30+00:00"/>
    <meta property="og:title" content="Sylvie weigert te verhuizen voor Niclas"/>
    <meta property="og:description" content="Hoewel Sylvie Meis en kunstenaar Niclas Castello verloofd zijn, wonen ze niet samen. Als het aan de kleine diva ligt, blijft dat voorlopig ook zo. Dat blijkt uit een interview op de Duitse website Bunde. "/>
  </head>
  <body>
    <article>
      <h1>Sylvie weigert te verhuizen voor Niclas</h1>
      <address><time datetime="2019-11-29T11:51:30+00:00">29 Nov 2019, 11:51</time> by <a rel="author" href="https://www.ditjesendatjes.nl/author/tbrouwer/" target="_blank">Tanja Brouwer</a></address>
      <p>Hoewel Sylvie Meis en kunstenaar Niclas Castello verloofd zijn, wonen ze niet samen. Als het aan de kleine diva ligt, blijft dat voorlopig ook zo. Dat blijkt uit een interview op de Duitse website Bunte.</p>
      <h3>Hamburg</h3>
      <p>Samen met haar zoon Damián woont Sylvie in Hamburg. Daar voetbalt haar zoon en zij heeft er veel vrienden en natuurlijk haar opdrachtgevers. Niclas woont en werkt ruim 7000 kilometer verderop, in Miami. ,,Hamburg is en blijft mijn huis”, laat Sylvie tegen het Duitse medium weten, maar het is nog maar de vraag of Castello bereid is te emigreren naar Duitsland. Hij heeft namelijk al eens laten weten dat zijn favoriete plek op aarde Los Angeles is, helemaal aan de westkust van Amerika. Voorlopig zullen ze dus nog wel even blijven latten.</p>
      <h3>Liefdesleven</h3>
      <p>Samenwonen doen ze dus niet zo snel, maar de rest van de relatie is in een behoorlijk tempo verlopen. Afgelopen zomer leerden de twee elkaar kennen, en al snel kregen ze een relatie. Nog maar een paar maanden later wisten de twee blijkbaar dat ze verder wilden met elkaar, want Sylvie liet een verlovingsring zien met een enorme diamant erop. Toch is het nog maar afwachten of er echt een bruiloft komt, die overigens nog niet gepland is, want het liefdesleven van Sylvie Meis is erg onstuimig. Zo is ze al eens verloofd geweest, destijds met Charbel Aouad, maar die werd afgeblazen. De enige met wie Sylvie ooit in het huwelijksbootje is gestapt, is met Rafael van der Vaart.</p>
      <related>
        <h4>GERELATEERDE ARTIKELEN</h4>
        <a href="https://www.ditjesendatjes.nl/fans-teleurgesteld-in-adele/"/>
        <a href="https://www.ditjesendatjes.nl/gerard-relatie-andre-duurt-nog-geen-half-jaar/"/>
        <a href="https://www.ditjesendatjes.nl/insider-sylvie-is-verloofd-voor-de-aandacht/"/>
      </related>
    </article>
  </body>
</html>