<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/objaviha-za-nevinen-nachalnika-na-policijata-na-hilzbaro-prez-1989-g.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T11:15:00+00:00"/>
    <meta property="og:title" content="Обявиха за невинен началника на полицията на &quot;Хилзбъро&quot; през 1989 г."/>
    <meta property="og:description" content="96 от феновете на &quot;Ливърпул&quot; загубиха живота си в трагедията"/>
  </head>
  <body>
    <article>
      <h1>Обявиха за невинен началника на полицията на "Хилзбъро" през 1989 г.</h1>
      <h2>96 от феновете на "Ливърпул" загубиха живота си в трагедията</h2>
      <address>
        <time datetime="2019-11-29T11:15:00+00:00">29 Nov 2019, 11:15</time>
      </address>
      <figure>
        <video src="https://vid.btv.bg/btvnews/2019/11/29/whwrhwr_1575022878-1.mp4"/>
      </figure>
      <p>30 години след онзи злополучен 15 април 1989 г., шефът на полицията, отговорен за организацията на охраната на мача между "Нотингам Форест" и "Ливърпул" на стадион "Хилзбъро" в Шефилд, беше обявен за невинен. </p>
      <p>Съдът в Престън обяви, че Дейвид Дакънфийлд не е виновен за непредумишленото убийство на 96 от феновете на мърсисайдци.</p>
      <figure>
        <img src="https://img.bg.sof.cmestatic.com/media/images/640x/Nov2019/2112035366.jpg"/>
        <figcaption>Снимка: Reuters</figcaption>
      </figure>
      <p>Те загиват, след като са смачкани от прииждащата тълпа в близост до предпазните огради по време на срещата от турнира за Купата на Англия. Според близки на починалите, основна отговорност за тази трагедия носи полицията. Нейните представители първоначално изтласкват феновете, а после не се намесват адекватно, за да спасят част от привържениците, които искат да се измъкнат на терена, твърдят опечалените.</p>
      <p>369 души повдигнаха колективен иск срещу Данкънфийлд и останалите полицаи през 2016 г. за обезщетение за 19 млн. паунда.</p>
      <p>"Това е най-дългият съдебен процес в историята на британската правна система. Трагедията, която се отрази на здравето и на целия живот на семействата, които загубиха най-скъпите си хора, остава неизмерима и целият ни град споделя болката им", коментира кметът на Ливърпул Джо Андерсън, който определи решението на съда за "скандално" и "разочароващо".</p>
      <p>То не е окончателно, а срещу полицията, охранявала "Хилзбъро" се водят още отделни дела. </p>
    </article>
  </body>
</html>