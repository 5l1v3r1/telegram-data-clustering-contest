<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783863/%D9%85%D8%AF%DB%8C%D8%B1%D8%A7%D9%86-%DA%A9%D8%B4%D9%88%D8%B1-%D8%A8%D8%A7%DB%8C%D8%AF-%D8%AF%D8%B1-%D8%AA%D8%B1%D8%A7%D8%B2-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%A8%D8%A7%D8%B4%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:53:01+00:00"/>
    <meta property="og:title" content="امام جمعه موقت کاشان: مدیران کشور باید در تراز انقلاب اسلامی باشند"/>
    <meta property="og:description" content="کاشان - امام جمعه موقت کاشان گفت: مدیر و مسئولی که در تراز انقلاب نباشد و منافع مردم و نظام در مقابل منفعت های شخصی، حزبی و گروهی برای او دارای اهمیت کمتر باشد مصداق جریان نفوذ است."/>
  </head>
  <body>
    <article>
      <h1>امام جمعه موقت کاشان: مدیران کشور باید در تراز انقلاب اسلامی باشند</h1>
      <address>
        <time datetime="2019-11-29T11:53:01+00:00">29 Nov 2019, 11:53</time>
      </address>
      <p>به گزارش <a href="https://www.mehrnews.com/">خبرنگار مهر</a>، محمدرضا اسلامی تبار در خطبه های این هفته نماز جمعه کاشان با بیان اینکه خیر دنیا و آخرت در عبودیت و بندگی است، اظهار داشت: یکی از مهمترین الزامات عبودیت این است که انسان هر کاری را انجام می دهد برای رضایت خدا باشد.</p>
      <p>وی با اشاره به ۱۰ آذر سالروز شهادت آیت الله مدرس و روز مجلس ابراز داشت: با توجه به شخصیت ارزنده شهید مدرس امام خمینی(ره) فرمودند افرادی را به مجلس بفرستید که مثل شهید مدرس شجاع باشند.</p>
      <p>امام جمعه موقت کاشان تصریح کرد: امروزه ما در کشور دچار یک سری مشکلات هستیم که نقش عوامل این مشکلات و گرفتاری ها کمتر از عوامل داخلی است.</p>
      <p>وی با بیان اینکه ایران سرشار از منابع گسترده طبیعی و معدنی است، اذعان داشت: این سرمایه های مادی و انسانی در صورتی که یک مدیریت کارآمد وجود داشته باشد می تواند کشور را به بالاترین مدارج ترقی برساند.</p>
      <p>
        <b>مدیران کشور باید در تراز انقلاب اسلامی باشند</b>
      </p>
      <p>حجت الاسلام اسلامی تبار خاطرنشان کرد: انقلاب اسلامی و مردم ایران در سطح بالایی قرار دارند به همین دلیل باید مدیرانی در کشور وجود داشته باشند که در تراز انقلاب اسلامی و در سطح بالایی باشند.</p>
      <p>وی با اشاره به برخی مشکلات موجود در جامعه افزود: اگر مدیری در تراز انقلاب نباشد و جهت تصمیم گیری های آن در راستای تامین منافع مردم و کشور نباشد نتیجه آن بروز گرفتاری و مشکلات برای مردم و نظام می شود.</p>
      <p>امام جمعه موقت کاشان با بیان اینکه یک مدیر در تراز انقلاب باید شجاع، ساده زیست، مکتبی و متخصص باشد، اذعان داشت: یک مدیر در تراز انقلاب برای مردم احترام قائل است و بیش از آنکه تشنه قدرت باشد شیفته خدمت است.</p>
      <p>وی با اشاره به هشدارهای رهبر معظم انقلاب درباره جریان نفوذ در کشور اظهار داشت: مدیر و مسئولی که در تراز انقلاب نباشد و منافع مردم و نظام در مقابل منفعت های شخصی، حزبی و گروهی برای او دارای اهمیت کمتر باشد مصداق جریان نفوذ است.</p>
      <p>حجت الاسلام اسلامی تبار با بیان اینکه انتخابات مجلس و رئیس جمهوری در پیش است، ابراز داشت: مردم باید افرادی را انتخاب کنند که در تراز انقلاب، حامی مظلومین و دشمن استکبار جهانی و ظالمین باشد.</p>
    </article>
  </body>
</html>