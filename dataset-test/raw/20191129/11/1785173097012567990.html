<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/statul-islamic-revendica-coliziunea-intre-doua-elicoptere-din-mali-soldata-cu-moartea-a-13-militari-francezi-inclusiv-din-legiunea-straina-1922402029002019111119184991"/>
    <meta property="og:site_name" content="News.ro"/>
    <meta property="article:published_time" content="2019-11-29T11:20:00+00:00"/>
    <meta property="og:title" content="Statul Islamic revendică coliziunea între două elicoptere din Mali soldată cu moartea a 13 militari francezi, inclusiv din Legiunea Străină"/>
    <meta property="og:description" content="Gruparea jihadistă Statul Islamic (SI) susţine că a provocat coliziunea între cele două elicoptere franceze în care au murit 13 militari francezi în Mali, obligând aeronavele să bată în retragere în urma unei ambuscade, relatează AFP."/>
  </head>
  <body>
    <article>
      <h1>Statul Islamic revendică coliziunea între două elicoptere din Mali soldată cu moartea a 13 militari francezi, inclusiv din Legiunea Străină</h1>
      <address><time datetime="2019-11-29T11:20:00+00:00">29 Nov 2019, 11:20</time> by <a rel="author">Valentin Vidu</a></address>
      <p>
        <b>Gruparea jihadistă Statul Islamic (SI) susţine că a provocat coliziunea între cele două elicoptere franceze în care au murit 13 militari francezi în Mali, obligând aeronavele să bată în retragere în urma unei ambuscade, relatează AFP.</b>
      </p>
      <p>Cele două eliciptere militare franceze au intrat în coliziune în timpul unei operaţiuni de luptă pe timpul nopţii împotriva jihadiştilor, în sudul Mali, o ţară aflată în război.</p>
      <p>Potrivit armatei franceze, elicopterele au fost chemate în sprijinul unor comandouri de paraşutişti angajate împotriva unor inamici în sectorul în care Forţa antijihadistă franceză Barkhane efectuează cu regularitate operaţiuni împotriva unor grupări armate, inclusiv Statul Islamic în Sahara Mare (EIGS).</p>
      <p>Cele două cutii negre ale elicopterelor au fost recuperate în vederea unor analize.</p>
      <p>Într-un comunicat publicat joi pe canalele sale Telegram obişnuite, gruparea SI a afirmat că a organizat o ambuscadă unuiconvoi de militari francezi în regiunea Ménaka şi au izbucnit confruntări.</p>
      <p>Un elicopter care transporta trupe suplimentare pentru trupele de la sol a încercat să aterizeze la locul ambuscadei, însă ”soldaţii califatului au tras în direcţia aparatului, obligându-l să se retragă, iar în final el a intrat în coliziune cu alt elicopter, cauzând moartea a 13 militari”, se arată în acest comunicat.</p>
      <p>Militarii francezi - toţi ofiţeri şi subofiţeri, serveau în al 5-lea Regiment de elicoptere de luptă (5e RHC), în al 4-lea Regiment de vânători (4e RHC), în al 93-lea regiment de artilierie montană (93e RAM) şi în Legiunea Străină.</p>
      <p>Ministrul francez al Armatelor Florence Parly s-a înclinat miercuri, în Mali, în faţa sicrielor celor 13 militari.</p>
      <p>O ceremonie în cadrul unui omagiu naţional, prezidată de către şeful statului Emmanuel Macron urmează să aibă loc luni la Invalides, un simbol militar al Parisului, în care sunt găzduiţi, din secolul al XVII-lea, veterani şi răniţi de război şi unde se află mormântul lui Napoleon I.</p>
      <p>Armata franceză a suferit, prin această dramă una dintre cele mai mari pierderi de la atentatul de la Cartierul General francez Drakkar, la Beirut, în 1983, soldat cu 58 de morţi.</p>
      <p>Operaţiunea franceză Barkhane mobilizează 4.500 de oameni în fâşia sahelo-sahariană. Însă, după şase ani de prezintă neîntreruptă, orizontul este tot mai întunecat.</p>
      <p>Violenţele jihadiste persistă în nordul Mali şi s-au extins în centrul ţării, dar şi în Burkina Faso şi Nigerul vecine. Pierderile sunt mai grele pentru armatele locale, depăşite.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/update-treisprezece-militari-francezi-din-cadrul-operatiunii-barkane-morti-in-mali-intr-o-coliziune-intre-doua-elicoptere-anunta-palatul-elys-e-1924400726002019111119181798"/>
      </related>
    </article>
  </body>
</html>