<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/het-esztendeje-hajtanak-a-jatekosok-az-eurojeckpotra/3wd2pyp"/>
    <meta property="og:site_name" content="Blikk.hu"/>
    <meta property="article:published_time" content="2019-11-29T11:50:00+00:00"/>
    <meta property="og:title" content="Hét esztendeje hajtanak a játékosok az Eurojackpotra: az új magyar csúcs: 10 040 059 038"/>
    <meta property="og:description" content="S zinte hihetetlen hírről számoltak be szombaton reggel a nagy hírportálok: az Eurojackpoton hárman is eltalálták az 5+2 nyerőszámot (3, 12, 24, 37, 38 ill. 3, 7)."/>
  </head>
  <body>
    <article>
      <h1>Hét esztendeje hajtanak a játékosok az Eurojackpotra: az új magyar csúcs: 10 040 059 038</h1>
      <address><time datetime="2019-11-29T11:50:00+00:00">29 Nov 2019, 11:50</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>S zinte hihetetlen hírről számoltak be szombaton reggel a nagy hírportálok: az Eurojackpoton hárman is eltalálták az 5+2 nyerőszámot (3, 12, 24, 37, 38 ill. 3, 7).</b>
        </i>
      </p>
      <p><a href="https://www.blikk.hu/aktualis/belfold/epp-lemaradt-a-100-leggazdagabb-magyar-listajarol-az-eurojackpot-nyertese/13mz0x6">Az egyik szelvényt ráadásul Magyarországon adták fel. </a>Mivel a nyeremény fejenként ezúttal bruttó 30 millió euró volt, azaz 10 040 059 038 forint, mostantól ez minden idők legnagyobb nyereménye hazánkban.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Azt persz,e két okból sem mondhatjuk, hogy egy honfitársunk lett több mint tízmilliárd forinttal gazdagabb, hiszen eleve levonnak tőle 15% jövedelemadót, másfelől meg egyáltalán nem biztos, hogy egyedül játszott. <b>Idén augusztusban például, miután elvitték a bruttó 90 milliós rekornyereményt (ennél nagyobb halmozódást már nem enged a szabályzat), kiderült, hogy egy ötven tagból álló finn lottózó csoport örülhetett a milliárdoknak. Pontosabban a fejenként mintegy 600 millió forintos összegnek.</b></p>
      <p>Az Eurojackpot egyébként nem régi játék, az idei még csak a nyolcadik évada. A szervezést még 2005-ben kezdték meg, miután az egy évvel korábban szervezett EuroMillions sikerét követően a szerencsejáték-szolgáltatók felismerték, hogy a nagyobb, nemzetközi játékosközösség magasabb jackpotösszegek szétosztására nyújt lehetőséget. Az első húzást, ekkor még csak hét országban, 2012 márciusában tartották. <b>Az első főnyereményt már május 11-én sikerült megszereznie egy német játékosnak, aki így 19,5 millió euróval gazdagodott.</b></p>
      <p>Magyarország 2014-ben csatlakozott a résztvevő országokhoz, amelyeknek a száma mára 19-re nőtt. Az első – rekordösszegű – 90 milliós nyereményt 2015-ben vitte el egy cseh játékos, majd még 2016-ban egy német és 2017 elején több (három német, egy dán és egy holland) játékos is telitalálatot ért el. Utóbbi volt az első eset, amikor az EuroJackpot fődíja több játékos között oszlott meg.</p>
      <p>Pont úgy, mint a legutóbbi húzáson...</p>
      <p>
        <b>Aki nem tudná</b>
      </p>
      <p>Ebben a játékban két mezőn kell számokat jelölni, ezek egyikén 1 és 50, a másikon pedig 1 és 10 közötti számok szerepelnek. Az első, A jelű mezőn öt, a második, B jelűn pedig kettő számot kell választani. (A két mező nyerőszámait külön-külön húzzák, ezért előfordulhat, hogy mindkét mezőn ugyanaz a szám szerepel nyerőszámként – mint ezen a héten is.) Összesen tizenkét nyereményosztály van, s ahhoz, hogy egyáltalán nyerjen valamit a játékos, a két mezőben legkevesebb három találatra van szükség.</p>
      <p>A telitalálatra kerekítve 1:95 millióhoz az esély.</p>
    </article>
  </body>
</html>