<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/tecnologia/hitech/2019/11/29/a-roma-100mila-corse-sulle-bici-di-uber_0a979076-5668-4ce9-a37f-14f805e6b17d.html"/>
    <meta property="og:site_name" content="ANSA.it"/>
    <meta property="article:published_time" content="2019-11-29T11:13:00+00:00"/>
    <meta property="og:title" content="A Roma 100mila corse sulle bici di Uber"/>
    <meta property="og:description" content="Jump, il servizio di bici elettriche a noleggio di Uber, ha superato il traguardo delle 100mila corse a Roma in poco più di un mese di presenza. Lo rende noto l'azienda, precisando che le bici disponibili nella capitale sono arrivate a quota 2.500. (ANSA)"/>
  </head>
  <body>
    <article>
      <h1>A Roma 100mila corse sulle bici di Uber</h1>
      <h2>Percorsi 223mila km, il 73% dei noleggi è nei giorni lavorativi</h2>
      <address><time datetime="2019-11-29T11:13:00+00:00">29 Nov 2019, 11:13</time> by <a rel="author">Redazione ANSA</a></address>
      <p>(ANSA) - ROMA, 29 NOV - Jump, il servizio di bici elettriche a noleggio di Uber, ha superato il traguardo delle 100mila corse a Roma in poco più di un mese di presenza. Lo rende noto l'azienda, precisando che le bici disponibili nella capitale sono arrivate a quota 2.500.<br/>    Dal giorno di lancio, 21 ottobre scorso, sono stati 223mila i chilometri percorsi nell'Urbe in sella alle biciclette Jump, pari a oltre cinque volte la circonferenza della Terra. La distanza media percorsa per ogni viaggio è di 2,2 chilometri, mentre il tragitto più lungo fatto registrare da un utente è stato di 28 km.<br/>    Tra gli utenti delle bici, che si rintracciano e si noleggiano attraverso la app di Uber, circa tre su quattro sono italiani. Il 73% delle corse avviene nei giorni lavorativi e il restante 27% nei weekend.<br/>    Guardando alle tratte più percorse, molte sono nel centro storico, ad esempio lungo Via del Corso da Piazza del Popolo a San Silvestro e a Montecitorio. Gettonate anche le tratte dai luoghi nevralgici del trasporto pubblico, come la Stazione Termini e la stazione Trastevere, e zone centrali come Palazzo Farnese e Piazza Trilussa.(ANSA).<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>