<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/in-rusia-a-fost-lansata-o-campanie-impotriva-miscarii-antivaccin-cu-ajutorul-vampirilor-video_3060417.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T11:56:46+00:00"/>
    <meta property="og:title" content="În Rusia a fost lansată o campanie împotriva mişcării antivaccin cu ajutorul... vampirilor (VIDEO)"/>
    <meta property="og:description" content="Confruntată cu o intensificare a mişcării antivaccin, capitala Rusiei a recurs la o campanie online în care figurile principale sunt vampiri însetaţi de sânge în încercarea de a sublinia importanţa imunizării, relatează AFP.Departamentul de sănătate al Mo"/>
  </head>
  <body>
    <article>
      <h1>În Rusia a fost lansată o campanie împotriva mişcării antivaccin cu ajutorul... vampirilor (VIDEO)</h1>
      <address><time datetime="2019-11-29T11:56:46+00:00">29 Nov 2019, 11:56</time> by <a rel="author">PUBLIKA.MD</a></address>
      <p>Confruntată cu o intensificare a mişcării antivaccin, capitala Rusiei a recurs la o campanie online în care figurile principale sunt vampiri însetaţi de sânge în încercarea de a sublinia importanţa imunizării, relatează AFP.<br/><br/>Departamentul de sănătate al Moscovei a lansat săptămâna aceasta pe internet un videoclip, în care eroul este un vampir înfricoşător, însoţit de fiica sa, care întreabă un medic dacă aceasta poate bea în siguranţă sângele persoanelor nevaccinate.<br/><br/>Medicul, care afirmă că ar fi bine să nu bei sânge deloc, observă că ar fi deosebit de periculos să consumi hemoglobina unei persoane nevaccinate.<br/><br/>"Deci, de aceea unii părinţi sunt împotriva vaccinării, pentru a ne împiedica să le muşcăm copiii?", întreabă Dracula moscovit.<br/><br/>Videoclipul se încheie cu un apel la vaccinarea copiilor, în condiţiile în care în Rusia, ca în alte ţări din Europa şi în Statele Unite, mişcarea antivaccin câştigă teren.<br/><br/>Mai mulţi oficiali moscoviţi au cerut joi ca vaccinarea să devină obligatorie.<br/><br/>Organizaţia Mondială a Sănătăţii (OMS) şi Programul Naţiunilor Unite pentru Copii (Unicef) au avertizat în iulie că rata vaccinărilor este în scădere în întreaga lume, în special împotriva rujeolei.<br/><br/>Rusia şi alte trei foste republici sovietice - Ucraina, Kazahstan şi Georgia - au totalizat 78% din cazurile de rujeolă în primul semestru al anului 2019.<br/><br/>Un studiu realizat anul trecut de Universitatea George Washington a constatat că troli informatici ruşi se aflau în spatele unei campanii antivaccinare pe reţelele sociale din Statele Unite.</p>
      <figure>
        <iframe src="https://www.youtube.com/embed/dktHy1WlryA" width="560" height="315" data-service="Youtube" scrolling="no"/>
      </figure>
    </article>
  </body>
</html>