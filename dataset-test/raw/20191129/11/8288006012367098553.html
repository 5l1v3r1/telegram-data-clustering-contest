<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175965/cestu-medzi-malackami-a-rohoznikom-spristupnia-kamionom-bez-obmedzeni"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T11:40:46+00:00"/>
    <meta property="og:title" content="Cestu medzi Malackami a Rohožníkom sprístupnia kamiónom bez obmedzení"/>
    <meta property="og:description" content="Spojnicu medzi Malackami a Rohožníkom začal BSK rekonštruovať v septembri 2018. Dovtedy slúžila bez úprav od 70. rokov."/>
  </head>
  <body>
    <article>
      <h1>Cestu medzi Malackami a Rohožníkom sprístupnia kamiónom bez obmedzení</h1>
      <h2>Spojnicu medzi Malackami a Rohožníkom začal BSK rekonštruovať v septembri 2018. Dovtedy slúžila bez úprav od 70. rokov.</h2>
      <address><time datetime="2019-11-29T11:40:46+00:00">29 Nov 2019, 11:40</time> by <a rel="author">TASR</a></address>
      <p>Bratislava 29. novembra (TASR) - Zmodernizovaná cesta spájajúca Malacky a Rohožník sa od pondelka (2. 12.) stáva oficiálne cestou druhej triedy. Po komunikácii teda budú môcť premávať bežne nákladné automobily.</p>
      <p><i>"Cesta Malacky - Rohožník je jedinou regionálnou cestou na Slovensku s cementobetónovým krytom a kvalitatívne prevyšuje úroveň väčšiny ciest prvej a druhej triedy na Slovensku. Predstavuje najrýchlejšie dopravné spojenie do okresného mesta Malacky a na diaľnicu D2 nielen pre Rohožník, ale aj pre obce Sološnica, Kuchyňa, Plavecké Podhradie a Plavecký Mikuláš,"</i> upozornil na to predseda BSK Juraj Droba.</p>
      <p>Spojnicu medzi Malackami a Rohožníkom začal BSK rekonštruovať v septembri 2018. Dovtedy slúžila bez úprav od 70. rokov. Zvýšená frekvencia automobilovej, najmä kamiónovej dopravy po ceste, ktorá je strategickým napojením pre výrobné závody a významných zamestnávateľov v regióne, spôsobila jej devastáciu.</p>
      <p>V novom profile má namiesto pôvodných šiestich metrov šírku deväť a pol metra. Zásluhou cementobetónovej dosky na vozovke by životnosť komunikácie mala byť pri plnom zaťažení viac ako 30 rokov. Celkové náklady stavby dosiahli 9.088.814,40 eura, z čoho takmer 80 percent (6.937.494,14 eura) prefinancuje BSK prostredníctvom eurofondov, konkrétne z Integrovaného regionálneho operačného programu (IROP).</p>
    </article>
  </body>
</html>