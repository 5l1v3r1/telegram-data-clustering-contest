<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/mpertomeoy-sthn-koryfh-twn-ypopshfiwn-gia-eggyhmeno-symvolaio-h-almpa.5648341.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-29T11:59:00+00:00"/>
    <meta property="og:title" content="Μπερτομέου: Στην κορυφή των υποψηφίων για εγγυημένο συμβόλαιο η Άλμπα"/>
    <meta property="og:description" content="Ο Τζόρντι Μπερτομέου παραχώρησε συνέντευξη Τύπου στο Βερολίνο, αποκαλύπτοντας ότι η Άλμπα Βερολίνου είναι στα πλάνα της EuroLeague για εγγυημένο συμβόλαιο."/>
  </head>
  <body>
    <article>
      <h1>Μπερτομέου: Στην κορυφή των υποψηφίων για εγγυημένο συμβόλαιο η Άλμπα</h1>
      <h2>Ο Τζόρντι Μπερτομέου παραχώρησε συνέντευξη Τύπου στο Βερολίνο, αποκαλύπτοντας ότι η Άλμπα Βερολίνου είναι στα πλάνα της EuroLeague για εγγυημένο συμβόλαιο.</h2>
      <address><time datetime="2019-11-29T11:59:00+00:00">29 Nov 2019, 11:59</time> by <a rel="author">Χρήστος Μπαρούνης</a></address>
      <p>Ο Τζόρντι Μπερτομέου βρέθηκε στο Βερολίνο για να παρακολουθήσει την αναμέτρηση της Άλμπα Βερολίνου με τη Ζάλγκιρις, ενώ στο περιθώριο της παρουσίας του στη γερμανική πόλη παραχώρησε και συνέντευξη Τύπου.</p>
      <p>Μεταξύ άλλων, ο Εκτελεστικός Διευθυντής της EuroLeague, αναφέρθηκε στην προσδοκία της διοργανώτριας να συμπεριλάβει μέσα στα επόμενα χρόνια την Άλμπα Βερολίνου στις ομάδες που έχουν εγγυημένα συμβόλαια. Συγκεκριμένα, ο Τζόρντι Μπερτομέου είπε: "<i>Πιστεύουμε ότι για να ολοκληρώσουμε τον σχεδιασμό της Λίγκας, πρέπει να έχουμε 16 ομάδες με ίσες συνθήκες. Δεν είναι μυστικό πως η Γερμανία αποτελεί μία μεγάλη αγορά για εμάς. Η Άλμπα Βερολίνου είναι εκ των κορυφαίων υποψηφίων. Για να γίνει χρειάζεται ακόμη δουλειά, όπως επίσης χρειάζεται δέσμευση και από τις δύο πλευρές. Είμαι όμως αισιόδοξος ότι, βασισμένοι στη μακρά σχέση μας με την Άλμπα, θα καταφέρουμε να έχουμε καλά νέα στο μέλλον. Δεν θα γίνει τον επόμενο χρόνο. Αλλά δουλεύουμε ε αυτό και δεν μπορώ να αρνηθώ ότι θα θέλαμε πολύ να έχουμε την Άλμπα στην ομάδα μας στο μέλλον".</i></p>
      <p>Εν συνεχεία, ο Τζόρντι Μπερτομέου προσέθεσε: <i>"Δεν υπάρχει κάτι συγκεκριμένο που θέλουμε να βελτιώσουν. Απλά, όταν θα ακολουθήσουν αυτό το σύστημα της EuroLeague και μπούμε σε μία σταθερή βάση, εκεί οι ομάδες έχουν ακόμη μεγαλύτερη πίεση από τη Λίγκα, απ' ό,τι αυτές που συμμετέχουν για έναν χρόνο. Χτίζουμε αυτή τη διαδικασία με 11 ομάδες και στο μέλλον με 16. Η ομάδα θα πρέπει να είναι προετοιμασμένη για κάτι τέτοιο. Δεν νομίζω ότι είναι κάτι που η Άλμπα δεν θα μπορεί να αντέξει, γιατί όταν είμαστε στη Γερμανία απολαμβάνουμε τη συνεργασία μας με τις ομάδες. Για να το πω σύντομα, με τις 16 ομάδες τα πράγματα θα είναι πολύ απαιτητικά σε καθημερινή βάση και όλοι θα πρέπει να προσαρμοστούμε στη νέα κατάσταση. Είναι κάτι που περισσότερο πρέπει να δουλέψουμε από τη δική μας πλευρά, παρά η Άλμπα από τη δική της".</i></p>
      <p>
        <b>
          <i>Photo Credits: Eurokinissi</i>
        </b>
      </p>
    </article>
  </body>
</html>