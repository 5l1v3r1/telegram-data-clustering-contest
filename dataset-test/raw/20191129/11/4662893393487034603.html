<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/829259/piran-piso-apofasi-ga-idiotikopoiisi-ston-dimo-pafoy136"/>
    <meta property="og:site_name" content="Philenews"/>
    <meta property="article:published_time" content="2019-11-29T11:38:00+00:00"/>
    <meta property="og:title" content="Πήραν πίσω απόφαση για ιδιωτικοποίηση στον Δήμο Πάφου"/>
    <meta property="og:description" content="Η πρόσφατη οριακή απόφαση του Δημοτικού Συμβουλίου Πάφου για ιδιωτικοποίηση της Υπηρεσίας Καθαριότητας και ειδικότερα της αποκομιδής σκυβάλων, άλλαξε εκ νέου χθες βράδυ. Με την αλλαγή στάσης κατά τη διάρκεια της ψηφοφορίας δύο μελών του σώματος, δεν ενεκρίθη η πρόταση για συμπερίληψη κονδυλίου στον προϋπολογισμό ύψους 460 χιλιάδων ευρώ το οποίο θα χρησιμοποιείτο για την αγορά υπηρεσιών από ιδιώτες για την αποκομιδή των σκυβάλων και συνεπώς, όπως συνέβη και στην περίπτωση του Δημόσιου Κήπου, η απόφαση άλλαξε και πλέον το θέμα θα συζητηθεί εκ νέου για οριστικοποίηση του τι μέλλει γενέσθαι.  "/>
  </head>
  <body>
    <article>
      <h1>Πήραν πίσω απόφαση για ιδιωτικοποίηση στον Δήμο Πάφου</h1>
      <address><time datetime="2019-11-29T11:38:00+00:00">29 Nov 2019, 11:38</time> by <a rel="author">Ντόρα Χριστοδούλου   </a></address>
      <p><b>Η πρόσφατη οριακή απόφαση του Δημοτικού Συμβουλίου Πάφου για ιδιωτικοποίηση της Υπηρεσίας Καθαριότητας και ειδικότερα της αποκομιδής σκυβάλων, άλλαξε εκ νέου χθες βράδυ. Με την αλλαγή στάσης κατά τη διάρκεια της ψηφοφορίας δύο μελών του σώματος, δεν ενεκρίθη η πρόταση για συμπερίληψη κονδυλίου στον προϋπολογισμό ύψους 460 χιλιάδων ευρώ το οποίο θα χρησιμοποιείτο για την αγορά υπηρεσιών από ιδιώτες για την αποκομιδή των σκυβάλων και συνεπώς, όπως συνέβη και στην περίπτωση του Δημόσιου Κήπου, η απόφαση άλλαξε και πλέον το θέμα θα συζητηθεί εκ νέου για οριστικοποίηση του τι μέλλει γενέσθαι.</b><br/> </p>
      <p>Ο επικεφαλής της δημοτικής ομάδας της ΕΔΕΚ στον Δήμο Πάφου, Βάσος Δημητρίου, ανέφερε στον «Φ» ότι η πρόταση που εγκρίθηκε αρχικά με ισχνή πλειοψηφία για την συμπερίληψη κονδυλίου 300 χιλιάδων ευρώ για να προχωρήσει ο Δήμος το δεύτερο εξάμηνο του 2020 στην αγορά υπηρεσιών μέσω προσφορών για το συγκεκριμένο τμήμα, βασιζόταν σε λανθασμένα στοιχεία μελετών και σε μη επαρκή εξέταση του ζητήματος.</p>
      <p> </p>
      <p>«Η άποψη μας», είπε, « είναι ότι η υπηρεσία σκυβάλων κάνει πολύ καλή δουλειά, είναι μια κερδοφόρος υπηρεσία, στην οποία ο Δήμος δεν επένδυσε ως όφειλε για πολλά χρόνια. Μπορούμε να προχωρήσουμε εύκολα σε αναβάθμιση της, χωρίς να αφήνουμε εκτεθειμένους τους υπαλλήλους του Δήμου μέσω ιδιωτικοποίηση της».</p>
      <p> </p>
      <p>Όπως αναφερόταν και στην κοινή ανακοίνωση ΑΚΕΛ, ΔΗΚΟ, ΕΔΕΚ και Αλληλεγγύης, πολύ δύσκολα θα βρισκόταν ιδιώτης, ο οποίος θα μπορούσε να εξυπηρετήσει ολόκληρη την Πάφο με τρόπο καλύτερο από την δημοτική υπηρεσία, τόνισε ο Βάσος Δημητρίου, υποστηρίζοντας ότι τα οχήματα ιδιωτών βρίσκονται σε χειρότερη κατάσταση από αυτήν των οχήματων του Δήμου.</p>
      <p> </p>
      <p>Με βάση την διαφοροποίηση της ψήφου δύο συμβούλων, ο προϋπολογισμός δεν μπορούσε να ψηφιστεί στη χθεσινοβραδινή συμφωνία αφού θα έπρεπε να γίνει ανακατανομή κονδυλίων. Το θέμα, επομένως, παραπέμφθηκε σε επόμενη συνεδρία ώστε να αποφασισθεί τι θα γίνει με το ποσό που προνοείτο για την αγορά υπηρεσιών από τον ιδιωτικό τομέα.<br/> </p>
    </article>
  </body>
</html>