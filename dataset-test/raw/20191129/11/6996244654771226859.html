<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/711423"/>
    <meta property="og:site_name" content="ישראל היום"/>
    <meta property="article:published_time" content="2019-11-29T11:24:13+00:00"/>
    <meta property="og:title" content="מינהלת הליגה נגד ספרופולוס"/>
    <meta property="og:description" content="הגיבה בחריפות על דבריו של מאמן מכבי ת&quot;א, שהאשים אותה בחוסר התחשבות בקבוצות המשחקות באירופהכדורסל ישראלי"/>
  </head>
  <body>
    <article>
      <h1>מינהלת הליגה נגד ספרופולוס</h1>
      <h2>הגיבה בחריפות על דבריו של מאמן מכבי ת"א, שהאשים אותה בחוסר התחשבות בקבוצות המשחקות באירופה • "לו יאניס היה בודק בבית היה מגלה אצל אנשיו את שיתוף הפעולה והרצון הטוב של המנהלת בשיבוץ המשחקים"</h2>
      <address><time datetime="2019-11-29T11:24:13+00:00">29 Nov 2019, 11:24</time> by <a rel="author" href="https://www.israelhayom.co.il/writer_articles?tid=64915" target="_blank">יעקב מאיר</a></address>
      <p>במינהלת הליגה זועמים על דבריו של מאמן מכבי ת"א יאניס ספרופולוס, לפיהם הליגה הישראלית היא היחידה באירופה שלא מסייעת לקבוצות שמשחקות באירופה.</p>
      <p> </p>
      <p>"בעיתוי לא מפתיע, מכבי ת"א ויאניס ספרופולוס תוקפים את מינהלת הליגה על כך שהמינהלת לא עוזרת לקבוצות המשחקות באירופה", נפתחה הודעת המינהלת. "לא עוזרת? המינהלת תומכת כספית בקבוצות המשחקות באירופה על בסיס ספורטיבי בהקצבה של 2 מיליון ש"ח. המינהלת עושה הכל לעזור בלוח המשחקים לקבוצות המשחקות באירופה ועובדה שלא שמענו מאף קבוצה טענות בנושא, כולל הפועל ירושלים שיאניס כל כך דואג לה".</p>
      <p> </p>
      <p>ההודעה לא עצרה כאן: "בדקנו ומצאנו שבכל אירופה קבוצות משחקות בהפרש של 48 שעות בין משחקי ליגה למשחקים באירופה, בעוד אצלנו בליגה זה כמעט ולא קורה. יאניס אולי שכח שבשנים האחרונות יותר מהוכפלו מספר המשחקים של מכבי ת"א ביורוליג והצעד הזה של היורוליג מקשה על מכבי הרבה יותר מאשר לו"ז הליגה. מה גם שהיורוליג לא מגלה שום הבנה או התחשבות בלוח משחקי מכבי ולא מוכן להזיז שום משחק שנקבע, מה שהמנהלת עושה במידת הצורך כדי לעזור לקבוצות.</p>
      <p> </p>
      <p>"לו יאניס היה בודק בבית היה מגלה אצל אנשיו את שיתוף הפעולה והרצון הטוב של המנהלת בשיבוץ המשחקים. לו היה בודק היה מגלה שרק השבוע דרשנו מהאיגוד לצמצם את מועדי משחקי הגביע כדי לעזור בעומס המשחקים של הקבוצות המשחקות באירופה.  אם היה בודק היה מגלה שהמנהלת הזיזה את משחק הליגה בין ירושלים לחולון כדי שלמכבי ת"א יהיה עוד יום להתכונן למשחק רבע גמר הגביע, מאחר והיורוליג שיבץ את משחקם לפני כן ביום שישי.  </p>
      <p> </p>
      <p>"לו יאניס היה בודק היה מגלה שבכל אירופה קבוצות היורוליג מתלוננות על לו"ז צפוף ופציעות בשל עומס המשחקים שהיורוליג ממשיך להגדיל.  לו היה בודק היה רואה שווילרבאן משחקת השבוע שני משחקים בליגה הצרפתית, משחק ביום א', משחק ליגה נוסף ביום ד' ולאחר פחות מ-48 שעות משחק משחק יורוליג ביום שישי בחוץ מול חימקי.</p>
      <p> </p>
      <p>"לו יאניס היה בודק עם ראשי הפועל ירושלים, עירוני נס ציונה, מכבי ראשל"צ והפועל חולון היה מגלה שכל בקשותיהן לגבי לוח המשחקים בליגה נענות בחיוב, כמו גם בקשותיה של מכבי ת"א. וזאת למרות הביקורת שהמנהלת סופגת על פיזור לוח המשחקים".</p>
      <p> </p>
      <p>לסיכום נמסר מהמינהלת: "אנו מאחלים למכבי ת"א ויאניס המשך הצלחה באירופה, מסתבר שהקבוצה יכולה להצליח ביורוליג למרות חוקי הליגה ולוח המשחקים העמוס".</p>
    </article>
  </body>
</html>