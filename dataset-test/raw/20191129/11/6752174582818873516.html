<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-nemzeti-osszetartozas-evenek-jegyeben-hirdetik-meg-a-2020-as-versunnep-fesztivalt/"/>
    <meta property="og:site_name" content="lokál"/>
    <meta property="article:published_time" content="2019-11-29T11:29:00+00:00"/>
    <meta property="og:title" content="A nemzeti összetartozás évének jegyében hirdetik meg a 2020-as Versünnep Fesztivált"/>
    <meta property="og:description" content="A nemzeti összetartozás évének jegyében hirdetik meg a 2020-as Versünnep Fesztivált - hangzott el az eseményről tartott pénteki budapesti sajtótájékoztatón."/>
  </head>
  <body>
    <article>
      <h1>A nemzeti összetartozás évének jegyében hirdetik meg a 2020-as Versünnep Fesztivált</h1>
      <address><time datetime="2019-11-29T11:29:00+00:00">29 Nov 2019, 11:29</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/05/profimedia-0354989575-1280x854.jpg"/>
      </figure>
      <p>
        <b>A nemzeti összetartozás évének jegyében hirdetik meg a 2020-as Versünnep Fesztivált – hangzott el az eseményről tartott pénteki budapesti sajtótájékoztatón.</b>
      </p>
      <p>Kolti Helga, a rendezvényt szervező, jövőre 15. jubileumát ünneplő Versünnep Alapítvány elnöke elmondta: a Versünnep Alapítvány 2005-ben indult útjára, hogy népszerűsítse a magyar nyelvet és a magyar nyelven születő irodalmi alkotásokat.</p>
      <p>Kiemelte: a Versünnep már nemcsak a professzionális művészeknek ad lehetőséget a találkozásra, hanem a civilek számára is. Kezdetekben csupán vers- és prózamondás kategóriában lehetett jelentkezni a versenyekre, de hét éve a társművészetek előtt is megnyitották az utat.</p>
      <p>Elmondta: a nemzeti összetartozás évének jegyében meghirdetett 2020-as Versünnepen kiemelt figyelemmel fordulnak a jövőre 80. születésnapját ünneplő Tolnai Ottó és Domonkos István alkotásai felé. Emlékeznek Dobos László (1930-2014) felvidéki íróra, Reményik Sándor (1890-1941) erdélyi költőre és Sáfáry László (1910-1943) kárpátaljai költőre. Mellettük Szabó Lőrinc (1900-1957) születésének 120. évfordulójára, Faludy György (1910-2006) születésének 110. évfordulójára, Csoóri Sándor (1930-2016) születésének 90. évfordulójára, valamint Bella István (1940-2006) születésének 80. évfordulójára emlékeznek – tette hozzá.</p>
      <p>Elmondta: a professzionális művészek számára a jelentkezés határideje 2020. január 20., az elődöntőket februárban és márciusban tartják magyarországi és határon túli helyszíneken. A döntőt 2020. április 5-én, a budapesti Nemzeti Színházban rendezik meg, a tervek szerint egész napos programmal várják az érdeklődőket.</p>
      <p>A hivatásos előadók és művészeti egyetemek, szakirányú oktatási intézmények 19. életévüket betöltött hallgatói vers- és prózamondás, énekelt és megzenésített vers, film- vagy képzőművészeti alkotás és slam poetry kategóriában indulhatnak. Egy nevező több kategóriában is jelentkezhet. A jövő évi Versünnep zsűrijének elnöke Eperjes Károly színművész lesz.</p>
      <p>Kiemelte, hogy a civil versenyzők jelentkezését folyamatosan várják. A fesztivál programjához bármikor kapcsolódhat bármely hazai és határon túli iskola vagy civil szervezet, jelentkezésével vállalva egy amatőr versmondó verseny megrendezését. A szervezők biztosítják egy szakember delegálását az adott zsűribe. A verseny időpontját minden intézmény maga határozhatja meg.</p>
      <p>Mint elmondta, a legjobbak nemzetközi seregszemlén vehetnek részt június 6-án a Pesti Vigadóban, ahol jutalmakban részesülnek és szakmai továbbképző táborban is részt vehetnek a zsűri döntése alapján.</p>
      <p>Kucsera Tamás Gergely, a Magyar Művészeti Akadémia (MMA) főtitkára kiemelte: az MMA a trianoni békeszerződés 100. évfordulójához kötődően, a nemzeti összetartozás évének keretében számos programot szervez. A jövő évi Versünnep Fesztivál több olyan szerzőt is középpontba helyez, aki a döntés előtt vagy után született a történelmi Magyarország elcsatolt területein – emelte ki.</p>
      <p>Mint az eseményen elhangzott, a Versünnep Alapítvány együttműködő partnerei között van a Magyar Művészeti Akadémia és a Nemzeti Színház mellett az Anyanyelvápolók Szövetsége, a Bánffy György Kulturális Szalon, a Magyar Írószövetség, a Nemzetstratégiai Kutatóintézet és a Petőfi Irodalmi Múzeum. Az eseménysorozat támogatója az Emberi Erőforrások Minisztériuma, a Nemzeti Kulturális Alap, a Nemzeti Együttműködési Alap és a Forrás Galéria.</p>
      <p>A részletes versenykiírás a www.versunnep.com oldalon található meg.</p>
    </article>
  </body>
</html>