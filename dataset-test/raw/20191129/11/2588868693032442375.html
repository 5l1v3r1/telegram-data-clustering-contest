<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170366/bol-som-zastrasovany-tvrdi-kontrolor-dostal-telefonat-aj-list.html"/>
    <meta property="og:site_name" content="TA3.com"/>
    <meta property="article:published_time" content="2019-11-29T11:49:00+00:00"/>
    <meta property="og:title" content="Bol som zastrašovaný, tvrdí kontrolór. Dostal telefonát aj list"/>
    <meta property="og:description" content="Na základe odhalení nedostatkov o vynakladaní finančných prostriedkov Bratislavského samosprávneho kraja na služby vykonané akciovou spoločnosťou Regionálne..."/>
  </head>
  <body>
    <article>
      <h1>Bol som zastrašovaný, tvrdí kontrolór. Dostal telefonát aj list</h1>
      <h2>Na základe odhalení nedostatkov o vynakladaní finančných prostriedkov Bratislavského samosprávneho kraja na služby vykonané akciovou spoločnosťou Regionálne cesty Bratislava bol hlavný kontrolór BSK Štefan Marušák zastrašovaný. Uviedol to v rámci rozpravy na mimoriadnom krajskom zastupiteľstve, ktoré zvolali na podnet samotných poslancov.</h2>
      <address>
        <time datetime="2019-11-29T11:49:00+00:00">29 Nov 2019, 11:49</time>
      </address>
      <p>Riaditeľ RCB Milan Valašík podal trestné oznámenie na Marušáka pre podozrenie zo zneužívania právomocí verejného činiteľa. Náhod je podľa neho v správe kontrolóra priveľa.</p>
      <p><b>"Dostal som veľmi závažný anonymný telefonát a anonymný list. Bol som zastrašovaný,"</b> uviedol Štefan Marušák. <b>„Je to ako z učebnice kriminálnej psychológie,”</b> uviedol s tým, že to považuje za znamenie, že sú na správnej stope. Hlavný kontrolór podal pre zastrašovanie trestné oznámenie. Predseda BSK Juraj Droba sa vyjadril, že jeho úrad konanie kontrolóra plne podporuje.</p>
      <p>Hlavný kontrolór Bratislavského kraja Štefan Marušák v správe o výsledkoch kontroly hospodárenia s majetkom vloženým a zvereným BSK v akciovej spoločnosti RCB a kontroly vynakladania finančných prostriedkov BSK za poskytnuté služby za obdobie 2017 a 2018 na Úrade Bratislavského samosprávneho kraja tvrdí, že RCB sa bezdôvodne obohatili o 2,5 milióna eur. Presne takú čiastku totiž Bratislavskému kraju vyfakturovali za služby a výkony, ktoré v skutočnosti nerealizovali.</p>
      <p>V roku 2017 hovorí kontrolór o vyplatených takmer dvoch miliónoch eur, z toho vyše pol milióna zaplatil kraj za stredové deliace čiary (v skutočnosti nenamaľované) a zhruba 1,4 milióna eur za natretie vodiacich čiar, ktorých sa krajské cesty takisto nedočkali. V roku 2018 išlo o vyše pol milióna eur, z toho faktúry na stredové deliace čiary tvorili asi 200-tisíc eur a vodiace čiary takmer 400-tisíc eur.</p>
    </article>
  </body>
</html>