<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/29/novyna/finansy/nabu-oholosylo-rozshuk-ekssluzhbovcziv-viejbi-banku"/>
    <meta property="og:site_name" content="Слово і Діло"/>
    <meta property="article:published_time" content="2019-11-29T11:20:01+00:00"/>
    <meta property="og:title" content="НАБУ оголосило в розшук ексслужбовців ВіЕйБі банку"/>
    <meta property="og:description" content="У Національному бюро оголосили в національний розшук двох службовців збанкрутілого банку аграрного олігарха."/>
  </head>
  <body>
    <article>
      <h1>НАБУ оголосило в розшук ексслужбовців ВіЕйБі банку</h1>
      <address>
        <time datetime="2019-11-29T11:20:01+00:00">29 Nov 2019, 11:20</time>
      </address>
      <p>
        <b>Національне антикорупційне бюро оголосило в національний розшук колишнього голову правління ВіЕйБі банку Дениса Мальцева, а також ексочільницю спостережної ради банку Наталію Василюк.</b>
      </p>
      <p>Відомості про нацрозшук Мальцева і Василюк оприлюднені в обліках Міністерства внутрішніх справ України, повідомляє «Слово і Діло».</p>
      <figure>
        <img src="http://media.slovoidilo.ua/media/infographics/10/99976/99976-1_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99976/99976-2_uk_origin.png"/>
      </figure>
      <p>Слідство встановило, що в жовтні 2014 року ВіЕйБі Банк, віднесений до категорії проблемних банків, звернувся до Національного банку України з клопотанням надати йому стабілізаційний кредит під заставу нерухомого майна. Хоча ВіЕйБі Банк не подав всіх необхідних для цього документів (програму фінансового оздоровлення банку), правління Нацбанку, всупереч вимогам законодавства, пристало на його пропозицію.</p>
      <p>При цьому вартість нерухомості, переданої в заставу Нацбанку, завищили майже в 25 разів шляхом складення підроблених звітів про оцінку. Експертиза, проведена під час досудового розслідування, встановила, що, реальна вартість заставленої нерухомості становить 72,62 млн грн проти 1,8 млрд грн, заявлених ВіЕйБі Банком. Тим не менше, знаючи про завищену вартість заставного майна та відсутність усіх необхідних документів, службові особи НБУ надали 1,2 млрд грн стабілізаційного кредиту ВіЕйБі Банку. Це — на додачу до раніше вже отриманих від Нацбанку та неповернутих 3 млрд грн кредитів. За 40 днів потому, в листопаді 2014 року, НБУ визнав ВіЕйБі Банк неплатоспроможним. Стабалізаційний кредит у 1,2 млрд грн, отриманий від НБУ терміном на два роки, ВіЕйБі Банк не повернув.</p>
      <p>Нагадаємо, <a href="https://www.slovoidilo.ua/2019/11/13/novyna/polityka/nabu-sap-povidomyly-pro-pidozru-eksvlasnyku-vab-banku-baxmatyuku">НАБУ і САП заочно повідомили про підозру Бахматюку</a>. Раніше вони <a href="https://www.slovoidilo.ua/2019/11/12/novyna/finansy/nabu-povidomylo-pro-pidozru-8-kolyshnim-chynnym-chynovnykam-naczbanku">повідомили про підозру в цій справі 8 особам</a>. Також <a href="https://www.slovoidilo.ua/2019/11/15/novyna/ekonomika/sprava-viejbi-banku-pysaruka-vidpustyly-zastavu">суд відпустив підозрюваного екс-заступника голови НБУ Олександра Писарука під заставу</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/22/novyna/ekonomika/nabu-oholosylo-baxmatyuka-rozshuk"/>
        <a href="https://www.slovoidilo.ua/2019/11/14/novyna/ekonomika/sprava-viejbi-banku-dyrektora-kompaniyi-baxmatyuka-zaareshtuvaly"/>
        <a href="https://www.slovoidilo.ua/2019/10/31/novyna/ekonomika/ryaboshapka-povernuv-nabu-spravu-banku-baxmatyuka"/>
      </related>
    </article>
  </body>
</html>