<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/ministrul-agriculturii-trebuie-sa-elaboram-un-program-national-strategic-pentru-perioada-2021-2027_1408113.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T11:11:29+00:00"/>
    <meta property="og:title" content="Ministrul Agriculturii: Trebuie să elaborăm un program naţional strategic pentru perioada 2021-2027"/>
    <meta property="og:description" content="Ministerul Agriculturii, împreună cu fermierii, trebuie să elaboreze un program naţional strategic pentru perioada 2021-2027 care să cuprindă..."/>
  </head>
  <body>
    <article>
      <h1>Ministrul Agriculturii: Trebuie să elaborăm un program naţional strategic pentru perioada 2021-2027</h1>
      <address><time datetime="2019-11-29T11:11:29+00:00">29 Nov 2019, 11:11</time> by <a rel="author">Alexandra Cruceru</a></address>
      <p>Ministerul Agriculturii, împreună cu fermierii, trebuie să elaboreze un program naţional strategic pentru perioada 2021-2027 care să cuprindă o strategie şi un set de intervenţii cu efect pozitiv pentru toţi actorii din domeniul agriculturii şi ai industriei alimentare, a declarat vineri, ministrul Agriculturii, Adrian Oros, la Forumul Internaţional al Marilor Fermieri - RALF.</p>
      <p>"Noi, administraţia, împreună cu dumneavoastră avem şi o obligaţie foarte mare faţă de consumatori care au dreptul să consume alimente produse responsabil, alimente sănătoase, dar şi faţă mediu, practicând o agricultură cât mai puţin agresivă, cât mai puţin invazivă, o agricultură mai prietenoasă. Cred că rolul nostru, al Ministerului, nu este acela de a vă spune ce şi cum să faceţi. Cu siguranţă dumneavoastră ştiţi mai bine acest lucru. Nu este nici acela de a vă raporta producţiile pe care dumneavoastră le obţineţi. Este acela de a rămâne un arbitru echidistant care prin acţiunile sale să nu contribuie el însuşi la concurenţa neloială, la distorsionarea pieţei. Asta vom încerca să facem în perioada următoare când împreună cu fermierii, cu mediul asociativ, în urma unei analize swot şi a unei analize socio-economice trebuie să elaborăm un program naţional strategic pentru perioada 2021-2027 care să cuprindă o strategie şi un set de intervenţii cu efect pozitiv pentru toţi actorii din domeniul agriculturii şi ai industriei alimentare din România", a declarat Adrian Oros.<br/><br/>El a afirmat că Ministerul Agriculturii are obligaţia de a susţine toate domeniile din agricultură şi toate categoriile de fermieri, indiferent de mărimea lor.<br/><br/>"Pe considerentul că dumneavoastră, fermierii mari, contribuiţi la securitate alimentară, aplicaţi standarde înalte şi vă asumaţi şi riscuri mult mai ridicate, noi, Guvernul, pledăm pentru introducerea voluntară a plafonării plăţilor tocmai din acest considerent. Dar trebuie să recunoaştem că este nevoie şi de o susţinere consistentă a fermelor de familie pentru a deveni competitive în raport cu fermele de familie din restul Europei şi de a transforma în mod accelerat acele multe zeci de mii de ferme de subzistenţă ca să devină ferme comerciale, ferme sustenabile", a precizat Adrian Oros.<br/><br/>Ministrul Agriculturii a a subliniat că este important să ieşim din paradigma exportului de materie primă şi importăm masiv produse alimentare.</p>
    </article>
  </body>
</html>