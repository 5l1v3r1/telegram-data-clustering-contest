<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/health/ananiev-dava-na-glavniya-prokuror-nasilieto-nad-lekar-v-sv-anna.html"/>
    <meta property="og:site_name" content="News.bg"/>
    <meta property="article:published_time" content="2019-11-29T11:26:56+00:00"/>
    <meta property="og:title" content="Ананиев дава на главния прокурор насилието над лекар в &quot;Св. Анна&quot;"/>
    <meta property="og:description" content="Не мога да разбера какви са тези хора, чуди се министърът"/>
  </head>
  <body>
    <article>
      <h1>Ананиев дава на главния прокурор насилието над лекар в "Св. Анна"</h1>
      <address><time datetime="2019-11-29T11:26:56+00:00">29 Nov 2019, 11:26</time> by <a rel="author" href="https://news.bg/author/dilyana-panayotova" target="_blank">Диляна Панайотова</a></address>
      <p><b>Здравният министър Кирил Ананиев смята да предаде случая с пребитата лекарка в Окръжна болница на главния прокурор.</b> Това стана ясно от коментара му в кулоарите на парламента.</p>
      <p>Осъждам всякакви такива случаи на насилие към медицинския персонал в нашата страна, заяви той. <b>Върху жената е оказано насилие, физически и психически,</b> подчерта Ананиев. Той очаква доклада от директора на лечебното заведение и ще го предаде на държавното обвинение.</p>
      <p>Ананиев припомни, че Министерството на здравеопазването има споразумение с главната прокуратура за съвместни действия при подобни случаи. Той и екипът му ще окажат <b>пълно съдействие на разследващите органи.</b></p>
      <p>В мандата му случаите на нападение над лекари са много. Не мога да разбера какви са тези хора, сподели Ананиев.<b> Нападателят е бил пациент на лечебното заведение.</b> Ще се сложат камери в най-належащите места.</p>
      <p>Припомняме, поредният случай на агресия към медик е от тази нощ в <a href="https://news.bg/crime/patsient-vilnya-v-stolichnata-bolnitsa-sv-anna.html"><b>столичната болница "Св. Анна".</b> </a>Пациент удрял, блъскал, душил и обиждал лекари и сестри, размахвал белезници и заплашвал с арест. По-късно мъжът беше задържан.</p>
      <p>От началото на 2019 г. случаите на агресия спрямо медици зачестиха и добиха широк обществен отзвук. През септември в Специализираната белодробна болница "Д-р Трейман" <b><a href="https://news.bg/crime/rasledvat-poredno-napadenie-nad-lekari-vav-veliko-tarnovo.html">във Велико Търново бяха нападнати лекари и медицински сестри.</a></b></p>
      <p>На 21 януари <a href="https://news.bg/regions/zhena-napadna-meditsinska-sestra-v-gorna-oryahovitsa.html"><b>35-годишна жена нападна медицинската сестра от Горна Оряховица</b></a>. По тази причина ден по-късно <b><a href="https://news.bg/regions/lekari-ot-speshna-pomosht-plashat-s-kolektivna-ostavka-sled-agresiya.html">медиците от Спешната помощ в града заплашиха с колективна оставка.</a></b></p>
      <p>На 22 януари пък <a href="https://news.bg/crime/tsigani-napadnaha-lekari-i-vav-veliko-tarnovo.html"><b>двама мъже и една жена нападнаха медицински екип в Отделението по хемодиализа</b></a> на МОБАЛ "Д-р Стефан Черкезов".</p>
      <p>Заради поредните случаи на проявена агресия спрямо медицински служители министърът на здравеопазването <a href="https://news.bg/crime/kiril-ananiev-sezira-glavniya-prokuror-za-napadeniyata-nad-lekari.html"><b>Кирил Ананиев сезира главния прокурор</b> </a>и настоя разследванията да бъдат проведени по реда на бързото производство.</p>
    </article>
  </body>
</html>