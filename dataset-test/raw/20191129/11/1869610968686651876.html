<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/economic/anuntul-facut-de-florin-citu-despre-prima-casa-voi-vedea-care-va-mai-ramane-in-picioare-sau-nu-18634651"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T11:17:00+00:00"/>
    <meta property="og:title" content="Anunţul făcut de Florin Cîţu despre „Prima Casă”: „Voi vedea care va mai rămâne în picioare sau nu”"/>
    <meta property="og:description" content="Ministrul Finanţelor, Florin Cîţu, a anunţat, sâmbătă dimineaţă, că o serie de programe, printre care şi &quot;Prima Casă&quot;, sunt în analiză momentan pentru a se vedea dacă au adus sau nu..."/>
  </head>
  <body>
    <article>
      <h1>Anunţul făcut de Florin Cîţu despre „Prima Casă”: „Voi vedea care va mai rămâne în picioare sau nu”</h1>
      <h2>Ministrul Finanţelor, Florin Cîţu, a anunţat, sâmbătă dimineaţă, că o serie de programe, printre care şi "Prima Casă", sunt în analiză momentan pentru a se vedea dacă au adus sau nu plusvaloare, precizând despre proiectul PSD "O familie, o casă" că nu este interesant pentru liberali.</h2>
      <address><time datetime="2019-11-29T11:17:00+00:00">29 Nov 2019, 11:17</time> by <a rel="author" href="https://www.mediafax.ro/autor/teona-tomoiaga" target="_blank">Teona Tomoiaga</a></address>
      <p>"Prima Casă se află binenţeles pe această listă de programe (aflate în analiză -n.r.). Nu a fost nevoie (de bani la rectificare pentru "Prima Casă" -n.r.). Programele rămân. Doar facem o analiză. După ce facem o analiză, voi vedea care va mai rămâne în picioare sau nu", a declarat Florin Cîţu, la Antena 3.</p>
      <p>Ministrul Finanţelor a catalogat proiectul PSD, prin care programului "Prima Casă" i se atribuie un caracter social devenind "O familie, o casă", că nu este interesant pentru actuala guvernare.</p>
      <p>"În trei ani de zile, am văzut toate proiectele PSD şi nu cred că a existat un proiect PSD care să-mi fi stârnit interesul aşa de mult încât să-l folosesc. Nici acest proiect nu va fi interesant pentru noi", a declarat liberalul.</p>
      <p>Pe 18 septembrie, Senatul a adoptat, în calitate de prim for legislativ sesizat, proiectul de lege pentru modificarea OUG 60/2009, prin care programului "Prima casă" să i se atribuie un caracter social, devenind "O familie, o casă".</p>
      <p>Proiectul propune:</p>
      <p>• Modificarea titulaturii Programului „Prima casă” în programul "O familie, o casă".</p>
      <p>• Introducerea pragului de venit pentru beneficiarii Programului pentru familiile cu unul sau mai mulţi copii, la data solicitării creditului garantat veniturile nete lunare ale familiei nu pot depăşi valoarea de 7.000 lei.</p>
      <p>• Mandatarea pe lângă Fondul Naţional de Garantare a Creditelor pentru Întreprinderi Mici şi Mijlocii şi a Fondului Român de Contragarantare în vederea emiterii de garanţii în numele şi în contul statului, în favoarea băncilor care acordă credite persoanelor fizice pentru achiziţia unei locuinţe în cadrul Programului.</p>
      <p>• Menţinerea avansului minim de 5% din preţul de achiziţie al locuinţei. Preţul de achiziţie a locuinţei este de maximum 70.000 EUR echivalent lei la cursul BNR valabil la data încheierii contractului de vânzare-cumpărare, iar valoarea finanţării garantate este de maximum 66.500 EUR echivalent lei.</p>
      <p>• Acordarea următoarelor subvenţii de dobândă:<br/> reducerea cu 0,5 puncte procentuale a ratei dobânzii creditului garantat pe toată durata Programului pentru familiile cu un singur copil.<br/> reducerea cu 1 punct procentual a ratei dobânzii creditului garantat pentru familiile cu doi sau mai mulţi copii.</p>
      <p>• Refinanţarea creditelor obţinute în cadrul Programului, prin alte instrumente de finanţare, cu excepţia altor credite acordate in cadrul Programului.</p>
      <p>Pe 8 octombrie 2019, propunerea legislativă a fostului ministru de Finanţe Eugen Teodorovici a primit raport favorabil în Comisia de buget a deputaţilor.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>