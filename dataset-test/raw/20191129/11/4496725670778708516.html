<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1703535-zapatero-soste-que-el-fet-que-la-investidura-depengui-d-erc-es-la-voluntat-dels-ciutadans-i-defensa-el-dialeg.html?utm_source=telegram&amp;utm_medium=xarxes&amp;utm_campaign=xarxes"/>
    <meta property="og:site_name" content="El Punt Avui"/>
    <meta property="article:published_time" content="2019-11-29T11:52:37+00:00"/>
    <meta property="og:title" content="Zapatero sosté que el fet que la investidura depengui d’ERC “és la voluntat dels ciutadans” i defensa el diàleg"/>
    <meta property="og:description" content="L'expresident del govern espanyol creu que Sánchez hauria d'agafar el telèfon a Torra un cop avancin les negociacions amb els republicans"/>
  </head>
  <body>
    <article>
      <h1>Zapatero sosté que el fet que la investidura depengui d’ERC “és la voluntat dels ciutadans” i defensa el diàleg</h1>
      <address><time datetime="2019-11-29T11:52:37+00:00">29 Nov 2019, 11:52</time> by <a rel="author">ACN</a></address>
      <ul>
        <li>
          <b>L’expresident del govern espanyol creu que Sánchez hauria d’agafar el telèfon a Torra un cop avancin les negociacions amb els republicans</b>
        </li>
      </ul>
      <p>L’expresident del govern espanyol socialista José Luís Rodríguez Zapatero ha afirmat que el fet que la investidura de Pedro Sánchez depengui de l’abstenció d’ERC “és la voluntat dels ciutadans”. En una entrevista a ’Antena 3’ aquest divendres al matí, Zapatero ha defensat que el diàleg és “l’únic camí” si es vol acabar amb l’experiència “molt negativa” dels últims anys a Catalunya. “Això ho sap la majoria de gent sensata d’aquest país”, ha remarcat, i ha criticat que “aquells que van parlar català en la intimitat ara diuen que amb els representants d’una part de la ciutadania de Catalunya no es pot parlar de res”. En aquest sentit, Zapatero ha opinat que Sánchez hauria d’agafar el telèfon a Quim Torra un cop avancin les negociacions amb els republicans.</p>
      <p>Zapatero ha destacat que quan es dialoga “cadascú pot parlar del que vulgui” però això no vol dir que l’interlocutor les accepti. Tanmateix, ha dit que caldrà “intentar buscar els punts de trobada” i en algun cas “fer reformes” o “posar una mica de creativitat”. “Sempre en política existeix un espai”, ha dit.</p>
      <p>Tot i això, preguntat pels indults als líders independentistes condemnats per sedició pel Tribunal Suprem, Zapatero ha defensat que és un tema que “no hauria d’estar a la taula de diàleg” perquè “no ajudarà” a avançar cap a un acord. També ha rebutjat que calgui la figura d’un relator.</p>
      <p>Sobre el paper de Torra, Zapatero ha remarcat que “és el president” de la Generalitat i per molt que li sembli “un factor molt negatiu” caldrà una interlocució amb ell que s’haurà de produir “com a conseqüència de les converses entre ERC i el PSOE”.</p>
      <p>Zapatero s’ha mostrat partidari del pacte de govern entre PSOE i Unides Podem i ha afirmat que és l’únic camí “realista” per tenir un govern i abordar els problemes socials i territorials.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1703375-erc-frena-la-pressa-de-sanchez-de-ser-investit-abans-de-nadal.html"/>
        <a href="http://www.elpuntavui.cat/politica/article/17-politica/1703286-erc-mante-el-no-pero-s-emplaca-amb-el-psoe-a-una-nova-reunio-el-3-de-desembre.html"/>
        <a href="http://www.elpuntavui.cat/politica/article/17-politica/1703397-vilalta-afirma-que-les-posicions-estan-molt-allunyades-i-demana-al-psoe-un-compromis-ferm-i-explicit.html"/>
        <a href="http://www.elpuntavui.cat/politica/article/17-politica/1703475-asens-demana-a-erc-que-sigui-raonable-i-no-tingui-la-temptacio-de-fer-tacticisme.html"/>
        <a href="http://www.elpuntavui.cat/politica/article/17-politica/1703492-borrell-reconeix-que-es-anomal-que-la-investidura-de-sanchez-depengui-d-erc-i-en-responsabilitza-el-pp.html"/>
        <a href="http://www.elpuntavui.cat/politica/article/17-politica/1703465-iceta-demana-a-erc-que-no-inicii-el-dialeg-a-partir-de-l-autodeterminacio-i-ho-deixi-per-mes-endavant.html"/>
      </related>
    </article>
  </body>
</html>