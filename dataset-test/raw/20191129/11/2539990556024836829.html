<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2412768,UFC-Conor-McGregor-wraca-do-gry-Irlandczyk-ma-wiele-do-udowodnienia"/>
    <meta property="og:site_name" content="Polskie Radio"/>
    <meta property="article:published_time" content="2019-11-29T11:40:00+00:00"/>
    <meta property="og:title" content="UFC: Conor McGregor wraca do gry. Irlandczyk ma wiele do udowodnienia"/>
    <meta property="og:description" content="18 stycznia przyszłego roku Conor McGregor znów wejdzie do oktagonu. Irlandczyk wróci do świata sportów walki po ponad rocznej przerwie."/>
  </head>
  <body>
    <article>
      <h1>UFC: Conor McGregor wraca do gry. Irlandczyk ma wiele do udowodnienia</h1>
      <address>
        <time datetime="2019-11-29T11:40:00+00:00">29 Nov 2019, 11:40</time>
      </address>
      <p>
        <b>18 stycznia przyszłego roku Conor McGregor znów wejdzie do oktagonu. Irlandczyk wróci do świata sportów walki po ponad rocznej przerwie.</b>
      </p>
      <ul>
        <li>
          <b>Po raz ostatni McGregor (21 wygranych - 4 porażki) walczył w październiku 2018 roku podczas UFC 229</b>
        </li>
        <li>
          <b>Zawodnik w ostatnim czasie dostarczał tematów brukowcom</b>
        </li>
        <li>
          <b>Rywalem McGregora będzie Donald Cerrone</b>
        </li>
      </ul>
      <p>Irlandczyk przegrał w pojedynku o pas wagi średniej z Rosjaninem Khabibem Nurmagomedovem.</p>
      <p>Walka zakończyła się skandalem i bójką między członkami zespołów obu zawodników. W tym pojedynku McGregor musiał jednak uznać wyższość rywala, który pokonał go w sposób bezdyskusyjny, nie pozwalając mu na wiele.</p>
      <p>Od tego momentu o zawodniku głośniej było z powodu incydentów z jego udziałem, zaczepek i promowania swojej marki whisky. Irlandczyk nie szukał możliwości powrotu, ale nie pozwalał o sobie zapomnieć - przede wszystkim brukowej prasie i łowcom sensacji.</p>
      <p>W marcu 2019 został aresztowany na Florydzie za kradzież i zniszczenie telefonu osobie, która próbowała zrobić mu zdjęcie. Wcześniej McGregor zakończył czyn społeczny po zeszłorocznej napaści na autobus z zawodnikami MMA. Do ataku doszło w Nowym Jorku. Sportowiec rzucał przedmiotami w stronę pojazdu, a wózkiem do ciężkich przedmiotów wybił jedną z szyb. W autobusie znajdowała się między innymi polska zawodniczka Karolina Kowalkiewicz).</p>
      <p>Wiadomo już, że Irlandczyk zamierza przypomnieć o sobie zarówno fanom, jak i krytykom. Zapowiadał to już w ubiegłym miesiącu, jednak na oficjalne potwierdzenie ze strony szefa UFC, Dany White'a, trzeba było poczekać, można także domyślać się, że negocjacje z zarabiającym krocie McGregorem nie były łatwe.</p>
      <figure>
        <iframe data-src="https://twitter.com/SportsCenter/status/1200157444598566912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rywalem w pojedynku, do którego dojdzie 18 stycznia, będzie doświadczony Donald Cerrone (36-13, 1 N/C). "Kowboj" to jeden z najbardziej aktywnych zawodników w UFC - w ciągu ostatnich trzech lat wchodził do oktagonu aż 10 razy. McGregor, były mistrz dwóch kategorii wagowych, w tym czasie walczył tylko raz.</p>
      <figure>
        <iframe data-src="https://twitter.com/sportbible/status/1200152828897112085?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Historia Conora McGregora w MMA jest wyjątkowa. Łączył treningi z pracą hydraulika, przed pierwszą walką, która miała przynieść mu fortunę... pobierał zasiłek. Stał się gwiazdą budując swój wizerunek jako pewna siebie i wyjątkowa osoba, potrafiąca jak mało kto zachwalać własne walory.</p>
      <p>Irlandczyk zawsze potrafił dostarczać rozrywki, rozkochał w sobie fanów, dając show, które dla UFC zawsze było opłacalne. Wszystkie te zachowania przełożyły się na miliony dolarów i popularyzację dyscypliny. Można spodziewać się, że bez względu na to, jakie uczucia żywią do McGregora, dla fanów MMA styczniowa walka będzie pozycją obowiązkową.</p>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2410671,KSW-52-kobiety-skradna-show-Mamedowi-Do-trzech-razy-sztuka"/>
      </related>
    </article>
  </body>
</html>