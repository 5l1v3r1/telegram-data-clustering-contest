<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783700/%D8%A7%D9%88%D9%84%DB%8C%D9%86-%D9%88-%D8%AA%D9%86%D9%87%D8%A7-%D8%A8%D8%A7%D8%B2%DB%8C%D8%AE%D8%A7%D9%86%D9%87-%DA%A9%D8%A7%D9%85%D9%BE%DB%8C%D9%88%D8%AA%D8%B1%DB%8C-%D8%B1%D8%A7%DB%8C%DA%AF%D8%A7%D9%86-%DA%A9%D8%A7%D8%B4%D8%A7%D9%86-%D8%A7%D9%81%D8%AA%D8%AA%D8%A7%D8%AD-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:54:22+00:00"/>
    <meta property="og:title" content="معاون اجتماعی ناحیه مقاومت بسیج کاشان: اولین و تنها بازیخانه کامپیوتری رایگان کاشان افتتاح شد"/>
    <meta property="og:description" content="کاشان-معاون اجتماعی بسیج کاشان با اشاره به افتتاح اولین و تنها بازیخانه کامپیوتری رایگان کاشان اظهار داشت:این بازیخانه مجهز به جدیدترین دستگاه های بازی، با رویکرد فرهنگی راه اندازی شده است."/>
  </head>
  <body>
    <article>
      <h1>معاون اجتماعی ناحیه مقاومت بسیج کاشان: اولین و تنها بازیخانه کامپیوتری رایگان کاشان افتتاح شد</h1>
      <address>
        <time datetime="2019-11-29T11:54:22+00:00">29 Nov 2019, 11:54</time>
      </address>
      <p>به گزارش <a href="https://www.mehrnews.com/">خبرنگار مهر</a>، سروان حسین آرامش صبح جمعه در مراسم افتتاح بازیخانه کامپیوتری کاشان با بیان اینکه ارائه خدمات در این بازیخانه که مجهز به جدیدترین دستگاه های بازی روز دنیاست کاملا رایگان است، اظهار داشت: رویکرد اصلی در فعالیت این بازیخانه فرهنگی و ایجاد نشاط بین نوجوانان و جوانان است.</p>
      <p>وی با بیان اینکه دشمن و استکبار جهانی هم اکنون تمام تلاش خود را برای تهاجم فرهنگی ازطریق جنگ نرم به کار بسته است، تصریح کرد: به فرموده رهبر معظم انقلاب بسیجیان در جنگ نرم دشمن بایستی یک قدم جلوتر در خط مقدم مبارزه باشند.</p>
      <p>معاون اجتماعی ناحیه مقاومت بسیج کاشان از اقدامات فرهنگی آتش به اختیار بسیجیان کاشان سخن گفت و بیان داشت:  این بازیخانه  به همت بسیجیان پایگاه مسجد باب الحوائج(ع)، هیئت خدمت محور یاوران حضرت مهدی(عج) و قرارگاه جهادی وخدمات اجتماعی منجی موعود که مجری طرح خدمات جهادی واجتماعی در منطقه خیابان آیت الله سعیدی بوده و به یاد شهید نوجوان بسیجی محمدرضا مسعودی نیا تاسیس و شروع به فعالیت نموده و برای عموم جوانان و نوجوانان شهرستان کاشان با رویکرد فرهنگی ایجاد شده است که نمونه ای از اقدامات آتش به اختیار بسیجیان است.</p>
      <p>
        <b> هزینه ۸۵۰ میلیون ریالی برای تاسیس و تجهیز بازیخانه یاوران حضرت مهدی(عج)</b>
      </p>
      <p>آرامش با اشاره به اینکه برای تاسیس و تجهیز بازیخانه کامپیوتری یاوران حضرت مهدی(عج) بیش از ۸۵۰میلیون ریال از طرف بسیجیان و خیرین هزینه شده است، خاطرنشان کرد: پایگاه مقاومت بسیج مسجد باب الحوائج کاشان که مجری تاسیس این بازیخانه بوده است در ارائه دیگر خدمات جهادی اجتماعی هم از قبیل کمک رسانی به سیل زدگان، برنامه های ازدواج آسان و کارگاه های آموزشی تحکیم بنیان خانواده توانسته است اقدامات موثری را انجام دهد.</p>
      <p>
        <b>اجرای طرح «جهیزیه آسمانی»</b>
      </p>
      <p>وی از اجرای طرح «جهیزیه آسمانی» توسط قرارگاه خدمات جهادی اجتماعی منجی موعود مستقر در این پایگاه خبر داد و اذعان داشت: در این طرح ۱۸ قلم از ضروریات ابتدایی یک زندگی به ارزش ۲۵۰میلیون ریال تهیه شده است که متقاضیان با پرداخت ۱۱۰میلیون ریال می توانند این جهیزیه را تهیه کنند.</p>
      <p>معاون اجتماعی ناحیه مقاومت بسیج کاشان با بیان اینکه تاکنون بیش از ۴۰ جهیزیه  تهیه و به متقاضیان اهدا شده است، یادآور شد: به منظور اطاعت از فرامین رهبری در سال رونق تولید و تحقق مولفه های اقتصاد مقاومتی مدنظر رهبر معظم انقلاب تمامی اقلام تهیه شده در قالب طرح «جهیزیه آسمانی» کالای ایرانی است.</p>
      <p>وی با اشاره به برگزاری نمایشگاه این طرح در پایگاه مقاومت بسیج مسجد باب الحوائج کاشان اظهار داشت: افراد و خانواده هایی که تمایل به بهره مندی از طرح «جهیزیه آسمانی» هستند می توانند به خیایان آیت الله سعیدی، سه راه شهید چمران، پایگاه بسیج مسجد باب الحوائج مراجعه کنند.</p>
    </article>
  </body>
</html>