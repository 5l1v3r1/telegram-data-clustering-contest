<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/cultura/musei-gratis-domenica-1-dicembre-la-lista-dei-luoghi-da-visitare-in-italia/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T11:06:19+00:00"/>
    <meta property="og:title" content="Musei gratis domenica 1 dicembre: la lista dei luoghi da visitare in Italia"/>
    <meta property="og:description" content="Il 1 dicembre torna l’iniziativa promossa dal Mibact 'Io vado al museo', con decine di aperture straordinarie in tutta Italia. Musei, gallerie e parchi archeologici osserveranno orari d’apertura prolungati o biglietti di ingresso ridotti o completamente gratuiti. Dal Castello Sforzesco di Milano al Museo Archeologico di Napoli, ecco tutti gli appuntamenti con l’arte della prima domenica di dicembre."/>
  </head>
  <body>
    <article>
      <h1>Musei gratis domenica 1 dicembre: la lista dei luoghi da visitare in Italia</h1>
      <h2>Il 1 dicembre torna l’iniziativa promossa dal Mibact “Io vado al museo”, con decine di aperture straordinarie in tutta Italia. Musei, gallerie e parchi archeologici osserveranno orari d’apertura prolungati o biglietti di ingresso ridotti o completamente gratuiti. Dal Castello Sforzesco di Milano al Museo Archeologico di Napoli, ecco tutti gli appuntamenti con l’arte della prima domenica di dicembre.</h2>
      <address><time datetime="2019-11-29T11:06:19+00:00">29 Nov 2019, 11:06</time> by <a rel="author" href="https://www.fanpage.it/author/federicadalfonso/" target="_blank">Federica D'Alfonso</a></address>
      <p>Torna, anche per il mese di dicembre, l’iniziativa promossa dal <b>Mibact</b> <b>#iovadoalmuseo</b>. In tutta Italia, moltissimi fra musei, gallerie d’arte e parchi archeologici resteranno aperti gratuitamente, o con orari prolungati ed aperture straordinarie. Il <b>1 dicembre</b> Milano, Roma e Napoli, insieme a Torino, Firenze e Genova, sarà senza dubbio all'insegna dell’arte e della cultura: ecco tutti i luoghi aperti nelle maggiori città italiane.</p>
      <h3>I musei da visitare a Milano il 1 dicembre</h3>
      <figure>
        <img src="https://staticfanpage.akamaized.net/wp-content/uploads/2019/11/gettyimages-121825690-170667a.jpg"/>
        <figcaption>in foto: <b>Il Castello Sforzesco di Milano resterà aperto nella giornata di domenica 1 dicembre.</b></figcaption>
      </figure>
      <p>A <b>Milano</b> questa <b>prima domenica di dicembre</b> sarà all’insegna della consueta apertura gratuita dei maggiori luoghi di cultura della città: sarà possibile visitare, nei consueti orari di apertura, il <b>Museo del Cenacolo vinciano</b> e la <b>Pinacoteca di Brera</b>. Insieme a questi, aperti anche il <b>Civico Museo Archeologico</b>, il <b>Museo del Novecento</b> e<b> Palazzo Morando</b>.</p>
      <p>Ingresso gratuito anche alla <b>Galleria d’Arte Moderna</b> e alle <b>Gallerie d’Italia</b>. Entrambi i musei ospitano, al momento, due esposizioni dedicate all'arte di <b>Antonio Canova</b>: alla GAM sarà possibile visitare “Canova. I volti ideali” che espone, fra le altre, 5 sculture mai viste in Italia, mentre nella sede di Piazza Scala delle Gallerie d’Italia s’indaga il rapporto fra lo scultore italiano e il danese <b>Bertel Thorvaldsen</b> sullo sfondo della Roma Settecentesca.</p>
      <p>Apertura straordinaria, ma con orario prolungato, per il <b>Castello Sforzesco</b>: con un biglietto a tariffa ridotta di 5 euro (anziché 10) sarà possibile accedere alle sale storiche del castello, partecipando fra l’altro all'itinerario organizzato in occasione del cinquecentenario della morte di Leonardo da Vinci e accedendo alla magnifica Sala dell’Asse recentemente riaperta al pubblico.</p>
      <h3>Roma, i musei aperti il 1 dicembre </h3>
      <figure>
        <img src="https://staticfanpage.akamaized.net/wp-content/uploads/2019/11/gettyimages-595950350-170667a.jpg"/>
        <figcaption>in foto: <b>Il Pantheon sarà accessibile gratuitamente domenica 1 dicembre per l’iniziativa #iovadoalmuseo.</b></figcaption>
      </figure>
      <p>Musei, gallerie, scavi archeologici e giardini storici: nella giornata di <b>domenica 1 dicembre</b> anche <b>Roma</b> sarà protagonista dell’iniziativa <b>#iovadoalmuseo</b> con decine di aperture gratuite e straordinarie dei principali musei civici e parchi archeologici della città. Per gli amanti dell’arte sarà possibile visitare il <b>Museo e la Galleria Borghese</b>, dove al momento è in corso la mostra monografica dedicata a Luigi Valadier, insieme alla <b>Galleria Spada</b>, alla <b>Galleria Nazionale d’Arte moderna a contemporanea</b> e a <b>Palazzo Poli</b>.</p>
      <p>Ma, soprattutto, la prima domenica di dicembre sarà dedicata all'archeologia, con tutti i maggiori siti e parchi aperti al pubblico, dal <b>Parco Archeologico del Colosseo </b>e<b> Fori Imperiali</b> al <b>Pantheon</b>, passando per gli <b>Scavi di Ostia antica</b> e il <b>Museo Ostiense</b>, il <b>Parco Archeologico dell’Appia Antica</b>, <b>Villa Adriana</b> e <b>Villa d’Este</b> a Tivoli, le <b>Terme di Traiano</b>, le <b>Terme di Caracalla</b>, e la suggestiva <b>Necropoli della Banditaccia</b>.</p>
      <h3>Musei gratis il 1 dicembre: cosa vedere a Napoli</h3>
      <figure>
        <img src="https://staticfanpage.akamaized.net/wp-content/uploads/2019/11/gettyimages-512863826-170667a.jpg"/>
        <figcaption>in foto: <b>Apertura gratuita il 1 dicembre anche per la Certosa e Museo di San Martino, a Napoli.</b></figcaption>
      </figure>
      <p>Anche a <b>Napoli</b> tutti i principali musei statali resteranno aperti, in via straordinaria o con prezzi ridotti, domenica 1 dicembre: <b>Castel Sant’Elmo</b>, il <b>Museo e la Certosa di San Martino</b>, il <b>Museo della Ceramica Duca di Martina</b> e <b>Villa Pignatelli</b> parteciperanno, insieme agli altri luoghi di cultura della città, all'iniziativa del Mibact #iovadoalmuseo.</p>
      <p>Occasione unica per poter accedere anche al <b>Museo Archeologico Nazionale</b> dove è in corso, fino a maggio 2020, la suggestiva experience exhibition “Capire il cambiamento climatico” prodotta in collaborazione con National Geographic. Aperto gratuitamente anche <b>Palazzo Zevallos Stigliano</b>, sede delle Gallerie d’Italia, dove oltre al bellissimo “Martirio di Sant’Orsola” di Caravaggio è al momento esposta una mostra dedicata ai trent’anni dalla caduta del Muro di Berlino.</p>
      <p>Al costo di 6 euro sarà invece possibile accedere la mostra “Napoli, Napoli…di lava, porcellana e musica” in corso al <b>Museo di Capodimonte</b>, mentre per chi vorrà spostarsi, l’occasione ideale sarà quella offerta dal <b>Parco Archeologico di Ercolano</b>, dove è stata recentemente riaperta al pubblico la Casa del Bicentenario. Gratuiti anche il <b>MADRE</b>, il <b>Parco Archeologico dei Campi Flegrei</b> e quello di <b>Pompei</b>.</p>
      <h3>#iovadoalmuseo a Genova, Firenze e Torino</h3>
      <figure>
        <img src="https://staticfanpage.akamaized.net/wp-content/uploads/2019/11/gettyimages-AQ3809-001-170667a.jpg"/>
        <figcaption>in foto: <b>Anche gli Uffizi saranno aperti domenica 1 dicembre.</b></figcaption>
      </figure>
      <p>Anche nelle altre maggiori città italiane il 1 dicembre sarà dedicato all'arte e alla cultura, con numerose aperture straordinarie. A <b>Genova</b>, ad esempio, sarà possibile visitare il suggestivo <b>Palazzo Reale</b>, e il suo Museo con la collezione permanente e la mostra, appena inaugurata, dedicata all'arte presepiale Settecentesca. Ma sarà aperta alche la <b>Galleria Nazionale di Palazzo Spinola</b>: fino alle 19:30 saranno visitabili i salotti settecenteschi del secondo piano nobile, con la meravigliosa galleria degli specchi, le cucine storiche e le sale della Galleria Nazionale della Liguria.</p>
      <p><b>Firenze</b> sarà un'altra delle città che offriranno più possibilità di trascorrere una domenica all'insegna dell’arte e della cultura: gratuiti gli <b>Uffizi</b>, insieme a <b>Palazzo Pitti</b>, <b>Giardino di Boboli</b>, <b>Bargello</b> e <b>Cappelle Medicee</b> che, in via eccezionale, saranno ad ingresso libero anche sabato 30 novembre in occasione della “Festa della Toscana”. <b>Torino</b> aprirà invece i <b>Musei Reali</b> con la suggestiva Biblioteca, l’Armeria, la <b>Galleria Sabauda</b> e i <b>Giardini Reali</b>, oltre alla <b>Cappella della Sacra Sindone</b> e a <b>Palazzo Chiablese</b>.</p>
    </article>
  </body>
</html>