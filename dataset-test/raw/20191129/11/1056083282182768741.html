<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805234/%D8%AF%D9%88%D9%84%D8%AA-%D9%88-%D8%AF%D8%B3%D8%AA%DA%AF%D8%A7%D9%87-%D9%87%D8%A7-%D8%A8%D8%B1%D8%A7%DB%8C-%D8%A8%D9%87%D8%A8%D9%88%D8%AF-%D8%B4%D8%A7%D8%AE%D8%B5-%D9%87%D8%A7%DB%8C-%D8%B1%D8%B4%D8%AF-%D8%AC%D9%85%D8%B9%DB%8C%D8%AA-%D8%AA%D9%84%D8%A7%D8%B4-%D9%85%D8%B6%D8%A7%D8%B9%D9%81-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:03:34+00:00"/>
    <meta property="og:title" content="دولت و دستگاه‌ها برای بهبود شاخص‌های رشد جمعیت، تلاش مضاعف کنند"/>
    <meta property="og:description" content="ایسنا/آذربایجان شرقی امام جمعه تبریز با تاکید بر این‌که اکنون که ترفندهای شوم عناصر نفوذی برملا شده است، گفت: لازم است دولت و دستگاه‌ها با بازنگری و تصحیح قوانین برای بهبود شاخص‌های رشد جمعیت به عنوان مولفه اقتدار کشور، تلاش مضاعف کنند."/>
  </head>
  <body>
    <article>
      <h6 class="kicker">امام جمعه تبریز:</h6>
      <h1>دولت و دستگاه‌ها برای بهبود شاخص‌های رشد جمعیت، تلاش مضاعف کنند</h1>
      <address><time datetime="2019-11-29T11:03:34+00:00">29 Nov 2019, 11:03</time> by <a rel="author">نسرین سوار</a></address>
      <p>ایسنا/آذربایجان شرقی امام جمعه تبریز با تاکید بر این‌که اکنون که ترفندهای شوم عناصر نفوذی برملا شده است، گفت: لازم است دولت و دستگاه‌ها با بازنگری و تصحیح قوانین برای بهبود شاخص‌های رشد جمعیت به عنوان مولفه اقتدار کشور، تلاش مضاعف کنند.</p>
      <p>حجت‌الاسلام سید محمد علی آل هاشم در خطبه‌های نماز جمعه تبریز، اظهار کرد: از سال ۹۱ مقام معظم رهبری در یک هشدار مهم، سیاست‌های جمعیتی را اشتباه خوانده و دغدغه‌ افزایش جوان کشور و فرزندآوری را جزو مطالبات خود مطرح کردند.</p>
      <p>وی ادامه داد: از سال ۹۵ عناصری مشکوک به نام پژوهشگر و تحقیق با دستکاری در آمارها تلاش کردند، حرکت کشور را در حوزه‌ی رشد جمعیت، رو به جلو نشان دهند تا در غفلت فراگیر مسئولان و مردم، ایران اسلامی، مهد انقلاب اسلامی با فاجعه کاهش جمعیت جوان و با نشاط مواجه شود، آن هم زمانی که کار از کار گذشته است.</p>
      <p> امام جمعه تبریز با بیان این‌که رهبر معظم انقلاب با پیگیری و رصد هوشمندانه اولین کسی بودند که این اقدامات فاجعه بار و تحرکات مشکوک را مطرح کردند، گفت: رهبر معظم انقلاب مسئولان را به بازنگری فراخواندند، نامه وزیر بهداشت، آقای نمکی نیز بر صحت پیش بینی رهبر تاکید کرده است.</p>
      <p>آل هاشم با تذکر در ارتباط با گفتمان سازی بیانیه گام دوم انقلاب، بیان کرد: رسانه‌ها به ویژه رسانه‌های نوین، مهم‌ترین ابزار گفتمان سازی محسوب می‌شوند وبرای گفتمان سازی بیانیه‌ای باید نسبت به کارهای رسانه‌ای و هنری توجه جدی شود.</p>
      <p>وی ادامه داد: رسانه‌ها می‌توانند در اجرا و تحقق بخشیدن بیانیه گام دوم انقلاب نقش به سزایی داشته باشند.</p>
      <p> امام جمعه تبریز در ادامه با اشاره به شهادت آیت الله مدرس که به روز مجلس نام گذاری شده است، اظهار کرد: مهم‌ترین خصایل شهید مدرس، دین شناسی، دین آشنایی عمیق و شناخت نفودی‌های دشمن بود، ساده زیستی و مردم داری و شهادت طلبی و وارستگی از تعلقات دنیوی، عدم تغییر روحیه در زندگی قبل و بعد نمایندگی از دیگر ویژگی‌های آیت الله شهید مدرس بود.</p>
      <p>آل هاشم تاکید کرد: مردم سعی کنند چنین افرادی با این ویژگی‌ها را به عنوان نماینده انتخاب کرده و به مجلس بفرستند.</p>
      <p>وی در بخش دیگری از سخنانش با اشاره به افتتاح پروژه‌ی خط آهن قطار میانه_بستان آباد، افزود: این پروژه هرچند دیر هنگام و بعد از ۲۰ سال افتتاح شد، اما تحقق آن، جای تشکر دارد و امیدواریم طبق وعده‌های رئیس جمهور خط راه آهن میانه تا سال آینده به تبریز نیز برسد.</p>
      <p>امام جمعه تبریز در ادامه با اشاره به فرارسیدن هفتم آذرماه، روز نیروی دریایی ارتش جمهوری اسلامی ایران، گفت: روز نیروی دریایی یادآور عملیات بزرگ مروارید است که توسط نیروی مقتدر نیروی دریایی در اول جنگ اتفاق افتاد، هفتم آذرماه سال ۵۹، جان برکفان نیروی دریایی با تسخیر و انهدام سکوهای نفتی دشمن، نیروی دریایی دشمن را تا پایان جنگ از بین بردند.</p>
      <p>وی افزود: عراق نتوانست تا پایان جنگ نیروی دریایی خود را در دریا ساماندهی کند، این روز را به تمامی سیپد جامه‌های نیروی دریایی تبریک می‌گویم و یاد شهدا نیروی دریایی را گرامی‌می‌دارم.</p>
      <p>وی با بیان این‌که نیروی دریایی نه تنها نیروی راهبردی جمهوری اسلامی است، بلکه نیروی بین‌المللی و از نظر دیپلماسی حرفی برای گفتن دارد، اطهار کرد: نیروی دریایی در بحث اقتصاد کشور و در مبارزه با دزدان دریایی حرفی برای گفتن دارد، محافظت از کشتی‌های تجاری توسط نیروهای دریایی انجام می‌شود، همچنین ساخت ناو جنگی در سایه مدیریت و هدایت‌های فرماندهی کل قوا در نیروری دریایی چشمگیر است.</p>
      <p>آل هاشم در ادامه با اشاره به دیدار پرشور بسیجی‌ها با مقام معظم رهبری به مناسبت هفته بسیج، بیان کرد: مقام معظم رهبری در این دیدار به جریانات اخیر اشاره و از مردم ایران عزیز و از حرکت ویژه‌ مردم تبریز قدردانی کردند.</p>
      <p>وی افزود: مقام معظم رهبری در این دیدار تاکید کردند که جریانات اخیر توطئه‌ای بزرگ و پیچیده بود که با هزینه‌ی استکبار جهانی انجام‌ شد و ملت بزرگ ایران با حضور در راهپیمایی توطئه‌ی دشمن را ناکام گذاشتند.</p>
      <p>وی با بیان این‌که بسیج نماد تشکل و تفکر بسیجی در هر قشر و صنفی در داخل و خارج کشور است، خاطرنشان کرد: مقام معظم رهبری در این دیدار به نقش بسیج اشاره کرده و بسیج را نیروی مقاومت بسیج مستضعفین دانستند.</p>
      <p>انتهای پیام</p>
    </article>
  </body>
</html>