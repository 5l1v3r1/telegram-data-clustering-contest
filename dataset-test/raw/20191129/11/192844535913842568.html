<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/health/19063/"/>
    <meta property="og:site_name" content="Sanook"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="ผง “กลิตเตอร์” โรยบนอาหาร กินได้อย่างปลอดภัยหรือไม่ ?"/>
    <meta property="og:description" content="ประกายระยิบระยับในอาหารอาจดูน่าสวยงามจนสามารถดึงดูดสายตาของเราให้มอง ถ่ายรูป ก่อนลงมือตักเข้าปากได้ แถมยังเพิ่มมูลค่าของอาหารคาวหวานจานให้ดูหรูหราขึ้นได้เพียงไม่กี่วินาที แต่ผงกลิตเตอร์เหล่านี้ปลอดภัยต่อสุขภาพของผู้บริโภคอย่างเรา ๆ มากแค่ไหน ?"/>
  </head>
  <body>
    <article>
      <h1>ผง “กลิตเตอร์” โรยบนอาหาร กินได้อย่างปลอดภัยหรือไม่ ?</h1>
      <address><time datetime="2019-11-29T11:00:00+00:00">29 Nov 2019, 11:00</time> by <a rel="author">Jurairat N.</a></address>
      <h3>ผงกลิตเตอร์หลากสีบน<a href="http://www.sanook.com/health/6693/">อาหาร</a>ทั้งคาวหวาน สามารถกินได้หากเป็นผงกลิตเตอร์ที่ทำมาจากส่วนผสมธรรมชาติที่ผ่านรับรองและตรวจสอบแล้วว่าปลอดภัยต่อร่างกาย แต่หากเป็นผงกลิตเตอร์ที่ทำจากเม็ดพลาสติก แม้ว่าจะไม่ระคายเคืองกระเพาะอาหารจนสามารถถ่ายออกมาผ่านอุจจาระได้ แต่กลิตเตอร์เหล่านี้ไม่ใช่อาหารที่มีประโยชน์ต่อร่างกาย ดังนั้นการกินในปริมาณมากเกินไปจึงไม่เป็นผลดีต่อร่างกาย</h3>
      <p>ประกายระยิบระยับในอาหารอาจดูน่าสวยงามจนสามารถดึงดูดสายตาของเราให้มอง ถ่ายรูป ก่อนลงมือตักเข้าปากได้ แถมยังเพิ่มมูลค่าของอาหารคาวหวานจานให้ดูหรูหราขึ้นได้เพียงไม่กี่วินาที แต่ผงกลิตเตอร์เหล่านี้ปลอดภัยต่อ<a href="https://www.sanook.com/health/">สุขภาพ</a>ของผู้บริโภคอย่างเรา ๆ มากแค่ไหน ?</p>
      <h3>ผง “กลิตเตอร์” โรยบนอาหาร กินได้อย่างปลอดภัยหรือไม่ ?</h3>
      <p>โดยส่วนใหญ่แล้วใน<a href="https://www.sanook.com/travel/restaurant/">ร้านอาหาร</a>ที่ได้มาตรฐานจะใช้ผงกลิตเตอร์ที่ได้รับการรับรองแล้วว่าเป็น food grade คือสามารถกินได้ ไม่เป็นอันตรายต่อร่างกาย จากข้อมูลอธิบายโดย <a href="https://www.facebook.com/MTlikesara/photos/a.163696700503189/1173974009475448/?type=3&amp;theater">เ</a><a href="https://www.facebook.com/MTlikesara/photos/a.163696700503189/1173974009475448/?type=3&amp;theater">พจ หมอแล็บแพนด้า</a> ระบุว่า ผงกลิตเตอร์บนอาหารเหล่านี้ “ทำมาจากแป้งข้าวโพด น้ำตาล และสีผสมอาหารแบบแวววาว เป็นสีที่ผ่านการตรวจสอบว่าปลอดภัย กินได้” ดังนั้นหากเป็นกลิตเตอร์ชนิดที่ผลิตมาเพื่อใส่ในอาหารโดยเฉพาะ ก็จะไม่เป็นอันตรายต่อร่างกาย</p>
      <p>อย่างไรก็ตาม ยังมีผงกลิตเตอร์อีกประเภทหนึ่งที่อาจพบได้ในอาหาร หรือยาแคปซูลต่าง ๆ ดร. แอนดรูว์ สโตล์แบช (Andrew Stolbach) แพทย์ด้านสาธารณสุข ผู้เชี่ยวชาญด้านพิษวิทยา และรองศาสตราจารย์ด้านเวชศาสตร์ฉุกเฉิน จากมหาวิทยาลัย Johns Hopkins University School of Medicine ระบุว่า ผงกลิตเตอร์เหล่านี้ไม่ใช่อาหาร แต่ทำมาจากพลาสติกขนาดเล็กจำนวนมาก ที่ถึงแม้ว่าจะไม่ใช่สารที่ทำให้อวัยวะภายในร่างกายเกิดอาการแพ้ หรือระคายเคือง แต่ก็ไม่ได้หมายความกินแล้วจะปลอดภัย 100% เพราะในผงกลิตเตอร์เหล่านี้อาจมีการปนเปื้อนโลหะ หรือส่วนประกอบอันตรายอื่น ๆ ที่อาจส่งผลต่อ<a href="https://www.sanook.com/health/">สุขภาพ</a>ของเราในระยะยาวได้</p>
      <h3>ไม่เป็นพิษต่อร่างกาย ไม่ได้หมายความว่าไม่อันตรายต่อร่างกาย</h3>
      <p>เมื่อไรก็ตามที่พบเห็นของกินของใช้ต่าง ๆ ที่เขียนกำกับเอาไว้ว่า “nontoxic” (ปลอดสารพิษ) อย่างเช่นในผงกลิตเตอร์เหล่านี้ ไม่ได้หมายความว่าเราจะสามารถบริโภคสิ่งเหล่านี้ได้อย่างปลอดภัย 100% เพราะแม้ว่าจะเป็นผลิตภัณฑ์ปลอดสารพิษ แต่มันไม่ใช่ “อาหาร” ผงกลิตเตอร์มีขนาดเล็กมาก และเบามาก สามารถไหลไปอุดตันในปอด ทำให้ปอดระคายเคือง อาจทำให้เราไอ และหายใจติดขัดได้ โดยเฉพาะผงกลิตเตอร์แบบแคปซูล ที่บางคนกินเพื่อให้ขับถ่ายออกมาเป็นกลิตเตอร์แวววาว แม้ว่าจะไม่ได้ส่งผลอันตรายต่อร่างกายโดยตรง แต่ก็อาจก่อให้เกิดอันตรายดังกล่าวได้</p>
      <p>ดังนั้น ควรระมัดระวังในการเลือกกินผงกลิตเตอร์ที่ผลิตขึ้นเพื่อการเป็นอาหารเท่านั้น ไม่ควรกินกลิตเตอร์ที่ไม่ได้มาตรฐาน food grade หรือกลิตเตอร์แบบที่ร่างกายย่อยไม่ได้ เพราะอาจเกิดอันตรายต่อร่างกายในระยะยาวได้</p>
      <footer><b>ขอขอบคุณ<br/></b>ข้อมูล :<a href="https://www.facebook.com/MTlikesara/photos/a.163696700503189/1173974009475448/?type=3&amp;theater">Facebook หมอแล็บแพนด้า @MTlikesara</a>,<a href="https://www.refinery29.com/en-us/2018/04/195777/edible-glitter-food-pills-safety?fbclid=IwAR0bBYdcVJjGBRtcSI6Z65xx7aR7ocR4KuHSPqvxZS__CvZPTrXaG4w5gpQ">refinery29.com<br/></a>ภาพ :<a href="https://www.istockphoto.com/th">iStock</a></footer>
    </article>
  </body>
</html>