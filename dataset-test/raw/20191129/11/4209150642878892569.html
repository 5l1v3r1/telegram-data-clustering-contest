<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/gradovi/Aura-poklonila-EKG-aparat-gradiskoj-bolnici/571139?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T11:56:37+00:00"/>
    <meta property="og:title" content="&quot;Aura&quot; poklonila EKG aparat gradiškoj bolnici"/>
    <meta property="og:description" content="GRADIŠKA - Osiguravajuće društvo “Aura” doniralo je savremeni EKG aparat bolnici u Gradišci i na taj način još jednom pokazalo da su društveno odgovorna kompanija, koja brine o potrebama stanovništva."/>
  </head>
  <body>
    <article>
      <h1>"Aura" poklonila EKG aparat gradiškoj bolnici</h1>
      <address><time datetime="2019-11-29T11:56:37+00:00">29 Nov 2019, 11:56</time> by <a rel="author">N.N.</a></address>
      <p>GRADIŠKA - Osiguravajuće društvo “Aura” doniralo je savremeni EKG aparat bolnici u Gradišci i na taj način još jednom pokazalo da su društveno odgovorna kompanija, koja brine o potrebama stanovništva.</p>
      <p>Ovu vrijednu donaciju juče je predstavnicima gradiške bolnice uručio direktor prodaje u Osiguranju “Aura” Anđelko Ateljević.</p>
      <p>“Izuzetna mi je čast i zadovoljstvo što sam upravo ja u ime kompanije uručio ovu donaciju zaposlenima u bolnici, koji imaju najodgovorniji posao”, rekao je Ateljević.</p>
      <p>Dodao je da se nada da će primjer “Aure” slijediti i ostale osiguravajuće kuće, jer je, kako kaže, zdravlje imperativ imperativa.</p>
      <p>Ateljević je naglasio da je “Aura” u dosadašnjoj praksi, kao društveno odgovorna kompanija, u više navrata bila donator ovih i sličnih uređaja, koji će na najbolji mogući način stručnjacima omogućiti da blagovremeno dijagnostikuju problem te da svojim znanjem i umijećem spase ljudski život.</p>
      <p>“Sama ideja potekla je od našeg prijatelja ljekara, koji je trenutno na specijalizaciji”, istakao je Ateljević.</p>
      <p>“Aura” je, kako je objasnio Ateljević, mlada osiguravajuća kuća sa sjedištem u Banjaluci, koja podržava sve aktivnosti ovog karaktera, ali je ovo prvi put da to iznose u javnost.</p>
      <p>“Mi, kao što vodimo brigu o našim klijentima, pokušavamo na sličan način pomoći i svima ostalima. Naš slogan i jeste “Neka vas čuva Aura” “, kazao je Ateljević i dodao da će i u narednom periodu, u skladu sa svojim mogućnostima pokušati da pomognu onima kojima je to potrebno.</p>
      <p>Načelnica Internog odjeljenja bolnice Gradiška Milanka Bajić-Živanić zahvalila je Osiguranju “Aura” na ovoj donaciji, jer je EKG aparat neophodan za pregled svih internističkih pacijenata.</p>
      <p>“Bilo koji pregled počinje sa EKG zapisom. Zbog toga nam je još jedan ovaj aparat bio neophodan. Do sada smo raspolagali sa tri ova aparata, ali s obzirom na to da je to starija oprema, pa se često kvari, novi EKG nam je dobrodošao”, rekla je Bajić-Živanić i dodala da EKG aparat ne pokriva samo pacijente internog odjeljenja nego i ostala odjeljenja.</p>
      <p>Menadžer prodaje u kompaniji “Bawariamed” Duško Milovanović zahvalio je “Auri” na ukazanom povjerenju, jer su njih izabrali kao partnera u ovoj humanoj misiji.</p>
      <p>“Ovo je velika stvar koju je “Aura” učinila za stanovništvo Gradiške, jer je donacija medicinske opreme zdravstvenim ustanovama i direktna donacija njihovim pacijentima”,  naglasio je Milovanović.</p>
      <p>(Glas Srpske)</p>
    </article>
  </body>
</html>