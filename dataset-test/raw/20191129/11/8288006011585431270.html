<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175964/beh-na-lyziach-sp-prochazkova-a-koristek-nepostupili-z-kvalifikacie-sprintu"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T11:37:20+00:00"/>
    <meta property="og:title" content="Beh na lyžiach-SP: Procházková a Koristek nepostúpili z kvalifikácie šprintu"/>
    <meta property="og:description" content="Procházková v eliminácii obsadila až 67. priečku."/>
  </head>
  <body>
    <article>
      <h1>Beh na lyžiach-SP: Procházková a Koristek nepostúpili z kvalifikácie šprintu</h1>
      <h2>Procházková v eliminácii obsadila až 67. priečku.</h2>
      <address><time datetime="2019-11-29T11:37:20+00:00">29 Nov 2019, 11:37</time> by <a rel="author">TASR</a></address>
      <p>Ruka 29. novembra (TASR) - Slovenským reprezentantom v behu na lyžiach Alene Procházkovej a Jánovi Koristekovi nevyšiel vstup do nového ročníka Svetového pohára. Vo fínskom stredisku Ruka v piatok nepostúpili z kvalifikácie šprintu klasickou technikou medzi tridsiatku najlepších.</p>
      <p>Procházková v eliminácii obsadila až 67. priečku. Jej manko na najrýchlejšiu Luciu Scardoniovú z Talianska narástlo na 18,19 sekundy. Na 1,4 km dlhej trati dosiahla čas 3:21,20 min, na postup jej chýbalo viac ako osem sekúnd. Na štart sa postavilo spolu 92 bežkýň, v kvalifikácii stroskotali napríklad aj Nórka Heidi Wengová, či Švédky Charlotte Kallová a Frida Karlssonová.</p>
      <p>Koristek skončil v kvalifikácii takmer na chvoste štartového poľa na 103. mieste časom 3:06,22 min. Najrýchlejší bol celkový víťaz SP z uplynulej sezóny Nór Johannes Hösflot Kläbo. Koristek na neho v cieli stratil až 28,8 sekundy, za sebou nechal iba troch súperov.</p>
      <p>Na severe Európy ešte slovenskú dvojicu čakajú v sobotu dištančné preteky klasicky a v nedeľu stíhačka voľne na 10 resp. 15 km.</p>
    </article>
  </body>
</html>