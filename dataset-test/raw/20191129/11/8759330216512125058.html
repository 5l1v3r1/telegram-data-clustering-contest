<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905741/officieel-arsenal-trainer-emery-ontslagen-na-nieuwe-dreun.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-29T11:17:00+00:00"/>
    <meta property="og:title" content="OFFICIEEL: Arsenal-trainer Emery ontslagen na nieuwe dreun"/>
    <meta property="og:description" content="Unai Emery is ontslagen als manager van Arsenal. De Londense club wist al zeven duels op rij niet te winnen, de slechtste reeks in 27 jaar. De 2-1 nederlaag bij Eintracht Frankfurt in de Europa League bezegelde het lot van de Spaanse manager."/>
  </head>
  <body>
    <article>
      <h1>OFFICIEEL: Arsenal-trainer Emery ontslagen na nieuwe dreun</h1>
      <address>
        <time datetime="2019-11-29T11:17:00+00:00">29 Nov 2019, 11:17</time>
      </address>
      <p>
        <b>Unai Emery is ontslagen als manager van Arsenal. De Londense club wist al zeven duels op rij niet te winnen, de slechtste reeks in 27 jaar. De 2-1 nederlaag bij Eintracht Frankfurt in de Europa League bezegelde het lot van de Spaanse manager.</b>
      </p>
      <p>Britse media meldden eerder op de dag al dat er spoedberaad was bij Arsenal over de positie van Emery. The Gunners staan slechts achtste in de Premier League, met negentien punten achterstand op koploper Liverpool. Ook een vervolg in de Europa League is nog geen zekerheid na de thuisnederlaag tegen Frankfurt, al gaan de Londenaren nog wel aan kop in de poule.</p>
      <p>Emery trad in de zomer van 2018 aan als opvolger van Arsène Wenger, maar houdt het dus een stuk minder lang vol dan de Fransman. Vorig seizoen leidde hij Arsenal naar een vijfde plek in de Premier League en stond hij in de Europa League-finale, die met 4-1 werd verloren van Chelsea. De 48-jarige Emery was eerder trainer van Valencia, Sevilla en Paris Saint-Germain.</p>
      <p>Arsenal maakt bekend dat Fredrik Ljungberg voorlopig de honneurs waarneemt. De Zweedse oud-speler van de club was al als assistent werkzaam in het Emirates Stadium. 'De zoektocht naar een nieuwe hoofdtrainer is in gang gezet', valt te lezen in de verklaring.</p>
      <p><b>Pochettino</b><br/>Vorige week nam al een andere Londense topclub afscheid van zijn manager: Tottenham Hotspur zette Mauricio Pochettino aan de kant en stelde José Mourinho aan als opvolger.</p>
    </article>
  </body>
</html>