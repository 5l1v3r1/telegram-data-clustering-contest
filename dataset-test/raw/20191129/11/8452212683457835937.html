<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/barna-pnl-nu-primeste-un-cec-in-alb/"/>
    <meta property="og:site_name" content="Cotidianul"/>
    <meta property="article:published_time" content="2019-11-29T11:34:06+00:00"/>
    <meta property="og:title" content="Barna: PNL nu primeşte un cec în alb"/>
    <meta property="og:description" content="Dan Barna a afirmat, în urma întâlnirii liderilor USR-PLUS cu premierul Ludovic Orban, că este o „obligație” să comunice cu Guvernul, însă nu înseamnă că „PNL sau premierul primește un cec în alb”. Totodată, Dacian Cioloș a spus că va fi „monitorizată realizarea dezideratelor”."/>
  </head>
  <body>
    <article>
      <h1>Barna: PNL nu primeşte un cec în alb</h1>
      <address><time datetime="2019-11-29T11:34:06+00:00">29 Nov 2019, 11:34</time> by <a rel="author">(R.C.)</a></address>
      <p>Dan Barna a afirmat, în urma întâlnirii liderilor USR-PLUS cu premierul Ludovic Orban, că este o „obligație” să comunice cu Guvernul, însă nu înseamnă că „PNL sau premierul primește un cec în alb”. Totodată, Dacian Cioloș a spus că va fi „monitorizată realizarea dezideratelor”.</p>
      <p>„Am susținut guvernul PNL pentru îndeplinirea unor obiective critice pentru societatea românească astăzi, nu pentru funcții sau alte beneficii. E normal să avem întâlniri cu premierul și să discutăm cele mai bune soluții pentru îndeplinirea acestor obiective, importante pentru cetățeni. Responsabilitatea noastră primară e către cei care ne-au trimis în Parlament și asta ne obligă să comunicăm cu guvernul. Asta nu înseamnă că PNL sau premierul primește un cec în alb”, a declarat Dan Barna, vineri, în urma discuției USR-PLUS cu Ludovic Orban.</p>
      <p>Totodată, liderul PLUS, Dacian Cioloș, a afirmat că vor exista întâlniri periodice cu prim-ministru, pentru „deblocarea problemelor”, iar „realizarea dezideratelor va fi monitorizată”.</p>
      <p>„Am discutat cu premierul Orban despre prioritățile pe care ni le-au transmis alegătorii noștri. Sunt lucruri la care oamenii țin și de la care trebuie să înceapă orice fel de construcție. Am stabilit să monitorizăm realizarea acestor deziderate și să avem întâlniri periodice cu prim-ministrul Orban. Ne-am arătat disponibilitatea de a veni și cu soluții pentru deblocarea acestor probleme“, a întărit liderul PLUS, Dacian Cioloș.</p>
      <p>Conform unui comunicat de presă remis MEDIAFAX, liderii Alianței USR PLUS, Dacian Cioloș și Dan Barna, s-au întâlnit vineri dimineață cu premierul Ludovic Orban pentru a discuta despre prioritățile Guvernului din perioada următoare.</p>
      <p>„Principalele teme abordate de liderii Alianței USR PLUS în discuția cu prim-ministrul Orban au vizat: reintroducerea alegerilor în două tururi pentru primari și președinți de consilii județene, anularea recursului compensatoriu, desființarea secției speciale de anchetare a magistraților, modificarea legilor electorale privind diaspora, impozitarea pensiilor speciale, modificarea radicală a PNDL, stoparea tăierilor ilegale de lemn, prezentarea sistematică a stadiului în care se află proiectele de investiții, alegerile anticipate”, este explicat în document.</p>
      <p>Liderii USR PLUS au mai transmis că se vor întâlni periodic cu premierul Orban, iar Alianța va sprijini Guvernul pentru îndeplinirea unor obiective comune.</p>
    </article>
  </body>
</html>