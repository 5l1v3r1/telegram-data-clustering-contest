<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623925/%DB%B1%DB%B9-%D8%AF%D8%B1%D8%B5%D8%AF-%D9%86%D8%A7%D8%A8%D8%A7%D8%B1%D9%88%D8%B1%DB%8C-%D8%B2%D9%86%D8%A7%D9%86-%D8%A8%D9%87-%D8%B9%D9%84%D8%AA-%D8%A7%D8%A8%D8%AA%D9%84%D8%A7-%D8%A8%D9%87-%D8%B3%D9%84-%DA%98%D9%86%DB%8C%D8%AA%D8%A7%D9%84-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T11:54:00+00:00"/>
    <meta property="og:title" content="۱۹ درصد ناباروری زنان به علت ابتلا به سل ژنیتال است"/>
    <meta property="og:description" content="عضو هیات علمی و دانشیار دانشگاه علوم پزشکی تهران با اشاره به تاثیر بیماری‌های عفونی بر روی رزرو تخمدان، گفت: ۱۹ درصد ناباروری در خانم‌ها به علت ابتلا به سل ژنیتال است و همچنین بیماری HIV و بیماری‌های منتقله از تماس جنسی احتمال ناباروری را بیشتر می‌کند."/>
  </head>
  <body>
    <article>
      <h1>۱۹ درصد ناباروری زنان به علت ابتلا به سل ژنیتال است</h1>
      <address>
        <time datetime="2019-11-29T11:54:00+00:00">29 Nov 2019, 11:54</time>
      </address>
      <p>
        <i>عضو هیات علمی و دانشیار دانشگاه علوم پزشکی تهران با اشاره به تاثیر بیماری‌های عفونی بر روی رزرو تخمدان، گفت: ۱۹ درصد ناباروری در خانم‌ها به علت ابتلا به سل ژنیتال است و همچنین بیماری HIV و بیماری‌های منتقله از تماس جنسی احتمال ناباروری را بیشتر می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهرانگیز زنگنه امروز در سمپوزیوم حفظ باروری به دلایل غیر پزشکی که در پژوهشگاه رویان برگزار شد، با اشاره به بیماری‌های سیستمیک عفونی که بر روی ناباروری تاثیر می‌گذارند، این بیماری‌ها را TB، HCV، HBV و HIV عنوان کرد و گفت: TB یا سل تناسلی زنان یکی از عفونت‌هایی است که ثابت شده بر روی رزرو تخمدان تاثیر می‌گذارد.</p>
      <p>وی خاطرنشان کرد: علت ۱۹ درصد از ناباروری‌ در خانم‌ها ابتلا به سل ژنیتال است.</p>
      <figure>
        <img src="https://aftabnews.ir/files/fa/news/1398/9/8/364921_892.jpg"/>
      </figure>
      <p>وی سپس به هپاتیت C و B اشاره کرد و گفت: هپاتیت B بیشتر بر روی ناباروری اسپرم تاثیرگذار است. در حالی‌که ثابت شده عفونت هپاتیت C بر روی رزرو تخمدان تاثیرگذار است.</p>
      <p>عضو هیات علمی و دانشیار دانشگاه علوم پزشکی تهران اظهار کرد: بیماری HIV (مثبت) منجر به ایجاد ناباروری می‌شود؛ چه در افرادی که بخواهند خود به خود حامله شوند و چه افرادی که در خصوص ناباروری تحت درمان هستند. احتمال ناباروری در صورت ابتلا به HIV بیشتر است.</p>
      <p>زنگنه افزود: HIV همچنین با ایجاد تغییرات هورمونی می‌تواند رزرو تخمدان و سیکل قاعدگی را مختل کند و همچنین باعث بروز عدم کفایت زودرس تخمدانی یا یائسگی زودرس می‌شود.</p>
      <p>وی خاطرنشان کرد: بیماری‌های منتقله از تماس جنسی (STD) می‌توانند منجر به ناباروری شوند.</p>
    </article>
  </body>
</html>