<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hurriyet.com.tr/dunya/guney-koreli-iki-pop-yildizina-toplu-tecavuzden-hapiz-cezasi-41385717"/>
    <meta property="og:site_name" content="Hürriyet"/>
    <meta property="article:published_time" content="2019-11-29T11:10:00+00:00"/>
    <meta property="og:title" content="Güney Koreli iki pop yıldızına toplu tecavüzden hapiz cezası"/>
    <meta property="og:description" content="Güney Kore'de K-pop yıldızları Jung Joon-young ve Choi Jong-hoon, alkollü oldukları için bilinçleri yerinde olmayan kadınlara topluca tecavüz etme suçundan hapis cezalarına çarptırıldı. 30 yaşındaki Jung 6, 29 yaşındaki Choi de 5 yıl hapis cezası aldı."/>
  </head>
  <body>
    <article>
      <h1>Güney Koreli iki pop yıldızına toplu tecavüzden hapiz cezası</h1>
      <address>
        <time datetime="2019-11-29T11:10:00+00:00">29 Nov 2019, 11:10</time>
      </address>
      <p>
        <b>Güney Kore'de K-pop yıldızları Jung Joon-young ve Choi Jong-hoon, alkollü oldukları için bilinçleri yerinde olmayan kadınlara topluca tecavüz etme suçundan hapis cezalarına çarptırıldı. 30 yaşındaki Jung 6, 29 yaşındaki Choi de 5 yıl hapis cezası aldı.</b>
      </p>
      <p>Yargıç ayrıca şarkıcıların 80 saat cinsel şiddet terapisi görmesine hükmetti.</p>
      <p>Pop yıldızlarına 5 yıl süreyle çocuklarla çalışma yasağı da getirildi.</p>
      <p>Dava, <a href="http://www.hurriyet.com.tr/haberleri/guney-kore">Güney Kore</a>'yi sarsan K-pop yıldızlarının karıştığı seks ve taciz skandallarından biriydi.</p>
      <p>Yargıç Kang Seong-soo kararını açıklarken Jung'un, "Bilinci yerinde olmayan kadınlara <a href="http://www.hurriyet.com.tr/haberleri/tecavuz">tecavüz</a> ettiğini, tecavüz sırasında kaydettiği görüntüleri sosyal medyadaki bazı gruplarda paylaştığını" belirterek, "Daha sonra bunları gören mağdurların neler hissettiğini anlamamız mümkün değil" dedi.</p>
      <p>Kang, Jung'un mağdurları "bir zevk aracı" olarak gördüğünü, Choi'nin de hiç pişmanlık duymadığını söyledi.</p>
      <figure>
        <img src="https://i4.hurimg.com/i/hurriyet/75/770x0/5de0fc6e67b0a91ddc7c49ae"/>
      </figure>
      <p>
        <b>'Hep bu pişmanlıkla yaşayacağım'</b>
      </p>
      <p>Bir yetenek yarışmasıyla şöhrete kavuşan Jung, kararın açıklanmasından önceki ifadesinde "Yaptığım aptallıklar için çok pişmanım. Bundan sonra da hep bu pişmanlıkla yaşayacağım" dedi.</p>
      <p>İki şarkıcı da kararı gözyaşları içinde dinledi.</p>
      <p>Jung, kadınları gizlice görüntüleyip bunları paylaştığının ortaya çıkmasından sonra Mart'ta müziği bıraktığını açıklamıştı.</p>
      <p>Tecavüz görüntüleri tesadüfen bulundu<br/>Ocak ve Mart 2016'da iki ayrı partide yaşandığı belirtilen olaylar, polisin "K-pop süper starı" Seungri'yle ilgili soruşturması sırasında ortaya çıktı.</p>
      <p>Seungri'nin Jung'la aynı sohbet grubunda olduğu ve polisin tecavüz videolarına bu sırada rastladığı belirtiliyor.</p>
      <p>Albümü 140 milyon adet satan Seungri muhtemel yatırımcılara seks işçisi sağlamakla suçlanıyordu.</p>
    </article>
  </body>
</html>