<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/sapmi/nussir-med-driftskonsesjon-_-na-kan-de-starte-opp-driften-1.14801021"/>
    <meta property="og:site_name" content="NRK"/>
    <meta property="article:published_time" content="2019-11-29T11:00:54+00:00"/>
    <meta property="og:title" content="Avviste klage fra naturvernerne – nå kan Nussir starte opp driften"/>
    <meta property="og:description" content="Klagen på driftskonsesjonen er forkastet og Nussir kan starte opp gruveplanene sine i Kvalsund. Sametinget og naturvernere raser mot vedtaket."/>
  </head>
  <body>
    <article>
      <h1>Avviste klage fra naturvernerne – nå kan Nussir starte opp driften</h1>
      <h2>Klagen på driftskonsesjonen er forkastet og Nussir kan starte opp gruveplanene sine i Kvalsund. Sametinget og naturvernere raser mot vedtaket.</h2>
      <address><time datetime="2019-11-29T11:00:54+00:00">29 Nov 2019, 11:00</time> by <a rel="author">Anders Boine Verstad</a></address>
      <p>– Sametinget har ikke gitt sin tilslutning til dette vedtaket, og jeg ser det som et av de alvorligste angrepene på samisk kultur og næringsutøvelse siden vedtaket om utbygging av Altavassdraget, sier sametingspresident Aili Keskitalo (NSR) i en pressemelding.</p>
      <p>Kongen i statsråd godkjente fredag driftskonsesjonen til Nussir ASA for gruvedrift i Nussir og Gumppenjunni i Repparfjord.</p>
      <p>Driftskonsesjonen ble klaget inn av blant annet Sametinget da beskjeden kom 14. februar i år. Vedtaket om å gi driftskonsesjon til Nussir ASA er fattet av hele regjeringen.</p>
      <p>Naturvernerne er bekymret for gruveslammet som skal dumpes i den nasjonale laksefjorden Repparfjorden.</p>
      <p>
        <b>– Dette er et av de mest miljøfiendtlige industriprosjektene i norgeshistorien, sier Naturvernforbundets leder Silje Ask Lundberg.</b>
      </p>
      <figure>
        <img src="https://gfx.nrk.no/9ZiWd2UqpeAUgcp1aNPpuQDkK2Iae7omUBQP1rCji2Ww.jpg"/>
        <figcaption>Her er steinbruddet ved fjellet Ulveryggen, hvor Nussir skal utvinne kobber. <br/>Foto: Allan Klo / NRK</figcaption>
      </figure>
      <h3>– Ikke grunnlag for å endre vedtaket</h3>
      <p>Næringsminister Torbjørn Røe Isaksen (H) forsvarer vedtaket som er gjort. Han mener det er gjort en grundig og omfattende vurdering av klagene som har kommet inn.</p>
      <p>
        <b>– Klagene gir ikke grunnlag for å endre vedtaket. De positive virkningene sammenholdt med vilkårene som er satt for driften, gjør at vi fortsatt vil gi driftskonsesjon, sier Isaksen.</b>
      </p>
      <figure>
        <img src="https://gfx.nrk.no/ZpdzwlUSHoAHgMoK5mAQcgc4ueYzPLPi_I9U1Avv7IHQ.jpg"/>
        <figcaption>STRENGE KRAV: Næringsministeren sier det er stilt strenge krav til Nussir-gruven. – Regjeringen vil at mineralutvinning skal skje på en miljømessig forsvarlig og bærekraftig måte. <br/>Foto: Cornelius Poppe / NTB scanpix</figcaption>
      </figure>
      <p>Sametinget er bekymret for mangelfulle utredninger om miljø og fiske. De mener også at det ikke har vært reelle konsultasjoner mellom myndighetene og reindriftsutøverne i området.</p>
      <p>
        <b>– Jeg er kanskje ikke overrasket, men mest fortvilet over at partiers standpunkter og grunnverdier så lett kan settes til side når samisk kultur står på spill, sier sametingsråd Silje Karine Muotka (NSR).</b>
      </p>
      <p>Næringsministeren lover at norsk lov og internasjonale konvensjoner med deres regler, skal sikre at reindriften og den samiske kulturen som er i nærheten av gruvedriften skal bli godt tatt vare på.</p>
      <p>– Under klagebehandlingen har Nærings- og fiskeridepartementet hatt konsultasjoner med berørte reinbeitedistrikt og Sametinget og mener at samiske rettigheter og reindrift er tatt hensyn til gjennom vilkårene for driften, sier næringsminister Isaksen.</p>
      <ul>
        <li><b>Les også:</b> <a href="https://www.nrk.no/sapmi/mari-boine-konfronterte-oystein-rushfeldt_-_-skal-dere-virkelig-gjore-det_-1.14704246">Mari Boine konfronterte gruvedirektør: – Synes du dette er en god idé?</a></li>
        <li><b>Les også:</b> <a href="http://nrk.no/norge/faktisk.no_-hva-skal-egentlig-dumpes-i-repparfjorden_-1.14438358">Hva skal egentlig dumpes i Repparfjorden?</a></li>
      </ul>
      <figure>
        <img src="https://gfx.nrk.no/AaL9sjJQ_nI66VRuAmPAqgkTvc9pGwOCJmKNQw17CSjg.jpg"/>
        <figcaption>MØTT MED MOTSTAND: Driftskonsesjonen har blitt møtt med stor motstand fra naturvernere. Her aksjonerer Natur og Ungdom mot gruvedrift ved Repparfjord i forbindelse med statsråd på slottet fredag. <br/>Foto: Stian Lysberg Solum / NTB Scanpix</figcaption>
      </figure>
      <h3>Gruvesjef hadde ikke fått beskjed</h3>
      <p>Klagen har blitt behandlet frem til nå og den endelige avgjørelsen er tatt. Gruvesjef Øystein Rushfeldt kjenner på både glede og lettelse, ti år og 20 dager etter han begynte prosessen med å søke om tillatelse.</p>
      <p>
        <b>– I dag er en fantastisk stor dag. Jeg gleder meg sammen med Kvalsund, som nå har fått sitt etterlengtede vedtak om ny virksomhet i kommunen, sier Rushfeldt.</b>
      </p>
      <p>Han ønsker nå å gå i dialog med dem som har vært mest negativ til gruvestarten – reindriften og miljøorganisasjonene, slik at de sammen kan påvirke prosessen og prosjektet videre.</p>
      <p>
        <b>– Jeg ønsker ikke at vi sklir under radaren fordi vi har fått en avklaring. Vi ønsker å bli fulgt opp, pushet og overvåket, sier Rushfeldt.</b>
      </p>
      <p>Han berømmer den sterke innsatsen fra Sametinget, Naturvernforbundet og Natur og Ungdom, og har respekt for deres syn.</p>
      <p>– Vi håper at vi kan komme sammen til dialog og påvirke prosjektet videre, sier Rushfeldt.</p>
      <blockquote><b>Gruvevirksomhet i Kvalsund</b><br/>Kobberforekomsten ved Nussir og Ulveryggen i Kvalsund kommune ble først oppdaget på 1970-tallet<br/>Folldal Verk drev utvinning av kobber fra Ulveryggen fra 1972 til 1978<br/>Nussir ASA kontrollerer rettighetene til påvist kobber både på Nussir og Ulveryggen. De har søkt om tillatelse til gruvevirksomhet etter forurensningsloven<br/>Nussir får nå tillatelse til produksjon av 50 000 tonn kobberkonsentrat per år fra underjordsdrift og oppredning<br/>Dette medfører et behov for å fjerne omtrent 400 000 tonn ikke-metallholdig gråberg per år<br/>Malmen som brytes, vil bli bearbeidet i et oppredningsverk ved Repparfjorden<br/>Nussir kan deponere avgangen i et område i Repparfjorden. Det er tidligere deponert gruveavgang i den grunnere delen av fjorden<br/>Eksisterende sjøkart viser et terskeldyp på 80-85 meter i den ytre delen av fjorden og et dypere basseng innenfor på 120 meter<br/>Deponeringsarealet er anslått til å bli på ca. 8 kvadratkilometer - deponi nærsone ca. 5 km2 og randsone ca. 2,5 km2<br/>Arealet er regulert til sjødeponi i Kvalsund kommunes reguleringsplan</blockquote>
    </article>
  </body>
</html>