<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1703520-fgc-espera-una-excel-lent-ocupacio-a-les-pistes-d-esqui-durant-la-purissima.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-29T11:32:34+00:00"/>
    <meta property="og:title" content="FGC espera una “excel·lent” ocupació a les pistes d’esquí durant la Puríssima"/>
    <meta property="og:description" content="El president, Ricard Font, ho apunta després que s'hagi incrementat la venda de forfets Les perspectives de fred i l'augment de reserves els darrers dies fa que es doni per fet que serà una bona temporada"/>
  </head>
  <body>
    <article>
      <h1>FGC espera una “excel·lent” ocupació a les pistes d’esquí durant la Puríssima</h1>
      <address><time datetime="2019-11-29T11:32:34+00:00">29 Nov 2019, 11:32</time> by <a rel="author">ACN</a></address>
      <ul>
        <li>
          <b>El president, Ricard Font, ho apunta després que s’hagi incrementat la venda de forfets</b>
        </li>
        <li>
          <b>Les perspectives de fred i l’augment de reserves els darrers dies fa que es doni per fet que serà una bona temporada</b>
        </li>
      </ul>
      <p>Ferrocarrils de la Generalitat (FGC) espera una “excel·lent” ocupació a les pistes d’esquí i als hotels del Pirineu català durant el pont de la Puríssima. De fet, el seu president, Ricard Font, ha destacat que de moment ja han venut més forfets que l’any passat. També les reserves d’hotel han incrementat i l’ocupació se situa al voltant del 80%. “La veritat és que hem arrencat amb molt bones sensacions i la temporada es preveu excel·lent”, ha assenyalat Font. Les previsions meteorològiques també fan ser optimista el president d’FGC, en relació a la producció de neu artificial. A més, Font ha recordat que l’any passat “només” van haver-hi dues grans nevades – novembre i gener – i “vam poder aguantar fins Setmana Santa sense problemes”.</p>
      <p>Optimisme en l’inici de la temporada d’esquí. El sector ha rebut amb satisfacció les nevades de fa una setmana i espera que la previsió de fred polar dels propers dies faci que l’estat de les pistes sigui “excel·lent” tant en qualitat com en ocupació. I és que els hotels de les diferents estacions del Pirineu català ja han vist com els amants de l’esquí s’afanyaven a reservar per començar la temporada. El president d’FGC, Ricard Font, ha explicat que tant la venda de forfets com les reserves han incrementat en relació a l’any passat de cara al pont de la Puríssima.</p>
      <p>En aquest sentit, s’espera una afluència “important” d’esquiadors en aquest pont, que alhora és el que dona el tret de sortida a la temporada. Font ha assenyalat que es podrà produir una gran quantitat de neu artificial aprofitant aquests dies de fred. Una neu que ha de servir per permetre obrir totes les estacions gestionades per FGC “al 100% o gairebé”.</p>
      <p>Una de les més destacades és la Molina, i el domini esquiable que comparteix amb Masella – Alp 2.500 -. Aquest any s’estrena el telecabina del Coll de Pal que permet acostar esquiadors menys experts a aquesta zona. “Se’ns demana oferir el màxim i amb infraestructures com aquesta ho aconseguim”, explica Font.</p>
      <p>
        <b>Estratègies d’hivern</b>
      </p>
      <p>La millora dels equipaments és un dels quatre punts estratègics marcats per FGC en relació a la temporada d’hivern. En aquest aspecte la instal·lació de canons de neu ha estat una de les prioritats. “Hem d’aconseguir que el 90% de les estacions tinguin canons per afavorir la qualitat”, ha concretat Font, que destaca que es tracta d’aparells capaços de produir el doble de neu amb la mateixa quantitat d’aigua que fins ara.</p>
      <p>Un altre punt és la promoció. En aquest aspecte FGC destaca el treball públic-privat entre la Molina i Masella per un domini esquiable de 145 quilòmetres. Font ha assenyalat que incrementar el nombre de pistes és un reclam dels visitants. En aquest sentit, el president de FGC ha deixat clar que “Molina-Masella és la gran aposta”.</p>
      <p>Font ha explicat que l’objectiu és veure l’espai com a “estacions turístiques globals de 365 dies l’any”. Per això, s’ha desenvolupat una estratègia d’hivern però també a l’estiu. “No volem lligar les estacions a només quatre mesos, sinó que hem de mirar molt més enllà”, ha assenyalat.</p>
      <p>A l’acte, que s’ha celebrat a la Sala de Graus de la UdG, hi ha participat també el director de la Vall de Núria, Toni Casals, que ha explicat que la intenció és que l’estació sigui “referència” en ecoturisme. Casals ha concretat que l’aposta que s’ha fet per Núria des de fa uns anys ha permès “vendre” la vall durant tot l’any.</p>
      <p>A més també ha posat en valor el fet que la venda per internet ha permès reduir el nombre de cues, i ha destacat que les perspectives de cara a la temporada d’hivern “són molt bones”. De fet, el director ha assenyalat que hi ha entre 30 i 40 centímetres de neu que permetran que el proper cap de setmana obri l’estació pels amants de l’esquí.</p>
      <p>Unes sensacions que també comparteix la directora comercial de Vallter 2000, Laura Ribas. L’estació ha incorporat autobusos que transporten els esquiadors dels diferents aparcaments fins a les pistes. “La intenció és que tothom tingui un transfer a menys de 50 metres”, ha explicat Ribas.</p>
    </article>
  </body>
</html>