<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/29/3998801_pojarut_v_pirogov_ne_e_trugnal_sled_vzriv/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T11:36:00+00:00"/>
    <meta property="og:title" content="Пожарът в &quot;Пирогов&quot; не е тръгнал след взрив"/>
    <meta property="og:description" content="Все още се работи по версията, че причина за искрата е запалена цигара."/>
  </head>
  <body>
    <article>
      <h1>Пожарът в "Пирогов" не е тръгнал след взрив</h1>
      <address><time datetime="2019-11-29T11:36:00+00:00">29 Nov 2019, 11:36</time> by <a rel="author" href="https://www.dnevnik.bg/author/507" target="_blank">Здравка Андонова</a></address>
      <p>Пожарът в най-голямата спешна болница у нас "Пирогов", при който <a href="https://www.dnevnik.bg/bulgaria/2019/11/27/3997685_dvama_dushi_zaginaha_sled_pojar_v_pirogov/">в сряда загинаха двама тежкоболни пациенти</a>, не е тръгнал след взрив. Това се разбра от отговори на вътрешния министър Младен Маринов на въпроси на журналисти в парламента.</p>
      <p>Часове след пожара се смяташе, че той е тръгнал, след като поради неизяснена причина е била възпламенена част от системата за подаване на кислород. Проверяваше се и версията, че причината е запалена цигара.</p>
      <p>На въпрос дали е имало взрив в "Пирогов" Младен Мариднов каза днес: "Не. Оказва се, че няма и стена, която да е разрушена. Има и пропукана стена. Най-вероятно е започнало първо горене, след това се е чуло нещо като пукот вследствие на високата температура."</p>
      <p>Попитан за версията, че пожарът е тръгнал от цигара, той добави: "Работим и по такава версия. Трябва да видим откъде е тръгнала искрата, тъй като при боравенето с концентриран кислород винаги има опасност от горене, и то при висока температура."</p>
    </article>
  </body>
</html>