<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4938831/fiod-inval-webwinkel-fraude-btw-omzetbelasting-invoer-china"/>
    <meta property="og:site_name" content="Bright.nl"/>
    <meta property="article:published_time" content="2019-11-29T11:02:52+00:00"/>
    <meta property="og:title" content="FIOD doet invallen bij webwinkel om fraude bij import uit China"/>
    <meta property="og:description" content="De Fiscale inlichtingen- en opsporingsdienst (FIOD) heeft deze week meerdere invallen gedaan bij bedrijfspanden en woningen in Arnhem en Hengelo. Het is onderdeel van een onderzoek naar btw-fraude bij een webwinkel die spullen uit China importeerde."/>
  </head>
  <body>
    <article>
      <h6 class="kicker">Nieuws</h6>
      <h1>FIOD doet invallen bij webwinkel om fraude bij import uit China</h1>
      <address>
        <time datetime="2019-11-29T11:02:52+00:00">29 Nov 2019, 11:02</time>
      </address>
      <p>
        <b>De Fiscale inlichtingen- en opsporingsdienst (FIOD) heeft deze week meerdere invallen gedaan bij bedrijfspanden en woningen in Arnhem en Hengelo. Het is onderdeel van een onderzoek naar btw-fraude bij een webwinkel die spullen uit China importeerde.</b>
      </p>
      <p>De betreffende webwinkel, Superaankoop.co.nl <a href="https://www.ad.nl/binnenland/alarm-om-goedkope-spullen-webshops-belastingfraude-en-slechte-kwaliteit~a9401502/">aldus het AD</a>, is uit de lucht gehaald. Op de pagina is nu <a href="https://superaankoop.co.nl/">een waarschuwing</a> van de FIOD geplaatst.</p>
      <p>Volgens de FIOD heeft de webwinkel in de afgelopen twee jaar voor 2,5 miljoen euro aan <a href="https://www.fiod.nl/fiod-doet-onderzoek-naar-fraude-met-e-commerce/">belasting ontdoken</a>. Bij de invoer van producten uit China zou het bedrijf ten onrechte gebruik gemaakt hebben van de zogenaamde verleggingsregeling, waarbij je btw niet bij de invoer van producten betaalt, maar bij de maand- of kwartaalaangifte.</p>
      <p>De verdachten in deze zaak voerden die btw vervolgens alleen maar gedeeltelijk op bij hun aangifte, of deden alsof de goederen weer geëxporteerd waren zodat ze geen btw hoefden te betalen.</p>
      <h3>Goedkope producten</h3>
      <p>Door deze manier van werken kunnen producten goedkoper worden aangeboden dan bij bedrijven die wel belasting betalen. Dat wordt gezien als concurrentievervalsing, en daar wordt gezamenlijk tegen opgetreden door de Douane, Belastingdienst, FIOD en het Functioneel Parket.</p>
      <p>De Douane kan geen concrete cijfers noemen, maar ziet 'een significante toename' in dit soort zaken waarin gesjoemeld wordt met de btw. De webwinkels waar het mis gaat, verkopen vaak goedkope producten die zij weer importeren uit China en andere landen buiten de EU.</p>
      <h3>Risico's bij bestellen</h3>
      <p>Eerder dit jaar is een <a href="https://www.belastingdienst.nl/wps/wcm/connect/nl/internetaankopen/internetaankopen">voorlichtingscampagne</a> gestart om consumenten er bewust van te maken dat aankopen doen bij (buitenlandse) webshops risico's met zich meebrengt. "Wees je bewust van wat je bestelt en in huis haalt. Los nog van kwaliteit: als een deal <i>too good to be true</i> voelt, dan is dat het vaak ook", zegt Douane-woordvoerder Roul Velleman.</p>
      <related>
        <a href="https://www.bright.nl/nieuws/artikel/4760681/sarah-bestelde-2000-producten-bij-aliexpress"/>
      </related>
    </article>
  </body>
</html>