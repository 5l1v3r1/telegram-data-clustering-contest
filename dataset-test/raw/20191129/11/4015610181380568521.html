<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816649"/>
    <meta property="og:site_name" content="Sportal.bg"/>
    <meta property="article:published_time" content="2019-11-29T11:05:00+00:00"/>
    <meta property="og:title" content="Началникът на полицейската охрана на &quot;Хилзбъро&quot; през 1989-а беше обявен за невинен"/>
    <meta property="og:description" content="Началникът на полицейската охрана при трагедията на &quot;Хилзбъро&quot;, при която по време на мач през 1989 година загинаха 96 футболни ..."/>
  </head>
  <body>
    <article>
      <h1>Началникът на полицейската охрана на "Хилзбъро" през 1989-а беше обявен за невинен</h1>
      <address><time datetime="2019-11-29T11:05:00+00:00">29 Nov 2019, 11:05</time> by <a rel="author">SPORTAL.BG</a></address>
      <p>Началникът на полицейската охрана при трагедията на "Хилзбъро", при която по време на мач през 1989 година загинаха 96 футболни запалянковци на <a href="https://www.sportal.bg/statistics_team_news.php?champ=5&amp;team=106">Ливърпул</a>, беше обявен за невинен по обвинението за непредумишлено убийство. Дейвид Дакънфийлд е отговарял за реда на стадиона в Шефийлд по време на полуфиналната среща от турнира за Купата на Футболната асоциация на Англия срещу <a href="https://www.sportal.bg/statistics_team_news.php?champ=42&amp;team=731">Нотингам Форест</a>.<br/>Причината за смъртта на по-голямата част от феновете е претъпканият сектор с привърженици на мърсисайдци, като мнозина от тях умират, след като са притиснати в металните огради и премазани от тълпата. Близките на жертвите са изненадани от последното решение на съда в Престън. "Шокиран съм и съм зашеметен от това решение на съда. Ние, семействата на загиналите, се борим храбро вече над 30 години са справедливост", коментира Бари Девънсайд, чийто 18-годишен син Кристофър умира при трагедията. Кметът на Ливърпул Джо Андерсън също обяви, че решението на съда е "голямо разочарование" за семействата на загиналите. "Това е най-дългият съдебен процес в историята на британската правна система. Трагедията, която се отрази на здравето и на целия живот на семействата, които загубиха най-скъпите си хора, остава неизмерима и целият ни град споделя болката им", коментира Андерсън. Решението на съда в Престън не е окончателно, тъй като по трагичния случай все още текат криминални дела.</p>
      <figure>
        <iframe data-src="https://twitter.com/LFC/status/1200081124405522432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>