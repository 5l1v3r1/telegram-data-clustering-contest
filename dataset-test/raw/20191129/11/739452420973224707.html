<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/29/mimoriadne-o-pocasi-na-slovensku-sa-vyrazne-ochladi-bude-aj-mrznut/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-29T11:56:04+00:00"/>
    <meta property="og:title" content="MIMORIADNE O POČASÍ: Na Slovensku sa výrazne ochladí, bude aj mrznúť"/>
    <meta property="og:description" content="Na Slovensku sa od piatka večera začne postupne výrazne ochladzovať. Po zoslabnutí vetra a zmenšení oblačnosti bude už v noci na nedeľu (1. 12.) mrznúť na celom Slovensku. V horských dolinách až na úrovni okolo -10 stupňov Celzia. Maximálna denná teplota vzduchu sa tiež výrazne zníži a už v sobotu..."/>
  </head>
  <body>
    <article>
      <h1>MIMORIADNE O POČASÍ: Na Slovensku sa výrazne ochladí, bude aj mrznúť</h1>
      <address><time datetime="2019-11-29T11:56:04+00:00">29 Nov 2019, 11:56</time> by <a rel="author">tasr</a></address>
      <p>
        <b>Na Slovensku sa od piatka večera začne postupne výrazne ochladzovať. Po zoslabnutí vetra a zmenšení oblačnosti bude už v noci na nedeľu (1. 12.) mrznúť na celom Slovensku.</b>
      </p>
      <p>V horských dolinách až na úrovni okolo -10 stupňov Celzia. Maximálna denná teplota vzduchu sa tiež výrazne zníži a už v sobotu (30. 11.) bude zhruba od -2 stupňov na severe do približne šiestich stupňov Celzia na juhu územia. Slovenský hydrometeorologický ústav (SHMÚ) o tom informuje na sociálnej sieti.</p>
      <p>V piatok dopoludnia bolo podľa meteorológov na území Slovenska nadpriemerne teplé počasie. „<i>V najteplejších lokalitách na juhozápade územia je bezmála 12 stupňov Celzia, najchladnejšie je na Spiši a Orave, okolo piatich stupňov C. V porovnaní s dlhodobým priemerom z konca novembra tak ide na celom našom území o hodnoty vysoko nad dlhodobým priemerom, v priemere až o zhruba päť až sedem stupňov C,“</i> spresnil SHMÚ.</p>
      <p>Počasie sa začne meniť už v piatok vo večerných hodinách, keď na Slovensko za studeným frontom od severozápadu prenikne studený, pôvodom morský arktický vzduch. „<i>Postupne sa výrazne ochladí na celom území, pričom po zoslabnutí vetra a zmenšení oblačnosti bude už v noci zo soboty na nedeľu mrznúť na celom Slovensku,“</i> upozorňujú meteorológovia.</p>
      <p>Najmä v noci z piatka na sobotu a v sobotu dopoludnia sa budú predovšetkým na severe vyskytovať aj zrážky. Hranica sneženia bude podľa SHMÚ postupne klesať až do nižších polôh. „<i>Bohatú snehovú nádielku však nečakajme, keďže pôjde väčšinou o prehánky, aj na severe spadne nanajvýš niekoľko centimetrov snehu,“</i> podotkli meteorológovia. Chladnejší charakter počasia by mal pretrvávať aj v budúcom týždni, pričom v noci na pondelok (2. 12.) a v pondelok cez deň bude opäť šanca na sneženie aj v nižších polohách.</p>
    </article>
  </body>
</html>