<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/oikonomia/h-amp-m-egkainiazei-tin-ypiresia-enoikiasis-roychon/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-29T11:01:57+00:00"/>
    <meta property="og:title" content="H&amp;M: Εγκαινιάζει την υπηρεσία ενοικίασης ρούχων"/>
    <meta property="og:description" content="Η εταιρεία Hennes &amp; Mauritz AB -γνωστή ως Η&amp;Μ- δοκιμάζει μια νέα υπηρεσία ενοικίασης ενδυμάτων, καθώς η βιομηχανία της μόδας βρίσκεται αντιμέτωπη"/>
  </head>
  <body>
    <article>
      <h1>H&amp;M: Εγκαινιάζει την υπηρεσία ενοικίασης ρούχων</h1>
      <address><time datetime="2019-11-29T11:01:57+00:00">29 Nov 2019, 11:01</time> by <a rel="author">Παναγιώτης Θεoδωρόπουλος</a></address>
      <p>Η εταιρεία Hennes &amp; Mauritz AB -γνωστή ως Η&amp;Μ- δοκιμάζει μια νέα υπηρεσία ενοικίασης ενδυμάτων, καθώς η βιομηχανία της μόδας βρίσκεται αντιμέτωπη με μια αυξανόμενη κριτική για την αυξημένη παραγωγή αποβλήτων και τη συμμετοχή της στη ρύπανση της ατμόσφαιρας.</p>
      <p>Από την Παρασκευή, οι καταναλωτές μπορούν να ενοικιάσουν ενδύματα προς 350 κορώνες (36 δολάρια) την εβδομάδα, από ένα ανακαινισμένο κατάστημα της εταιρείας στην πλατεία Sergels Torg, στο κέντρο της Στοκχόλμης.</p>
      <p>Η γνωστή σουηδική εταιρεία που δραστηριοποιείται στο λιανικό εμπόριο, με τη νέα της πρωτοβουλία, ακολουθεί το δρόμο που έχουν ήδη πάρει ανταγωνιστές της, όπως οι Banana Republic και Urban Outfitters,οι οποίες δρομολόγησαν παρόμοιες υπηρεσίες νωρίτερα στη φετινή χρονιά, προκειμένου να αξιοποιήσουν μια αγορά η οποία ανήλθε στο 1 δισεκατομμύριο δολάρια το 2018. Ιστοσελίδες όπως η Vinted ή η Hurr Collective επεκτείνονται και στην Ευρώπη, προσφέροντας στους καταναλωτές έναν τρόπο να πουλήσουν ή να ενοικιάσουν μεταχειρισμένα ρούχα.</p>
      <p>Το μοντέλο ενοικίασης της H&amp;M περιορίζεται προς το παρόν σε μια συλλογή 50 ενδυμάτων που προσφέρονται σε μέλη του προγράμματος πιστότητας της εταιρείας. Η H&amp;M θα αξιολογήσει αυτή τη δοκιμαστική προσπάθεια σε τρεις μήνες πριν αποφασίσει την τυχόν περαιτέρω επέκτασή της. Το κατάστημα, το οποίο τεστάρει νέες πρωτοβουλίες, διαθέτει επίσης υπηρεσίες επιδιόρθωσης ενδυμάτων, καφετέρια και ένα all inclusive ινστιτούτο ομορφιάς.</p>
      <p>«Πιστεύουμε πολύ στη μίσθωση, αλλά θέλουμε ακόμα να δοκιμάσουμε και να μάθουμε πολλά και να κάνουμε αλλαγές και πάλι αλλαγές όπου χρειάζονται», δήλωσε ο Ντάνιελ Κλάσον, επικεφαλής της επιχειρηματικής ανάπτυξης της H&amp;M, σε παρουσίαση στα γραφεία της εταιρείας.</p>
      <p>Ο Σάιμον Ίρβιν, αναλυτής της Credit Suisse, πάντως, δήλωσε ότι έχει αμφιβολίες για την επιτυχία του σχεδίου.</p>
      <p>«Θα εκπλαγώ αν μπορείτε πραγματικά να το κάνετε να λειτουργήσει ως επιχειρηματικό μοντέλο», είπε. «Δεν βλέπω ότι το κόστος εργασίας που συνεπάγεται ένα μοντέλο μίσθωσης ενδυμάτων σε αυτά τα επίπεδα τιμών, έχει κάποιο νόημα».</p>
      <p>Η βιομηχανία ειδών ένδυσης μπαίνει ολοένα και περισσότερο στο μικροσκόπιο, καθώς θεωρείται υπεύθυνη για το 10% των παγκόσμιων εκπομπών αερίων θερμοκηπίου και καταναλώνει περισσότερη ενέργεια από ό, τι η αεροπορία και η ναυτιλία αθροιστικά, σύμφωνα με τα Ηνωμένα Έθνη. Μέχρι το 2040, η H&amp;M προτίθεται να φτάσει στο σημείο που οι εκπομπές αερίων του θερμοκηπίου που η ίδια παράγει να είναι αρνητικές, πράγμα που σημαίνει ότι θα μειώνει τις εκπομπές περισσότερο από αυτές που δημιουργεί κατά την παραγωγή των προϊόντων της.</p>
      <p>Ο Διευθύνων Σύμβουλος Καρλ Γιόχαν Πίρσον αναγνώρισε την ανάγκη να μειωθούν οι περιβαλλοντικές επιπτώσεις της H&amp;M, εκφράζοντας παράλληλα ανησυχίες σχετικά με τις κοινωνικές συνέπειες που προκαλούνται από την απογοήτευση των καταναλωτών.</p>
      <p>Πηγή Bloomberg/newmoney.gr</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/ergasiaka-ypallilwn-ota/apokleistiko-dimoi-ti-ischyei-me-tin-epipleon-adeia-eggrafo/"/>
        <a href="https://www.aftodioikisi.gr/proslipseis/asep-prosklisi-ypovolis-dikaiologitikon-gia-tin-prokiryxi-3k-2019/"/>
        <a href="https://www.aftodioikisi.gr/oikonomia/poso-ayxanontai-misthoi-kai-syntaxeis-me-to-neo-forologiko-pinakes/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/dimosio/epilogi-proistamenon-pos-vgainoyn-ta-moria-poioi-echoyn-prim/"/>
        <a href="https://www.aftodioikisi.gr/ota/dimoi/kede-niki-nd-me-63-6-neos-proedros-o-d-papastergioy-poioi-proigoyntai-sto-ds-foto/"/>
        <a href="https://www.aftodioikisi.gr/proslipseis/asep-prosklisi-ypovolis-dikaiologitikon-gia-tin-prokiryxi-3k-2019/"/>
      </related>
    </article>
  </body>
</html>