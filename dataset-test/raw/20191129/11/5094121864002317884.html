<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/veda-a-technika/meteorit-vesmir-zeme-zivot-organicke-molekuly-kometa-lovejoy-dna.html"/>
    <meta property="og:site_name" content="Deník.cz"/>
    <meta property="article:published_time" content="2019-11-29T11:17:00+00:00"/>
    <meta property="og:title" content="Dva meteority, které nedávno dopadly na Zemi, skrývaly &quot;stopu života&quot;"/>
    <meta property="og:description" content="Dva kusy vesmírných hornin, které dopadly nedávno na Zemi, obsahují ribózu, tedy monosacharid, jenž představuje základní molekulu pro život a genetiku, a další podobné cukry. Podporuje to názor, že řada složek nezbytných pro život se dostala na Zemi v důsledku nárazu meziplanetárních těles."/>
  </head>
  <body>
    <article>
      <h1>Dva meteority, které nedávno dopadly na Zemi, skrývaly "stopu života"</h1>
      <address><time datetime="2019-11-29T11:17:00+00:00">29 Nov 2019, 11:17</time> by <a rel="author">Jaroslav Krupka</a></address>
      <p>Ve vesmíru se našlo už mnoho organických molekul, upozorňuje server <a href="https://www.sciencenews.org/article/ribose-sugar-needed-life-has-been-detected-meteorites">Science News</a>. Třeba kometa C/2017 E4, přezdívaná Lovejoy, která zářila na nebi v březnu a dubnu 2017, nesla molekuly cukru a alkoholu, "základní ingredience pro docela solidní meziplanetární koktejl," jak to komentoval server Science News. Až dosud ale nikdo nepotvrdil, že by z mimozemských zdrojů mohla pocházet i ribóza.</p>
      <figure>
        <img src="https://g.denik.cz/1/d6/011-2i-borisov-close-up-2b-clone_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/astronomove-kometa-slunecni-soustava-gennadij-borisov-oumuamua.html">Záhadná "vánoční" kometa byla poprvé vyfocena. Obklopuje ji strašidelný plášť Přečíst článek ›</a>
      </aside>
      <p>Tento monosacharid tvoří páteřní součást ribonukleové kyseliny (RNA), která v živých organismech zodpovídá za přenos informace z úrovně nukleových kyselin do bílkovin - jinými slovy jde o molekuly v buňkách, jejichž "povinností" je číst a provádět pokyny kódvané v DNA organismu (u některých virů je RNA dokonce nositelkou samotné genetické informace).</p>
      <figure>
        <img src="https://g.denik.cz/1/7b/kometa-ilustracni-foto_denik-150-3x2.jpg"/>
      </figure>
      <figure>
        <img src="https://g.denik.cz/1/2d/kometa-ilustracni-foto-01_denik-150-3x2.jpg"/>
      </figure>
      <figure>
        <img src="https://g.denik.cz/1/91/kometa-ilustracni-foto-02_denik-150-3x2.jpg"/>
      </figure>
      <figure>
        <img src="https://g.denik.cz/1/93/kometa-ilustracni-foto-03_denik-150-3x2.jpg"/>
      </figure>
      <aside>Galerie <a href="https://www.denik.cz/galerie/komety.html?mm=10239894&amp;back=2864337544-9522-1">19 fotografií v galerii ›</a></aside>
      <h3>"Cukrové meteority"</h3>
      <p>Nová studie, již dne 18. listopadu publikoval v odborném časopise Proceedings of the National Academy of Sciences geochemický tým Jošihira Furukawy z univerzity Tohoku v Japonsku, uvádí, že se podařilo najít ribózu s několika chemicky příbuznými cukry ve vzorcích dvou meteoritů, z nichž pocházel z Maroka a druhý z Austrálie.</p>
      <figure>
        <img src="https://g.denik.cz/1/48/hodges00a_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/meteorit-prorazil-strechu-a-zasahl-zenu-uvnitr-od-slavne-nehody-uplynulo-65-let-20201030.html">Před 65 lety zasáhl meteorit člověka. Ženu zranil a rozpoutal právní peklo Přečíst článek ›</a>
      </aside>
      <p>Měřením množství uhlíku-13 v cukrech - těžšího a méně běžného izotopu uhlíku s extra neutronem, který se objevuje častěji v organických molekulách pocházejících z vesmíru, než v jejich pozemských protějšcích - tým zjistil, že tyto cukry pocházejí pravděpodobně z vesmíru a nedostaly se na meteority na Zemi. </p>
      <h3>Jde to, naznačily experimenty</h3>
      <p>Furukawův tým se domnívá, že cukry se vytvořily v meteoritech už dávno, a to chemickými reakcemi mezi vodou a fomaldehydem. Už dřívější laboratorní zkoušky v simulovaném vesmírném prostředí (ozařování chlazené vody, amoniaku a methanolu ultrafialovým světlem) ukázaly, že se na mezihvězdných zrnech ledu může tvořit ribóza.</p>
      <figure>
        <img src="https://g.denik.cz/1/d7/asteroid-vesmir-ilustracni-zeme-planeta-meteorit_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/asteroidu-s-vodou-je-vic-nez-vedci-predpokladali-mohly-by-pohanet-satelity-20190311.html">Asteroidů s vodou je víc, než vědci předpokládali. Mohly by pohánět satelity Přečíst článek ›</a>
      </aside>
      <p>Další podobné experimenty pak prokázaly, že k témuž výsledku lze dojít i v případě "chemické sestřenice" ribózy, kterou je deoxiribóza, jež pomáhá vytvářet páteř DNA.</p>
    </article>
  </body>
</html>