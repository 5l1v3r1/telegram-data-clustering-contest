<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/banat/dobra-godina-za-sove-debele-i-srecne_1071512.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T11:55:00+00:00"/>
    <meta property="og:title" content="Добра година за сове - дебеле и срећне"/>
    <meta property="og:description" content="Кикинда је већ неколико година уназад препозната као највеће зимовалиште сова утина на свету. Због тога у овом граду, актуелни месец зову Совембар и прате га бројне манифестације, у част мудре птице. Сова је..."/>
  </head>
  <body>
    <article>
      <h1>Добра година за сове - дебеле и срећне</h1>
      <h2>КИКИНДА - Кикинда је већ неколико година уназад препозната као највеће зимовалиште сова утина на свету. Због тога у овом граду, актуелни месец зову Совембар и прате га бројне манифестације, у част мудре птице. Сова је тако постала симбол Кикинде, а пробудила је и интересовање туриста, посебно орнитолога.</h2>
      <address>
        <time datetime="2019-11-29T11:55:00+00:00">29 Nov 2019, 11:55</time>
      </address>
      <p>Прво бројање "Сова патрола" у Кикинди показало је да на тргу у овом граду тренутно борави око 180 малих ушара. Лепо време у новембру главни је разлог што су утине и даље ван центра, а како кажу стручњаци из Друштва за заштиту и проучавања птица Србије, ова година за сада била је и више него повољна за сове.</p>
      <figure>
        <img src="http://www.rtv.rs/sr_ci/vojvodina/banat/slike/2016/02/08/sove-sova_660x330.jpg"/>
        <figcaption>РТВ (Јурај Беређи)</figcaption>
      </figure>
      <p>Милан Ружић, Друштво за заштиту и проучавање птица Србије каже:</p>
      <p>"Добро знамо да је ова година била добра за сове, када је у питању гнеждење. Било је довољно хране, што се види и у природи. Све њиве, луцеришта, пашњаци, ливаде, пуне су рупа од мишева и видимо да има довољно хране, тако да су сове дебеле и срећне."</p>
      <p>Сове утине ставиле су Кикинду на важно место орнитолошке мапе. Тако је у овај град на Северу Баната први пут дошао и Масахико Оцука, Јапанац, који више од тридесет година ради у Београду као преводилац. Већ две године води свој Youtube канал за своје земљаке о туристичким потенцијалима Србије, а сада је на ред дошла и Кикинда.</p>
      <p>"Прво ме је привукло орнитолошки, а то ће бити сигурно занимљиво нашим гледаоцима, да једна Кикинда сваке године одржава манифестацију поводом сове."</p>
      <p>Мала ушара постала је симбол града и њој у част, организује се манифестација "Совембар". Сова је Кикинду препознала као право место за зимовалиште, а Кикинда ову птицу као велики туристички потенцијал. Прича о Совембру почела је пре десетак година.</p>
      <p>Маријана Мирков, Одсек за послове развоја града истиче:</p>
      <p>"Ми смо рекли да је Милан Ружић отворио нама, Кикинђанима, очи, да знамо да имамо ове сове на нашем прелепом кикиндском тргу. Тада је избројано преко 700 сова, тачније 742 сове и то је један велики разлог да сова постане бренд Кикинде."</p>
      <p>Рекорди још нису оборени, највише због благих зима. Ипак, сове се у Кикинду радо враћају и због самог знања домаћина о значају ове птице, миљенице свих мештана овог дела Северног Баната.</p>
      <figure>
        <iframe src="https://www.youtube.com/embed/q3aSigVgxZQ" width="560" height="314" data-service="Youtube" scrolling="no"/>
      </figure>
    </article>
  </body>
</html>