<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/un-copil-de-7-ani-a-murit-in-spital-in-timp-ce-defibrilatorul-era-carat-de-la-parter-la-etajul-5--aparatul-a-ajuns-dupa-40-de-minute_499794.html"/>
    <meta property="og:site_name" content="romaniatv.net"/>
    <meta property="article:published_time" content="2019-11-29T11:12:04+00:00"/>
    <meta property="og:title" content="Un copil de 7 ani a murit în spital în timp ce defibrilatorul era cărat de la parter la etajul 5. &quot;Aparatul a ajuns după 40 de minute&quot;"/>
    <meta property="og:description" content="Un copil de 7 ani din Paşcani şi-a dat ultima suflare &amp;icirc;n faţa medicilor care &amp;icirc;ncercau să-l resusciteze utiliz&amp;acirc;nd manevre clasice, deoarece defibrilatorul se afla 5 etaje mai jos. Cazul a ajuns &amp;icirc;n atenţia Direcţiei de Să"/>
  </head>
  <body>
    <article>
      <h1>Un copil de 7 ani a murit în spital în timp ce defibrilatorul era cărat de la parter la etajul 5. "Aparatul a ajuns după 40 de minute"</h1>
      <address><time datetime="2019-11-29T11:12:04+00:00">29 Nov 2019, 11:12</time> by <a rel="author" href="https://plus.google.com/113890659232266435637" target="_blank">Iulian Tudor</a></address>
      <p>Un copil de 7 ani din Paşcani şi-a dat ultima suflare în faţa medicilor care încercau să-l resusciteze utilizând manevre clasice, deoarece defibrilatorul se afla 5 etaje mai jos. Cazul a ajuns în atenţia Direcţiei de Sănătate Publică Iaşi.</p>
      <p>Foto: zdi.ro</p>
      <p>Acum două săptămâni, Ianis Iulian Mahu îşi serba ziua de naştere, făcea şapte ani şi sufla în tort înconjurat de familie şi de cei care îl iubeau, scrie <a href="https://www.ziaruldeiasi.ro/stiri/moartea-unui-copil-a-socat-iasul-defibrilatorul-carat-pe-brate-5-etaje-in-40-de-minute--237488.html?fbclid=IwAR0ruYeGJGhS8eEVia00yxA45BWZz8IhSPo79yeMZpqUI0NullfrMNWbjQk">zdi.ro</a>. La sfârşitul săptămânii trecute, băiatul s-a îmbolnăvit. I-a apărut o erupţie pe corp, iar părinţii au mers cu el la medicul de familie, convinşi fiind că e vorba de varicelă.</p>
      <p>„Sâmbătă seară s-a întâmplat. I-au apărut 2, 3 bubiţe, iar duminică au fost mai multe. Ne-am prezentat cu el la medicul de familie din Paşcani. Doctoriţa a spus că e varicelă, şi i-a dat Nurofen şi Paracetamol, sirop, pentru febră. Luni prezenta simptomele clare, nimic suspect. El era ca de obicei, vioi", povesteşte printre lacrimi Adrian Popoaia, tatăl adoptiv al copilului.</p>
      <p>Citeşte şi <a href="https://www.romaniatv.net/un-batran-bolnav-de-epilepsie-a-fost-plimbat-36-de-ore-intre-spitale--ni-s-a-spus-ca-nu-au-ce-sa-i-faca_491016.html"><b>Un bătrân bolnav de epilepsie a fost plimbat 36 de ore între spitale. "Ni s-a spus că nu au ce să-i facă"</b></a></p>
      <p>Şi marţi şi miercuri dimineaţă i-a fost bine copilului, doar că după ce a mâncat i s-a făcut puţin rău şi a vomitat, dar în rest nimic, povesteşte familia. „În după-amiaza zilei de joi, în decurs de o oră până am ajuns noi la spital, a început să se învineţească în zona bubiţelor. Apoi s-a învineţit şi la faţă, şi pe buze", a spus Adrian Popoaia.</p>
      <p>Speriată, familia a sunat la 112, explicând dispeceratului toate simptomele. „De la Iaşi ni s-a spus că vine Paşcaniul, pentru că nu e urgenţă. Ambulanţa a făcut un kilometru în 17 minute până a ajuns la noi cu girofarurile stinse şi oprind la semafor la culoarea roşie. Aşa li s-a transmis, că nu e o urgenţă. Înregistra­rea poate dovedi cât de disperaţi eram la telefon. Între timp, Ianis era aproape inconştient, şi a fost pus la oxigen", spune Adrian Popoaia.</p>
      <p>Copilul, de la UPU, a fost direcţio­nat la etajul 5, la pediatrie. Şi aici alte minute în şir aşteptând cu targa pe hol şi Ianis intubat până a venit medicul de gardă. „Un domn foarte în vârstă, domnul Vasiliu (Vasile Vasiliu, medic primar - n.r.) cu incompetenţă şi cu nepăsare totală, nu a preluat cazul cum trebuie. Am şi o filmare cum stătea departe de pătuţ, el fiind intubat, având mască de oxigen pe faţă, şi medicul stătea nepăsător. L-a băgat într-o cameră unde nu aveau aparatură absolut deloc", a povestit tatăl.</p>
      <p>I-au administrat o perfuzie, i-au dat o pastilă şi au stat de vorbă cu micuţul. Fiind conştient, Ianis a răspuns. La zece minute, şi-a pierdut cunoştinţa. „A fost, nu ştiu, o coagulare de sânge în plămâni, sângele a dat pe gură şi pe nas", a mai povestit bărbatul.</p>
      <p>Ianis trebuia resuscitat. Neavând aparatura necesară în salon, i-au acordat primul ajutor efectuând manevre clasice. „L-au resuscitat un sfert de oră, douzeci de minute, până au cărat aparatura de la parter până la etajul 5. Îmi pare rău că nu am putut să filmez cum cărau în braţe asistentele tuburile de oxigen şi defibrilatorul, ajungând în 40 de minute. E ceva de neimaginat. Cu toate astea, l-au resuscitat doar apăsând pe pieptul lui, cum se vede şi în filmare", a mai spus Adria Popoaia.</p>
      <p>Medicul Vasiliu a apelat în cele din urmă la alţi 3 colegi. După cum a povestit Adrian Popoaia, s-au chinuit încă două ore degeaba.</p>
      <p>Seara s-a declarat decesul. Familia nici acum nu ştie ce s-a întâmplat, pentru că medicii nu aveau un diagnostic clar. „Prin bănuială, au spus ei o denumire, ceva de un meningococ, un microb în sânge care a dus ca sângele să-i inunde plămânii. A eliminat pe trahee peste 700 ml de sânge", a mai adăugat tatăl.</p>
      <p>Cazul a ajuns şi la DSP Iaşi. „Copilul a decedat în scurt timp, şi din această cauză este la IML, ca să i se facă autopsia. Mâine (astăzi - n.r) vom lua şi noi probe, iar rezultatele vor fi gata cel târziu mâine. Acolo există suspiciunea de meningită meningococică mai mult decât varicelă. A avut şi o erupţie", a declarat Liviu Stafie, directorul DSP Iaşi.</p>
      <p> „Sunt terminat, nu pentru că noi am fi avut vreo vină, ci sunt terminat sufleteşte. Până acum avem confirmat un singur caz de varicelă. Copilul a lipsit vineri de la şcoală, iar părinţii au informat-o pe învăţătoare că are simptomele de vărsat de vânt, varicelă, şi că băiatul trebuie izolat şi trebuie să meargă la medic", a declarat Gheorghe Spiridon, directorul liceului.</p>
      <p>Luni însă au mai lipsit alţi şase copii din aceeaşi clasă. Dintre cei şase, doar unul avea confirmarea de la medic că suferă de varicelă, restul fiind panicaţi. Apoi, marţi a mai lipsit un copil. „Luni dimineaţă, asistenta a fost prezentă în clasă şi a efectuat triajul. A văzut că nu mai sunt şi alţi copii care să prezinte simptome. Dar am discutat şi eu cu doctorul, mi-a zis că virusul e aerogen, că se ia din aer, iar perioada de incubare este de două-trei săptămâni. Deci, s-ar putea să mai existe copii cu virus, dar să nu manifeste deocamdată boala", a adăugat directorul.</p>
      <p>
        <b>Părinţii îşi retrag copiii de la şcoală</b>
      </p>
      <p>Conducerea liceului a dispus, la sugestiile DSP Iaşi, ca în fiecare dimineaţă să se facă dezinfecţia clasei. Adică, după cum a mărturisit Gheorghe Spiridon, femeile de serviciu să spele băncile şi pereţii cu alcool medicinal şi să aerisească sala. Gheorghe Spiridon a spus că de luni a început dezinfecţia clasei. Conducerea DSP Iaşi a afirmat însă că a aflat de posibilul focar de varicelă de la Paşcani chiar în ziua decesului lui Ianis.</p>
      <p>Alertaţi de moartea băieţelului, mulţi părinţi şi-au retras copiii de la şcoală. Ieri, la clasa lui Ianis mai erau încă 10 absenţe. „Am discutat cu părinţii, le-am spus să nu se panicheze, că e vorba de o boală a copilăriei. Dar dacă vor să ţină copiii acasă, le-am zis că nu am nimic împotrivă", a adăugat directorul.</p>
      <p>De moartea micuţului Ianis s-a aflat şi la Prefectură. Marian Şerbescu a declarat că e regretabil ceea ce s-a întâmplat, şi că va demara o anchetă împreună cu ISJ, cu Serviciul Judeţean de Ambulanţă şi DSP.</p>
      <p>Astăzi, trupul micuţului va fi dus cel mai probabil acasă. Familia este convinsă însă că moartea a fost cauzată în primul rând de neputinţa şi incompetenţa unui sistem care a intrat în moarte clinică înaintea lui Ianis. „Vom merge până la capăt. Deja se ocupă un avocat de caz. Vom face plângere la toate instituţiile statului implicate. Noi, din păcate, nu mai rezolvăm nimic, copilul nu se mai întoarce, dar să nu mai păţească cineva la fel din cauza incompetenţei nenorociţilor din sismemul medical din România", a mai spus, plângând, tatăl lui Ianis.</p>
    </article>
  </body>
</html>