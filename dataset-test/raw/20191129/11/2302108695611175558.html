<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/eurobarometru-32-dintre-europeni-cred-ca-lupta-impotriva-schimbarilor-climatice-si-protectia-mediului-trebuie-sa-fie-prioritatea-parlamentului.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T11:06:20+00:00"/>
    <meta property="og:title" content="Eurobarometru: 32% dintre europeni cred că lupta împotriva schimbărilor climatice și protecția mediului trebuie să fie prioritatea Parlamentului"/>
    <meta property="og:description" content="Combaterea schimbărilor climatice și protecția mediului, oceanelor și biodiversității trebuie să fie cea mai importantă prioritate a Parlamentului"/>
  </head>
  <body>
    <article>
      <h1> Eurobarometru: 32% dintre europeni cred că lupta împotriva schimbărilor climatice și protecția mediului trebuie să fie prioritatea Parlamentului </h1>
      <address><time datetime="2019-11-29T11:06:20+00:00">29 Nov 2019, 11:06</time> by <a rel="author">Redacția</a></address>
      <p>Combaterea schimbărilor climatice și protecția mediului, oceanelor și biodiversității trebuie să fie cea mai importantă prioritate a Parlamentului European, spun cetățenii europeni în cadrul unui nou Eurobarometru comandat de Parlamentul European și derulat în octombrie 2019, informează <a href="https://www.europarl.europa.eu/news/ro/press-room/20191129IPR67710/cetatenii-cred-ca-schimbarile-climatice-trebuie-sa-fie-prioritatea-parlamentului">site-ul insituției. </a></p>
      <p>Schimbările climatice reprezintă unul dintre motivele pentru care cetățenii au votat la alegerile europene din mai 2019, în special pentru tineri. Acum, pentru prima dată, cetățenii europeni plasează schimbările climatice pe primul loc în lista priorităților Eurobarometrului.</p>
      <p><b>32% dintre europeni</b> cred că lupta împotriva schimbărilor climatice și protecția mediului ar trebui să fie cea mai importantă temă a deputaților europeni. Este cea mai menționată preocupare în 11 state europene, în special în <b>Suedia (62%)</b>, <b>Danemarca (50%)</b> și <b>Olanda (46%).</b></p>
      <p>În cadrul sondajului Eurobarometru, cetățenii au fost întrebați și care este cea mai presantă îngrijorare legată de mediu. O majoritate absolută de europeni<b> (52%) menționează schimbările climatice</b>, apoi poluarea atmosferică (35%), poluarea maritimă (31%), deforestarea și creșterea cantității de deșeuri (amble 28%).</p>
      <p>Președintele Parlamentului European, David Maria Sassoli, (S&amp;D, IT), care va ajunge la Madrid luni, pentru a participa la deschiderea Conferinței ONU pentru schimbările climatice COP25, a spus: “Acest sondaj arată foarte clar că europenii vor ca UE să acționeze pentru combaterea schimbărilor climatice. Ieri, la Strasbourg, Parlamentul European a votat o rezoluție prin care declară situația de urgență privind clima în Europa și pe plan global. Îi ascultăm pe cetățeni și atragem atenția asupra nevoii de a merge dincolo de cuvinte și a acționa. “</p>
      <p>
        <b>Protestele conduse de tineri au impact</b>
      </p>
      <p>Potrivit site-ului Parlamentului European, în cursul anului trecut protestele conduse de tineri au mobilizat milioane de oameni în UE și în întreaga lume.</p>
      <p>Acest nou sondaj Eurobarometru arată că șase din zece cetățeni europeni sunt încrezători și convinși că protestele conduse de tineri au un impact direct asupra politicilor publice atât la nivel național cât și european.</p>
      <p>Irlandezii (74%), suedezii (71%) și ciprioții (70%) sunt printre cei mai convinși că protestele vor genera măsuri politice la nivel european, comparativ cu cehii (42%) și cu britanicii (47%).</p>
      <p>
        <b>Background</b>
      </p>
      <p>Din 1973 Eurobarometrul măsoară percepția și așteptările cetățenilor europeni cu privire la UE. Sondajul a fost efectuat de Kantar în perioada 8 – 22 octombrie 2019, în toate cele 28 de state membre, prin metoda interviu față în față, pe un eșantion de 27 607 persoane, cu vârsta de peste 15 ani. Sondajul integral va fi publicat pe 10 decembrie 2019.</p>
    </article>
  </body>
</html>