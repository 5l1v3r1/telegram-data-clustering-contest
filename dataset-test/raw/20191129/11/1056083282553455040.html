<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805237/%D9%86%D9%85%D8%A7%DB%8C%D8%B4-%D8%AE%DB%8C%D8%A7%D8%A8%D8%A7%D9%86%DB%8C-%DB%8C%D8%A7%D8%B1%DB%8C-%DA%AF%D8%B1-%D8%A8%DB%8C%D8%A7%D9%86-%D9%85%D8%B3%D8%A7%D8%A6%D9%84-%D9%85%D8%B1%D8%AA%D8%A8%D8%B7-%D8%A8%D8%A7-%D8%AE%D8%A7%D9%86%D9%88%D8%A7%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:10:54+00:00"/>
    <meta property="og:title" content="نمایش خیابانی یاری‌گر بیان مسائل مرتبط با خانواده است"/>
    <meta property="og:description" content="ایسنا/یزد مدیرکل ورزش و جوانان استان یزد با اشاره به برگزاری سومین جشنواره تئاتر خیابانی چتر زندگی در یزد گفت: نمایش خیابانی به عنوان هنری که بی‌واسطه و اغلب به زبانی انتقادی با مخاطب عام سخن می‌گوید و می‌تواند یاریگر بیان بسیاری از موضوعات مرتبط با خانواده باشد."/>
  </head>
  <body>
    <article>
      <h6 class="kicker">مدیر کل ورزش و جوانان یزد:</h6>
      <h1>نمایش خیابانی یاری‌گر بیان مسائل مرتبط با خانواده است</h1>
      <address><time datetime="2019-11-29T11:10:54+00:00">29 Nov 2019, 11:10</time> by <a rel="author">امیر رضازاده</a></address>
      <p>ایسنا/یزد مدیرکل ورزش و جوانان استان یزد با اشاره به برگزاری سومین جشنواره تئاتر خیابانی چتر زندگی در یزد گفت: نمایش خیابانی به عنوان هنری که بی‌واسطه و اغلب به زبانی انتقادی با مخاطب عام سخن می‌گوید و می‌تواند یاریگر بیان بسیاری از موضوعات مرتبط با خانواده باشد.</p>
      <p>«مسعود شریعتی» شب گذشته هفتم آذرماه در جمع خبرنگاران با بیان این‌ که چنین جشنواره‌ تئاتر خیابانی چتر زندگی استمداد از هنرمندان برای کمک به اصلاح جامعه و رفع نقص‌ها و کاستی‌ها است، اظهار کرد: استان یزد نشان داده که معمولا در میزبانی از چنین رویدادهایی موفق عمل می‌کند و البته که از برکات آن همچون ایجاد فضایی بانشاط در سطح شهر و کمک به ارتقای سطح کیفی این هنر در استان‌مان نیز بهره‌مند می‌شود.</p>
      <p>وی افزود: هدف ورزش و جوانان برای مشارکت دربرگزاری این جشنواره تشویق هنرمندان به اندیشه کردن در مسائل اجتماعی و موضوعات مبتلابه خانواده‌های ایرانی و بیان آنها با زبان گیرا و جذاب هنر است.</p>
      <p>مدیرکل ورزش و جوانان استان یزد در ادامه با بیان این که جشنواره چتر زندگی جدای از جنبه‌های فرهنگی و اجتماعی آن، محلی برای برقراری ارتباط میان هنرمندان یزدی و هنرمندان برجسته استان هاست، گفت: این ارتباط منجر به ارتقای سطح کیفی تولیدات هنری در این عرصه شده و همچنین برگزاری جشنواره هنرمندان یزدی را تشویق کرده تا این هنر را جدی‌تر گرفته و به تولید آثاری بپردازند که قابل رقابت در عرصه ملی باشند.</p>
      <p>شریعتی تصریح کرد: شاید سه سال پیش که این جشنواره کلید خورد، در سطح استان یزد نمایش خیابانی جز به صورت پراکنده و در ایام معدود اجرا نمی‌شد. اما در طول این سالها شاهد بودیم که نمایش خیابانی به یکی از هنرهای پرطرفدار یزد بدل شده و شاهد تولید آثار زیادی با موضوعات مختلف هستیم.</p>
      <p>وی با بیان این که این دوره جشنواره به شکل مطلوب‌تری مورد استقبال هنرمندان کشوری قرار گرفته است، ادامه داد: شاهد آن تعداد زیاد آثار رسیده به دبیرخانه و حضور هنرمندان صاحب‌نام کشور در این دوره از جشنواره است.</p>
      <p>مدیرکل ورزش وجوانان استان یزد در پایان با اشاره به این که جشنواره چتر زندگی پتانسیل های بازم را برای بین المللی ‌شدن دارد، خاطرنشان کرد: انتظار بیجایی نیست اگر در مسیر بلوغ جشنواره برای آن چشم‌اندازی بین‌المللی متصور شویم زیرا با توجه به همکاری و هماهنگی خوب دستگاههای فرهنگی اجتماعی استان و نتایج خوب حاصل از برگزاری این سه دوره امیدواریم بتوانیم در دوره‌های بعد شاهد حضور هنرمندانی از دیگر کشورها در این جشنواره باشیم.</p>
      <p>انتهای پیام</p>
    </article>
  </body>
</html>