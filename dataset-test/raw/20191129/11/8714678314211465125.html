<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/norsk-filminstitutt-med-tilskudd-til-tre-nye-dramaserier/"/>
    <meta property="og:site_name" content="Kampanje"/>
    <meta property="article:published_time" content="2019-11-29T11:34:32+00:00"/>
    <meta property="og:title" content="Milliondryss over nye norske dramaserier - Ingrid Bolsø Berdal klar for ny Viaplay-serie"/>
    <meta property="og:description" content="«Plan B» er en av tre nye dramaserier som får støtte fra NFI hvor også en NRK-julekalender får produksjonstilskudd."/>
  </head>
  <body>
    <article>
      <h1>Milliondryss over nye norske dramaserier - Ingrid Bolsø Berdal klar for ny Viaplay-serie</h1>
      <address><time datetime="2019-11-29T11:34:32+00:00">29 Nov 2019, 11:34</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>«Plan B» er en av tre nye dramaserier som får støtte fra NFI hvor også en NRK-julekalender får produksjonstilskudd.</b>
      </p>
      <p>Norsk filminstitutt (NFI) gir tilskudd til tre nye dramaserier og fem dokumentarprosjekter. Totalt gis det 23,4 millioner kroner til norsk film, dokumentar og dramaserier. <br/><b><br/></b>Viaplay får støtte til to nye dramaserier «R.I.P. Henry» og «Plan B» og NRK får tildelt 10 millioner kroner til julekalenderen «Kristianias Magiske Tivoli Theater».</p>
      <p><b>NRK-julekalender <br/></b>Prosjeketet «Kristianias Magiske Tivoli Theater» er en julekalender i 24 deler som tar oss med til gamle Oslo og byens tivoli og teater. Det er Monster Scripted AS med serieskaperne <b>Atle Knudsen</b> og <b>Kjetil Indregard</b> som står bak. Serien får 10.000.000 kroner og skal gå på NRK. Atle Knudsen skal ha regi på serien sammen med Tonje Voreland, som blant annet har regissert «ZombieLars».</p>
      <p>Hver episode i den norske utgaven av «Kristianias Magiske Tivoli Theater» vil være på omtrent 20 minutter, samtidig som serien skal selges internasjonalt som tolv episoder på 40 minutter hver. Serien har et totalbudsjett på 82 millioner kroner. </p>
      <p><b>Ingrid Bolsø Berdal i Viaplay-serie</b><br/>Serien «Plan B» har et totalbudsjett på 58,3 millioner kroner og får fire millioner av NFI i produksjonstilskudd. Bak serien står serieskaper <b>Katrine</b> <b>Valen</b> <b>Zeiner</b> og Tordenfilm AS. Valen Zeiner er utdannet fra Den Norske Filmskolen og har vært med å skrive Gullruten-vinneren «Valkyrien».<br/><br/>I «Plan B» spiller <b>Ingrid Bolsø Berdal</b> en fertilitetslege som nekter å gi opp drømmen om egne barn. <b>Marit</b> <b>Moum</b> <b>Aune</b>, som blant annet har regisser NRK-serien «Kampen for tilværelsen» er konseptuerende regissør. Serien som skal gå skal gå på Viaplay beskrives videre som «et vittig, varmt og vesentlig drama som tar for seg konflikten mellom det primitive og det siviliserte i oss og mellom oss».</p>
      <p><b>Pål Jackman-serie</b><br/>«R.I.P. Henry» har fått 4.3 millioner kroner i produksjonstilskudd. Serien beskrives som en rørende dramaserie om livet og om døden hvor kirurgen Henry blir rammet av en uhelbredelig sykdom. Pål Jackman som blant annet har regissert «Mammon 2», «Monster», «Lykkeland» skal regissere dramaserien som skal gå på Viaplay. <br/><br/>Serieskaperne er <b>Linn-Jeanethe Kyed</b> og <b>John</b> <b>Kåre</b> <b>Raake</b> og produksjonsselskapet er ITV Studios Norway AS. Kyed har skrevet episoder for «Heimebane» og skrevet begge «Børning-filmene». Raake har tidligere skrevet «Gåten Ragnarok», «Bølgen» og «Skjelvet», «R.I.P. Henry» blir hans første dramaserie. Serien har et totalbudsjett på 73.5 millioner kroner.<br/><br/><b>Aksel Lund Svindal-dokumentar<br/></b>NFI har gitt tilskudd til fire dokumentarer og en animert kortdokumentar. «Aksel» er en av dokumentarene tildelt støtte, en kommende kinodokumentar om <b>Aksel Lund Svindal</b>. Regissørene <b>Even</b> <b>Sigstad</b> og <b>Filip Christensen</b> fikk 1.5 millioner kroner i produksjonsstøtte. </p>
      <figure>
        <img src="https://kampanje.com/globalassets/illustrasjonsbilder/aksel-lund-svindal-foto-field-produciton.jpg"/>
        <figcaption>
          <b>Får støtte:<br/></b>
          <i>Aksel Lund Svindals liv og skikarriere blir dokumentarfilm og får 1.5 millioner kroner i produksjonstilskudd av NFI. Foto: Field Production.</i>
        </figcaption>
      </figure>
    </article>
  </body>
</html>