<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/i-skoteini-skia-toy-giorgoy-papandreoy-piso-apo-tin-maziki-diarroi-stelechon-toy-pasok-pros-ton-syriza-oloi-oi-kollitoi-toy-stin-koymoyndoyroy/"/>
    <meta property="og:site_name" content="europost.gr"/>
    <meta property="article:published_time" content="2019-11-29T11:23:06+00:00"/>
    <meta property="og:title" content="Η «σκοτεινή» σκιά του Γιώργου Παπανδρέου πίσω από την μαζική διαρροή στελεχών του ΠΑΣΟΚ προς τον ΣΥΡΙΖΑ – Όλοι οι «κολλητοί» του στην Κουμουνδούρου!"/>
    <meta property="og:description" content="Είναι η Ρεγγίνα Βάρτζελη προπομπός ένταξης των παπανδρεϊκών στον ΣΥΡΙΖΑ; Ακόμη και του ίδιου του Γιώργου Παπανδρέου; Το ερώτημα αυτό είναι στα χείλη πολλών στη Χαριλάου Τρικούπη μετά το μπαράζ ανακοινώσεων χθες από την Κουμουνδούρου"/>
  </head>
  <body>
    <article>
      <h1>Η «σκοτεινή» σκιά του Γιώργου Παπανδρέου πίσω από την μαζική διαρροή στελεχών του ΠΑΣΟΚ προς τον ΣΥΡΙΖΑ – Όλοι οι «κολλητοί» του στην Κουμουνδούρου!</h1>
      <address>
        <time datetime="2019-11-29T11:23:06+00:00">29 Nov 2019, 11:23</time>
      </address>
      <p>Είναι η Ρεγγίνα Βάρτζελη προπομπός ένταξης των παπανδρεϊκών στον ΣΥΡΙΖΑ; Ακόμη και του ίδιου του Γιώργου Παπανδρέου; Το ερώτημα αυτό είναι στα χείλη πολλών στη Χαριλάου Τρικούπη μετά το μπαράζ ανακοινώσεων χθες από την Κουμουνδούρου για τα στελέχη που αποτελούν την Κεντρική Επιτροπή Ανασυγκρότησης του ΣΥΡΙΖΑ.</p>
      <p>Η απουσία Παπανδρέου από το συνέδριο του ΠΑΣΟΚ (έλειπε στο εξωτερικό), η στάση του στη Συμφωνία των Πρεσπών, η σφοδρή κριτική του Παύλου Γερουλάνου και του αδελφού του τέως πρωθυπουργού Νίκου Παπανδρέου στη Φώφη Γεννηματά, οι διαφοροποιήσεις παπανδρεϊκών βουλευτών στη γραμμή της Χ. Τρικούπη, είναι κινήσεις που δεν πέρασαν απαρατήρητες από πολλούς. Κάποιοι μάλιστα άρχισαν να πιστεύουν ότι ο Παπανδρέου επιδιώκει είτε τη ρήξη με τη Γεννηματά και την επιστροφή του στην ηγεσία του κόμματος, είτε σκέφτεται συνεργασία με τον ΣΥΡΙΖΑ του Αλέξη Τσίπρα, προκειμένου να συμβάλει στη δημιουργία μιας μεγάλης Κεντροαριστεράς, ανάχωμα στον Κυριάκο Μητσοτάκη.</p>
      <p>Ωστόσο, άνθρωποι που συνομιλούν μαζί του διαψεύδουν κατηγορηματικά και τα δύο σενάρια. Τουλάχιστον στο ορατό μέλλον. Ο Γιώργος Παπανδρέου δεν εμφανίζεται πρόθυμος να πάρει πρωτοβουλίες τέτοιου είδους, λένε οι γνωρίζοντες. «Είναι πρόεδρος του ΚΙΔΗΣΟ, πρόεδρος της Σοσιαλιστικής Διεθνούς, μετέχει στο ΚΙΝΑΛ. Δεν ετεροκαθορίζει τη στάση του συγκυριακά. Εχει άποψη -όπως με τις Πρέσπες- και τη λέει, αλλά αυτό δεν σημαίνει ότι λοξοκοιτάζει προς τον ΣΥΡΙΖΑ», υποστηρίζουν. Το ίδιο ισχύει και για στελέχη που παραμένουν στο ΚΙΝΑΛ (μέσω ΚΙΔΗΣΟ), όπως οι Δημήτρης Ρέππας, Χάρης Καστανίδης, Μιχάλης Καρχιμάκης, Φίλιππος Σαχινίδης κ.λπ.</p>
      <p>Ενας εκ των συνομιλητών του Παπανδρέου απορρίπτει τα περί προπομπών του πρώην πρωθυπουργού, θυμίζοντας ότι κανείς από όσους πήγαν στον ΣΥΡΙΖΑ δεν είχε ακολουθήσει τον πρώην πρωθυπουργό στο εγχείρημα του ΚΙΔΗΣΟ: «Ούτε η Βάρτζελη, ούτε ο Ραγκούσης, ούτε ο Τόλκας, ούτε η Μαριλίζα Ξενογιαννακοπούλου. Μόνο ο Θάνος Μωραΐτης, αλλά εκείνος σε τρεις μήνες τον εγκατέλειψε για να επιστρέψει στο ΠΑΣΟΚ», λένε.</p>
      <p>«Αν ο Τσίπρας βγει δημόσια και ζητήσει συγγνώμη από τον Παπανδρέου που τον έλεγε Πινοσέτ, προδότη κ.λπ. και αναγνωρίσει ότι έκανε το πατριωτικό του καθήκον ως πρωθυπουργός, θα μπορούσα να καταλάβω να συζητήσει μαζί του ο Παπανδρέου. Αλλά μέχρι τότε δεν έχει κανένα νόημα και κανένα όφελος για τον ίδιο μια τέτοια συζήτηση», λέει στο iefimerida.gr παπανδρεϊκό στέλεχος που διετέλεσε και πρώην υπουργός. Στο σκεπτικό αυτό πρέπει να συνυπολογίσει επιπλέον κάποιος και τον παράγοντα ηλικία: Ο Παπανδρέου είναι πλέον 67 ετών. Τα περιθώρια προοπτικής μιας ενεργούς επανόδου στα πράγματα είναι περιορισμένα.</p>
      <p>Παπανδρεϊκοί οι περισσότεροι<br/>Στη λίστα του ΣΥΡΙΖΑ με τα 694 στελέχη, πάντως, φιγουράρουν ονόματα που είχαν συνδέσει το όνομά τους με εκείνο του Γιώργου Παπανδρέου, όπως της Ρεγγίνας Βάρτζελη, που διετέλεσε διευθύντρια του πολιτικού γραφείου του Γιώργου Παπανδρέου, ενώ κατά τη διάρκεια της διακυβέρνησης Γ. Παπανδρέου υπήρξε γραμματέας της κυβέρνησης. Ωστόσο, τα τελευταία χρόνια η κυρία Βάρτζελη είχε αποστασιοποιηθεί από τον πρώην πρωθυπουργό. Είχε έρθει κοντά με τον επίσης στενό συνεργάτη του Παπανδρέου, Παύλο Γερουλάνο, με τον οποίο συνομιλούσε τακτικά, χωρίς αυτή η επαφή να σηματοδοτεί κάτι πολιτικό. Παράλληλα, είχε εμφανιστεί στην εκδήλωση Μπίστη στο Μέγαρο Μουσικής, τον περασμένο Ιανουάριο, για τη Συμφωνία των Πρεσπών με ομιλητή τον Αλέξη Τσίπρα.</p>
      <p>Στη λίστα του ΣΥΡΙΖΑ περιλαμβάνονται και άλλοι πρώην βουλευτές του ΠΑΣΟΚ επί ηγεσίας Παπανδρέου, με καθαρά παπανδρεϊκό πρόσημο, όπως η Μαρία Θεοχάρη, ο Θάνος Γικόνογλου, η Χρύσα Μανωλιά, ο πρώην γραμματέας της Νεολαίας ΠΑΣΟΚ Νίκος Μαδεμλής αλλά και παλαιότεροι βουλευτές όπως ο Χρήστος Πιπεργιάς, ο Θανάσης Οικονόμου, ο Κώστας Ασλάνης, ο Χρήστος Κοκκινοβασίλης, ο Ρούλης Κοκελίδης, ο Δημήτρης Παλαιοθόδωρος κ.ά. Στη σύνθεση της ΚΕΑ υπάρχουν επίσης σημαντικά ονόματα συνεργατών του Ανδρέα Παπανδρέου, όπως ο προσωπικός του γιατρός Θύμιος Λιβάνης. Ακόμα, πολιτικοί φίλοι του Κώστα Σημίτη, όπως ο Έλληνας γενικός διευθυντής της Ευρωπαϊκής Επιτροπής, Αχιλλέας Μητσός.</p>
      <p>Είχε προηγηθεί το βαθύ ΠΑΣΟΚ</p>
      <p>Ολοι αυτοί έρχονται να προστεθούν στη χορεία πρώην στελεχών του ΠΑΣΟΚ που εντάχθηκαν άλλοι νωρίς (Κοτσακάς, Κουρουμπλής, Σπίρτζης, Κατσέλη, Ξενογιαννακοπούλου) και άλλοι τελευταία (Ραγκούσης, Μωραΐτης) στις τάξεις του ΣΥΡΙΖΑ.</p>
      <p>Το σκεπτικό της Χαριλάου Τρικούπη<br/>Η ανακοίνωση των 694 ονομάτων που εντάχθηκαν στην ΚΕΑ του ΣΥΡΙΖΑ δίνει την αίσθηση μιας μαζικής εισροής στελεχών του ΠΑΣΟΚ στο κόμμα του Αλέξη Τσίπρα. Ωστόσο η συντριπτική πλειοψηφία τους συζητούσε εδώ και χρόνια με την Κουμουνδούρου και η παρουσία τους εκεί δεν αποτελεί στην ουσία έκπληξη για τους γνωρίζοντες το παρασκήνιο. Είναι ενδεικτική η ανάρτηση του διευθυντή του πολιτικού γραφείου της Φώφης Γεννηματά, Μανώλη Όθωνα:</p>
      <p>“Οι εξ-αγορές από το καλάθι της περυσινής BlackFriday της Κεντροαριστεράς, παρουσιάστηκαν ως φετινά ψώνια. Τέτοια απόγνωση…” έγραψε δηκτικά.</p>
      <p>Οι κρούσεις από το 2014 σε στελέχη του ΠΑΣΟΚ<br/>Κρούσεις έχουν γίνει άλλωστε από το 2014 σε μια σειρά στελεχών του ΠΑΣΟΚ -και καθαρόαιμους παπανδρεϊκούς- κυρίως από τον Νίκο Παππά και τον Χρήστο Σπίρτζη, αλλά και από τον Αλέξη Τσίπρα. Οι περισσότερες δεν είχαν αποτέλεσμα σε εκείνη τη φάση. Στην πορεία, διαβλέποντας και την πτωτική πορεία του ΠΑΣΟΚ-ΚΙΝΑΛ, ορισμένοι εξ εκείνων έσπευσαν να ανταποκριθούν στο κάλεσμα, προτάσσοντας το πολιτικό τους μέλλον. Οσοι αρνήθηκαν εμφανίζονται μετανιωμένοι, ιδίως όσοι αισθάνονται ότι έχουν παραγκωνισθεί από τη Φώφη Γεννηματά ή όσοι θεωρούν ότι με τη διαρκή επίθεση στον ΣΥΡΙΖΑ το ΚΙΝΑΛ επαναλαμβάνει το ιστορικό λάθος της Αριστεράς (ΚΚΕ, Συνασπισμός) που επιτίθονταν στον Ανδρέα Παπανδρέου επειδή της «έκλεβε» ακροατήριο, με αποτέλεσμα να συρρικνωθούν οι ίδιοι. Για τα παπανδρεϊκά στελέχη ιστορικός αντίπαλος είναι η Δεξιά και η ΝΔ και ως εκ τούτου τα βέλη του ΚΙΝΑΛ πρέπει να στραφούν προς την κυβέρνηση Μητσοτάκη. «Πρέπει να ασκούμε πιο σκληρή αντιπολίτευση από εκείνη του ΣΥΡΙΖΑ αν θέλουμε να επιστρέψει ένα κομμάτι αναποφάσιστων σε εμάς» υποστηρίζουν. Φέρνουν μάλιστα ως απόδειξη τα ποιοτικά επιμέρους χαρακτηριστικά της τελευταίας δημοσκόπησης της Metron Analysis όπου δείχνει ότι οι ψηφοφόροι του ΚΙΝΑΛ έχουν συντηρητικοποιηθεί (μετά τη συγκυβέρνηση με ΝΔ το 2012-2014) σε τέτοιο βαθμό που δύσκολα διαχωρίζονται από τους ψηφοφόρους της ΝΔ.</p>
      <p>Οι δύο στόχοι του Τσίπρα<br/>Τέλος, όσον αφορά την σκοπιμότητα της κίνησης Τσίπρα, είναι προφανές ότι εξυπηρετεί δύο στόχους:</p>
      <p>Αφενός τον επικοινωνιακό, την αίσθηση ότι ο ΣΥΡΙΖΑ είναι πολιτικά κυριάρχος στο χώρο της Κεντροαριστεράς, αλλά και τον εκλογικό, την εισροή ψηφοφόρων από τον χώρο του ΚΙΝΑΛ.</p>
      <p>Αφετέρου – και αυτός είναι ο ισχυρότερος ίσως λόγος – ο συσχετισμός δυνάμεων στον ίδιο τον ΣΥΡΙΖΑ. Ο Αλέξης Τσίπρας, μετά από 4,5 χρόνια εξουσίας και αφού «ξεφορτώθηκε» ακραίες φωνές που λειτουργούσαν ως «βαρίδια» για τον ίδιο και το κόμμα του, όπως οι Βαρουφάκης, Λαφαζάνης και λοιποί, έχει πάρει την απόφαση να μετεξελίξει τον ΣΥΡΙΖΑ σε ένα συστημικό σοσιαλδημοκρατικό κόμμα μακριά από τις επαναστατικές κορώνες της αντιπολίτευσης προ του 2015. Στην πορεία αυτή πιθανότατα θα κληθεί σε ένα νέο ξεσκαρτάρισμα στελεχών και το «μπόλιασμα» με πρόσωπα από τον χώρο του πρώην ΠΑΣΟΚ.</p>
      <p>Οπως έλεγε στο iefimerida.gr ένας από τους πρώην βουλευτές του ΠΑΣΟΚ που ανακοινώθηκε χθες ότι προσχώρησαν στον ΣΥΡΙΖΑ «ο Τσίπρας τώρα προετοιμάζεται για την μεθαυριανή ημέρα στο κόμμα του. Για την ημέρα μετά την ήττα και στις επόμενες εκλογές και τους συσχετισμούς που θα διαμορφωθούν στον ΣΥΡΙΖΑ. Αυτό το νόημα έχει η μεταγραφολογία. Θα υπάρξει σύγκρουση της παλαιάς φρουράς με την καινούργια. Από το ποιος θα επικρατήσει θα κριθεί και το μέλλον στο κόμμα».</p>
    </article>
  </body>
</html>