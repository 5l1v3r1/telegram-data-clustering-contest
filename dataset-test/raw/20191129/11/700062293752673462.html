<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/athletic/715714-to-aeroplano-ths-vrazilianikhs-omada-tsapekoense-den-tha-ftasei-pote-ston-proorismo-toy.html"/>
    <meta property="og:site_name" content="madata.gr"/>
    <meta property="article:published_time" content="2019-11-29T11:23:00+00:00"/>
    <meta property="og:title" content="Το αεροπλάνο της βραζιλιάνικης ομάδα Τσαπεκοένσε δεν θα φτάσει ποτέ στον προορισμό του"/>
    <meta property="og:description" content="Σαν σήμερα πριν από τρία χρόνια το αεροπλάνο της πτήσης τσάρτερ 2933, της εταιρίας LaMia, απογειώνεται από τη Σάντα Κρους δε λα Σιέρα της Βολιβίας"/>
  </head>
  <body>
    <article>
      <h1>Το αεροπλάνο της βραζιλιάνικης ομάδα Τσαπεκοένσε δεν θα φτάσει ποτέ στον προορισμό του</h1>
      <address>
        <time datetime="2019-11-29T11:23:00+00:00">29 Nov 2019, 11:23</time>
      </address>
      <p>Σαν σήμερα πριν από τρία χρόνια το αεροπλάνο της πτήσης τσάρτερ 2933, της εταιρίας LaMia, απογειώνεται από τη Σάντα Κρους δε λα Σιέρα της Βολιβίας για το Μεντεγίν της Κολομβίας.<br/><br/>Επιβαίνουν 77 άτομα, μεταξύ των οποίων οι ποδοσφαιριστές και άλλα μέλη της αποστολής της βραζιλιάνικης Τσαπεκοένσε. Ταξιδεύουν για τον τελικό του Copa Sudamericana.<br/><br/>Το αεροπλάνο δεν θα φτάσει ποτέ στον προορισμό του. Κατά την έκθεση των εμπειρογνωμόνων, τα διαθέσιμα καύσιμα δεν επαρκούσαν για την κάλυψη της απόστασης και οι μηχανές έσβησαν. Το αεροπλάνο κατέπεσε σε ορεινό όγκο πριν από το Μεντεγίν και 71 άνθρωποι έχασαν τη ζωή τους. Άλλοι μιλούν για βλάβη στο ηλεκτρικό σύστημα. Ουδεμία σημασία είχε.<br/><br/>Ό,τι ακολούθησε της αεροπορικής τραγωδίας ήταν ανατριχιαστικό. Σε κάθε γήπεδο ανά τον κόσμο, τα πράσινα χρώματα της Τσαπεκοένσε κάλυπταν καθετί άλλο. Δεήσεις, προσευχές, αφιερώσεις. Από ποδοσφαιριστές, παράγοντες, φιλάθλους, ανθρώπους της διπλανής πόρτας.<br/><br/>Από το 2016 ως το 2019 τα δάκρυα μπορεί να στέρεψαν, αλλά οι μνήμες παραμένουν ζωντανές, οδυνηρές. Ιδίως για τις οικογένειες των θυμάτων.</p>
    </article>
  </body>
</html>