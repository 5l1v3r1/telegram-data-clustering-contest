<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360151"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-29T11:48:00+00:00"/>
    <meta property="og:title" content="Трнинић: Биће запослено 57 радника у Жељезницама Српске"/>
    <meta property="og:description" content="Министар саобраћаја и веза Републике Српске Неђо Трнинић рекао је да је Влада донијела одлуку о запошљавању 57 радника у Жељезницама Републике Српске, уз сагласност Свјетске банке."/>
  </head>
  <body>
    <article>
      <h1>Трнинић: Биће запослено 57 радника у Жељезницама Српске</h1>
      <address>
        <time datetime="2019-11-29T11:48:00+00:00">29 Nov 2019, 11:48</time>
      </address>
      <p>
        <i>Министар саобраћаја и веза Републике Српске Неђо Трнинић рекао је да је Влада донијела одлуку о запошљавању 57 радника у Жељезницама Републике Српске, уз сагласност Свјетске банке.</i>
      </p>
      <p>Трнинић је подсјетио да је у марту 2017. године почело реструктурисање овог јавног предузећа, које за сада иде добрим путем и што је недавно позитивно оцијенила Свјетска банка, која учествује у овом процесу.</p>
      <p>- Имамо малих закашњења због одређених разлога, а нисмо предвидјели превелик одлазак извршног особља - рекао је Трнинић данас у Добоју гдје је почео Седми међународни симпозијум "Нови хоризонти саобраћаја и комуникација 2019".</p>
      <p>Он је истакао да је Влада јуче донијела одлуку о запошљавању 57 радника.</p>
      <p>Трнинић је изразио наду да ће програм реструктурисања до половине децембра бити предат надлежном суду, чиме би тај процес био покренут према Закону о стечају и олакшан, како је и предвиђено.</p>
      <p>Он је рекао да је жељезнички саобраћај у Српској у великом заостатку за свјетским трендовима усљед ратних сукоба деведесетих година прошлог вијека, неулагања у инфраструктуру, али и због тога што је предузеће Жељезнице Републике Српске у прошлом периоду имало одређених потешкоћа.</p>
    </article>
  </body>
</html>