<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Ostrava-Od-1-prosince-bude-bioodpad-svazen-jednou-mesicne-605173"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-29T11:38:00+00:00"/>
    <meta property="og:title" content="Ostrava: Od 1. prosince bude bioodpad svážen jednou měsíčně"/>
    <meta property="og:description" content="Počínaje 1. prosincem bude svoz bioodpadu v Ostravě prováděn jen jednou měsíčně. Ke svážení co dva týdny se odpadová společnost OZO Ostrava vrátí opět v dubnu 2020."/>
  </head>
  <body>
    <article>
      <h1>Ostrava: Od 1. prosince bude bioodpad svážen jednou měsíčně</h1>
      <address>
        <time datetime="2019-11-29T11:38:00+00:00">29 Nov 2019, 11:38</time>
      </address>
      <p>
        <b>Počínaje 1. prosincem bude svoz bioodpadu v Ostravě prováděn jen jednou měsíčně. Ke svážení co dva týdny se odpadová společnost OZO Ostrava vrátí opět v dubnu 2020.</b>
      </p>
      <p>„Už v roce 2016, kdy byly hnědé BIO popelnice v Ostravě zavedeny, si město vymínilo, že svoz bioodpadu bude probíhat celoročně. O termínech zimních svozů byli uživatelé BIO popelnic informováni prostřednictvím letáků,“ konstatuje Vladimíra Karasová, tisková mluvčí odpadové společnosti OZO Ostrava, a dodává, že přesný rozpis naleznou i na webových stránkách společnosti OZO Ostrava <a href="https://www.ozoostrava.cz/pro-obcany/ostrava/zelenwww.ozoostrava.cz">ZDE</a>.</p>
      <p>Bioodpad o větším objemu, například větve, trávu a shrabané listí, mohou obyvatelé Ostravy i nadále odvážet do sběrných dvorů nebo na kompostárnu v Hrušově, k jejímž výhodám patří minimální čekací doba na odbavení, jednoduchá manipulace s biodpadem, který stačí na určeném místě jen vysypat z přívěsného vozíku, i možnost zakoupit kvalitní zeminový substrát nebo kompost, který je zde vyráběn právě z přivezeného bioodpadu.</p>
      <p>V zimním období lze kompost v Hrušově – stejně jako zeminový substrát – zakoupit ve velkém množství nepytlovaný. Sběrné dvory nebudou v zimě pytlovaným kompostem ani substrátem zásobovány, návoz bude opět proveden až v druhé polovině března.</p>
      <h3>Co do BIO popelnic patří a co ne</h3>
      <p><b>ANO:</b> Odpad rostlinného původu – kromě trávy, listí a menších větví také další biologicky rozložitelný odpad, například slupky ze syrového ovoce a zeleniny, zelené natě, listy pokojových rostlin či skořápky ořechů.</p>
      <p><b>NE:</b> Zbytky tepelně upravovaných či mastných pokrmů, biologicky rozložitelný materiál živočišného původu, tedy odpady, jejichž přítomnost v BIO popelnici by znemožnila další zpracování a využití svezeného zeleného odpadu.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Ostrava-Sdilena-kola-bude-opet-provozovat-Nextbike-605051"/>
        <a href="https://www.parlamentnilisty.cz/politika/obce-volicum/Ostrava-Historie-ostravskych-divadel-na-jednom-miste-604590"/>
        <a href="https://www.parlamentnilisty.cz/politika/obce-volicum/Ostrava-Tyrkysova-jizdenka-pomuze-potrebnym-604513"/>
        <a href="https://www.parlamentnilisty.cz/politika/obce-volicum/Ostrava-ma-novy-multifunkcni-verejny-prostor-a-festival-novou-stage-604272"/>
      </related>
    </article>
  </body>
</html>