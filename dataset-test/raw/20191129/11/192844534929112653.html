<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7967882/"/>
    <meta property="og:site_name" content="Sanook"/>
    <meta property="article:published_time" content="2019-11-29T11:19:01+00:00"/>
    <meta property="og:title" content="น้าฝันว่าฟันหักหมดปาก โบราณเชื่อเป็นลางร้าย 2 วันต่อมาหลานชายตายจริง"/>
    <meta property="og:description" content=" "/>
  </head>
  <body>
    <article>
      <h1>น้าฝันว่าฟันหักหมดปาก โบราณเชื่อเป็นลางร้าย 2 วันต่อมาหลานชายตายจริง</h1>
      <address>
        <time datetime="2019-11-29T11:19:01+00:00">29 Nov 2019, 11:19</time>
      </address>
      <p> </p>
      <p>(29 พ.ย.62)  เวลา 06.00 น. พ.ต.ท.ณัฐกานต์ วรรณพันธ์ สารวัตรสอบสวน สภ.หนองหาน อ.หนองหาน จ.อุดรธานี  ได้รับแจ้งว่า มีคนจมน้ำเสียชีวิต ที่บ้านนิคมหนองตาล หมู่2   ตำบลโพนงาม อ.หนองหาน จึงพร้อมด้วยแพทย์เวรจากโรงพยาบาลหนองหาน และ มูลนิธิส่งเสริมธรรมจุดบริการหนองหาน รุดไปตรวจสอบ</p>
      <p>ในที่เกิดเหตุเป็นสระน้ำท้ายอยู่ห่างจาก หมู่บ้านนิคมหนองตาล ไปจำนวน 500 เมตร อยู่ติดกับทุ่งนา พบศพชายทราบชื่อต่อมาคือ <b>นายวีระ อายุ 36 ปี</b> สภาพศพลอยคว่ำหน้าอยู่กลางสระน้ำสวมเสื้อเชิ้ตแขนยาวลายสีน้ำตาล นุ่งกางเกงยีนส์ขายาวสีน้ำเงิน  ก่อนตำรวจมาถึงได้นำศพขึ้นมาไว้บนฝั่ง  </p>
      <p>นายหนูพัด อายุ 31 ปี ให้การว่า เมื่อวานนี้ หลังตนเกี่ยวข้าวเสร็จ แล้วไปดูหมอลำต่อ พอมาวันนี้ตอนเช้าตนจะมานอนเล่นที่กระท่อมใกล้กับสระน้ำ เห็น รถ จยย. ของใครไม่รู้จอดอยู่หน้ากระท่อมนา โดยสังเกตเห็นในเหมือนมีอะไรลอยอยู่ ในกลางสระน้ำ จึงเข้าไปดูใกล้ๆ ก็พบว่าเป็นศพคน ทำให้ตนตกใจมาก จึงรีบไปตามผู้ใหญ่บ้าน ก่อนโทรศัพท์แจ้งเจ้าหน้าที่ตำรวจ</p>
      <p>ส่วน <b>นางอุ๊ต อายุ 49 ปี  น้าสาวของผู้ตาย</b> ให้การว่า พ่อกับแม่ของหลานชาย ได้เสียชีวิตไปหายปีแล้ว โดยหลานชายยังไม่มีครอบครัว ซึ่งจะอาศัยอยู่บ้านญาติพี่น้อง บางครั้งหลานชาย ก็จะมาหาตนขออาศัยอยู่ด้วย  และหลานชายสุขภาพไม่ค่อยแข็งแรง เนื่องจากมีโรคประจำตัว และชอบดื่มสุรา ตนให้ไปหาหมอ เพื่อจะได้ตรวจ ว่าเป็นโรคอะไรบ้าง แต่ก็ไม่ค่อยไป </p>
      <p>โดยก่อหน้านี้เมื่อ 2 คืนที่ผ่านมา ตนฝันไม่ดี ฝันว่าฟันในปากของตนหักร่วงหมดปาก หล่นมาอยู่ในมือมีเลือดไหลเต็มปาก  ซึ่งโบราณเชื่อกันว่าการที่ฝันว่าฟันหักนั้นถือว่าเป็นลางร้าย คนในครอบครัวหรือญาติ จะเสียชีวิต ตนจึงได้เตือนลูกๆ ว่าไปไหนมาไหนขับรถให้ระมัดระวัง แต่ไม่ได้เตือนหลานชาย  โดยเมื่อเช้ามีเพื่อนบ้านมาบอกว่าหลานชายตกน้ำเสียชีวิต  แต่ตนก็ไม่คิดว่าความฝันของตนจะเป็นจริง และมีเรื่องเกิดขึ้นกับหลานชาย  ตนรู้สึกเสียใจมาก</p>
      <p>พ.ต.ท.ณัฐกานต์ วรรณพันธ์ เปิดจากการตรวจสอบที่เกิดเหตุไม่พบร่องรอยของการต่อสู้และบาดแผลตามร่างกาย ส่วนสาเหตุการเสียชีวิตคาดว่าผู้ตายขี่ รถจยย. มา แล้วเดินไปพลัดตกจากขอบสระน้ำแต่ไม่มีใครเห็นหรือช่วยได้ทัน เนื่องจากขอบสระน้ำมีลักษณะสูงชัน เสียชีวิตมาแล้วประมาณ 4-6 ชั่วโมง ทางญาติไม่ติดใจการเสียชีวิต  เจ้าหน้าที่ตำรวจจึงลงบันทึกไว้เป็นหลักฐาน แล้วมอบศพให้นำไปบำเพ็ญกุศลตามประเพณีต่อไป</p>
      <p> </p>
    </article>
  </body>
</html>