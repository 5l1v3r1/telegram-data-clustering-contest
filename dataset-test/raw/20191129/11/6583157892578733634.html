<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/zignorowala-znak-stop-po-chwili-doszlo-do-zderzenia-z-pociagiem-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-29T11:32:00+00:00"/>
    <meta property="og:title" content="Zignorowała znak STOP, po chwili doszło do zderzenia z pociągiem (zdjęcia)"/>
    <meta property="og:description" content="Wczoraj w miejscowości Stara Wieś doszło do zderzenia pociągu z pojazdem osobowym. Trzy osoby podróżujące renaultem trafiły do szpitala."/>
  </head>
  <body>
    <article>
      <h1>Zignorowała znak STOP, po chwili doszło do zderzenia z pociągiem (zdjęcia)</h1>
      <address>
        <time datetime="2019-11-29T11:32:00+00:00">29 Nov 2019, 11:32</time>
      </address>
      <p>
        <b>Wczoraj w miejscowości Stara Wieś doszło do zderzenia pociągu z pojazdem osobowym. Trzy osoby podróżujące renaultem trafiły do szpitala.</b>
      </p>
      <p>Do wypadu doszło w czwartek po południu na przejeździe kolejowym w miejscowości Stara Wieś w powiecie puławskim. Służby ratunkowe otrzymały zgłoszenie o wypadku na szlaku kolejowym. Na miejscu interweniowała straż pożarna, zespoły ratownictwa medycznego, policja oraz członkowie komisji powypadkowej kolei.</p>
      <p>Policjanci ustalili wstępnie, że 49-latka kierująca pojazdem marki Renault dojeżdżając do przejazdu kolejowego zignorowała znak STOP. W wyniku tego doszło do zderzenia z pociągiem towarowym wiozącym tłuczeń na budowę torów.</p>
      <p>Pojazdem oprócz kierującej podróżowali dwaj młodzi mężczyźni. Dzięki temu, że pociąg jechał wolno, a maszynista, zauważywszy wjeżdżający na przejazd samochód, gwałtownie zahamował, nie doszło do tragedii. Do szpitala zostały przetransportowane trzy osoby podróżujące renaultem.</p>
      <p>Po badaniach, z ogólnymi potłuczeniami ciała mężczyźni zostali zwolnieni ze szpitala. Poważnych obrażeń doznała natomiast kierująca samochodem. Zarówno ona jak i 57-letni maszynista byli trzeźwi. Mundurowi ustalają szczegółowe okoliczności wypadku.</p>
      <figure>
        <img src="https://www.lublin112.pl/wp-content/uploads/2019/11/68-159011.jpg"/>
      </figure>
      <p>(fot. Policja Puławy)</p>
    </article>
  </body>
</html>