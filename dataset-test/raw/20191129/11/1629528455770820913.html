<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/brno/zpravy/pes-smrt-otrava-karbofuran-umrti-nastraha-jed-vejce-blatnice-hodoninsko.A191129_092724_brno-zpravy_mos1"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T11:17:00+00:00"/>
    <meta property="og:title" content="Fenka sežrala vejce otrávené zakázaným jedem, za dvě hodiny byla mrtvá"/>
    <meta property="og:description" content="Čtyřměsíční fenka při venčení kolem Blatnice pod Svatým Antonínkem na Hodonínsku sežrala na cestě pohozené vejce. To však bylo otrávené prudkým jedem, za pár hodin byla border kolie mrtvá."/>
  </head>
  <body>
    <article>
      <h1>Fenka sežrala vejce otrávené zakázaným jedem, za dvě hodiny byla mrtvá</h1>
      <address><time datetime="2019-11-29T11:17:00+00:00">29 Nov 2019, 11:17</time> by <a rel="author" href="https://www.idnes.cz/novinari/marek-osouch.N3882" target="_blank">Marek Osouch</a></address>
      <p>Čtyřměsíční fenka při venčení kolem Blatnice pod Svatým Antonínkem na Hodonínsku sežrala na cestě pohozené vejce. To však bylo otrávené prudkým jedem, za pár hodin byla border kolie mrtvá.</p>
      <p>Na případ z 1. listopadu upozornila Česká společnost ornitologická, která otrávené návnady v přírodě mapuje i kvůli nebezpečí pro vzácné ptáky. Tentokrát na problém narazila na Facebooku.</p>
      <p>
        <b>
          <a href="https://www.idnes.cz/brno/zpravy/pes-smrt-otrava-karbofuran-umrti-nastraha-jed-vejce-blatnice-hodoninsko.A191129_092724_brno-zpravy_mos1/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/113/org/MOS7fb157_tn_border_kolie_Bambi1.jpg"/>
          <figcaption>Život fenky Bambi byl krátký, narodila se teprve 16. července 2019.</figcaption>
        </figure>
        <figure>
          <img src="https://1gr.cz/fotky/idnes/19/113/org/MOS7fb156_otrava_Blatnice02_Jakub_Konen.jpg"/>
          <figcaption>Velké množství mrtvého hmyzu v blízkosti návnady.</figcaption>
        </figure>
      </slideshow>
      <p>
        <a href="https://www.idnes.cz/brno/zpravy/pes-smrt-otrava-karbofuran-umrti-nastraha-jed-vejce-blatnice-hodoninsko.A191129_092724_brno-zpravy_mos1/foto">Zobrazit fotogalerii</a>
      </p>
      <p>„Bambi sežrala nějakou smradlavou věc uprostřed cesty vedle vinohradu. Příznaky otravy se u ní projevily zhruba po necelé hodině, do dvou hodin ležela u veterinářky na stole mrtvá. Podle všech indicií to vypadá na jed karbofuran,“ uvedl na sociání síti majitel feny Jakub Konečný.</p>
      <p>Ornitologové upozorňují, že karbofuran, který je v Evropské unii od roku 2008 zakázaný, je smrtelný i při malé dávce a život může zachránit pouze okamžité podání protilátky.</p>
      <p>I proto se pracovnice České společnosti ornitologické Klára Hlubocká vydala na místo. Právě ona se specializuje na vyhledávání návnad v terénu.</p>
      <p>„Žádnou další jsme nenašli, ale v místech, kde došlo k otravě, jsme objevili mnoho mrtvých much a brouků, kteří bývají známkou otravy, pokud jsou nalezení na oběti nebo v její blízkosti,“ popsala Hlubocká.</p>
      <p>Zároveň upozornila, že oblast na rozhraní Jihomoravského a Zlínského kraje patří k dlouhodobě nejproblematičtějším v republice.</p>
      <p>„Případy otrav karbofuranem jsou tu zaznamenány každý rok. Loni se tu otrávili dva kriticky ohrožení dravci luňáci červení, v roce 2017 to byly čtyři káně lesní a dvě lišky,“ přiblížila Hlubocká.</p>
      <p>Otravou border kolie Bambi už se zabývá také policie. „Prověřování je na začátku, prošetřujeme prozatím zjištěné skutečnosti,“ sdělil jen stručně policejní mluvčí Petr Zámečník.</p>
      <p>Kromě fenky border kolie se podle Hlubocké policie zabývá několika případy psů, kteří se otrávili v zámeckém parku ve Veselí nad Moravou. Policie však její slova nepotvrdila.</p>
      <p>„Zda jde o otravy karbofuranem, zatím není jasné. Poslední návnada, o které víme, byla nalezená v polovině listopadu. Nálezkyně ji ale vyhodila do popelnice a celou věc řešila jen přes sociální sítě,“ dodala Hlubocká. </p>
    </article>
  </body>
</html>