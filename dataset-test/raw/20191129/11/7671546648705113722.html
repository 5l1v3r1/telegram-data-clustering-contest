<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915479"/>
    <meta property="og:site_name" content="Dnevnik"/>
    <meta property="article:published_time" content="2019-11-29T11:30:00+00:00"/>
    <meta property="og:title" content="Znanstveniki odkrili matične celice tudi v mišičnih kitah"/>
    <meta property="og:description" content="Ameriški znanstveniki so ugotovili, da so tudi v kitah človeških mišic prisotne matične celice. To bi lahko omogočilo izboljšave pri zdravljenju poškodb kit, ki je pogosto zelo boleče in zahtevno."/>
  </head>
  <body>
    <article>
      <h1>Znanstveniki odkrili matične celice tudi v mišičnih kitah</h1>
      <address><time datetime="2019-11-29T11:30:00+00:00">29 Nov 2019, 11:30</time> by <a rel="author">STA</a></address>
      <p>
        <b>Ameriški znanstveniki so ugotovili, da so tudi v kitah človeških mišic prisotne matične celice. To bi lahko omogočilo izboljšave pri zdravljenju poškodb kit, ki je pogosto zelo boleče in zahtevno.</b>
      </p>
      <p>»Kite so povezovalno tkivo, ki naše mišice pripenjajo na kosti,« je pojasnil vodja študije <b>Chen-Ming Fan</b> z znanstvenega inštituta Carnegie v ameriškem Baltimoru. »Izboljšujejo našo stabilnost in olajšujejo prenos sile, ki nam omogoča gibanje. So pa kite posebno dovzetne za poškodbe,« je poudaril.</p>
      <p>Ko se poškodujejo, se redko povsem zacelijo, kar lahko ovira gibljivost in zahteva dolgotrajno blaženje bolečine ali pa celo operacijo. Razlog za to so brazgotine, ki prekinjajo strukturo kite.</p>
      <p>Skupina znanstvenikov pod vodstvom Fana je zdaj identificirala vse vrste celic v kiti na pogačici. Med njimi je odkrila tudi matične celice, torej nespecializirane celice, ki imajo sposobnost pretvorbe v različne vrste celic v telesu, piše na spletni strani inštituta Carnegie.</p>
      <p>»Ker se poškodbe kit redko povsem zacelijo, je veljalo prepričanje, da matične celice v kitah ne obstajajo,« je povedal soavtor študije <b>Tyler Harvey</b>. »Številni so jih zaman iskali, mi pa smo jih kot prvi definirali,« je dodal.</p>
      <p>Ob tem so odkrili, da matične celice in prekurzorske celice, iz katerih nastajajo brazgotine, izhajajo z območja zaščitnih celic v okolici kite. Ti dve vrsti celic sta del sistema, v okviru katerega na nek način tekmujeta med seboj. To pa je tudi razlog za zahtevno zdravljenje kit.</p>
      <p>Ugotovili so, da delovanje obeh vrst spodbuja isti protein, imenovan Trombocitni rastni faktor-A. Ko so matične celice spremenjene tako, da ne odreagirajo na ta rastni faktor, po poškodbi nastajajo samo celice, iz katerih nastajajo brazgotine.</p>
      <p>»Matične celice obstajajo, vendar pa morajo premagati prekurzorske celice, da bi preprečili oblikovanje brazgotin,« je pojasnil Fan. »Odkritje terapevtskega načina, ki bi blokiral celice, iz katerih nastajajo brazgotine, in spodbujal nastajanje matičnih celic, bi prineslo bistveno spremembo pri zdravljenju poškodb kit,« je poudaril.</p>
      <related>
        <h4>Preberite zadnje članke</h4>
        <a href="https://www.dnevnik.si/1042915644/sport/alpsko-/velika-vrnitev-thomasa-dressna"/>
        <a href="https://www.dnevnik.si/kartica/1042915642"/>
      </related>
    </article>
  </body>
</html>