<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/cikk/2019/11/29/ujabb-holttesteket-talaltak-mar-csak-egy-szalloda-romjai-kozott-kutatnak-albaniaban"/>
    <meta property="og:site_name" content="hirado.hu"/>
    <meta property="article:published_time" content="2019-11-29T11:28:00+00:00"/>
    <meta property="og:title" content="Újabb holttesteket találtak, már csak egy szálloda romjai között kutatnak Albániában"/>
    <meta property="og:description" content="Az albániai földrengés újabb halálos áldozatait találták meg, így péntek reggelre 49-re nőtt a számuk – jelentette az AP hírügynökség a helyszínről."/>
  </head>
  <body>
    <article>
      <h1>Újabb holttesteket találtak, már csak egy szálloda romjai között kutatnak Albániában</h1>
      <address><time datetime="2019-11-29T11:28:00+00:00">29 Nov 2019, 11:28</time> by <a rel="author">MTI</a></address>
      <p>
        <b>Az albániai földrengés újabb halálos áldozatait találták meg, így péntek reggelre 49-re nőtt a számuk – jelentette az AP hírügynökség a helyszínről.</b>
      </p>
      <figure>
        <img src="https://hirado.hu/wp-content/uploads/sites/7/2019/11/K_EPA20191128143.jpg"/>
        <figcaption>Áldozatokat keresnek a romok között horvát kutyás mentők Durresben 2019. november 28-án (Fotó: MTI/EPA/Malton Dibra)</figcaption>
      </figure>
      <p>Már csak egy szálloda romjai között kutattak délelőtt esetleges túlélők és holttestek után a tengerparti Durresben, három nappal a 6,4-es erősségű rengés után.</p>
      <p>Edi Rama kormányfő közölte, hogy még péntekre virradóra is találtak három holttestet. Ogerta Manastirliu egészségügyi miniszter hozzátette, hogy a sérültek száma kétezer.</p>
      <p>A durresi szálloda romjai között feltételezések szerint reggel még volt egy eltűnt ember. Albán, szerb és montenegrói mentők kutattak utána – közölte a védelmi minisztérium szóvivője.</p>
      <p>„<i>A nehezén még messze nem vagyunk túl, kemény munka vár ránk, mielőtt az élet visszatér a rendes kerékvágásba az országban</i>” – mondta a miniszterelnök. Kérte a nemzetközi közösséget, hogy a mentés után az újjáépítésben is segítsen Albániának.</p>
      <p>Tweet</p>
    </article>
  </body>
</html>