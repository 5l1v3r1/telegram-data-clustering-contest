<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/policie-vysetruje-na-karlove-univerzite-zajima-ji-tajny-sponzoring-z-ciny-83706"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-29T11:51:12+00:00"/>
    <meta property="og:title" content="Policie vyšetřuje na Karlově univerzitě. Zajímá ji tajný sponzoring z Číny - Seznam Zprávy"/>
    <meta property="og:description" content="Policie řeší možný podvod na Univerzitě Karlově kvůli čínskému centru. Pořádané konference tajně platila čínská ambasáda skrze soukromou firmu bývalého tajemníka."/>
  </head>
  <body>
    <article>
      <h1>Policie vyšetřuje na Karlově univerzitě. Zajímá ji tajný sponzoring z Číny - Seznam Zprávy</h1>
      <address>
        <time datetime="2019-11-29T11:51:12+00:00">29 Nov 2019, 11:51</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/kauzy">Kauzy<br/></a>»<br/><a href="https://www.seznamzpravy.cz/clanek/policie-vysetruje-na-karlove-univerzite-zajima-ji-tajny-sponzoring-z-ciny-83706">Policie vyšetřuje na Karlově univerzitě. Zajímá ji tajný sponzoring z Číny</a></p>
      <h3>Policie vyšetřuje na Karlově univerzitě. Zajímá ji tajný sponzoring z Číny</h3>
      <p><a href="https://www.seznamzpravy.cz/autor/zdislava-pokorna-639">Zdislava Pokorná<br/></a>29. 11. 12:51</p>
      <p>Policie řeší možný podvod na Univerzitě Karlově kvůli čínskému centru. Pořádané konference tajně platila čínská ambasáda skrze soukromou firmu bývalého tajemníka.</p>
      <p>Policie vyšetřuje podle zjištění <a href="https://denikn.cz/243459/policie-resi-mozny-podvod-na-univerzite-karlove-kvuli-cinskemu-centru-peking-nic-neplatil-rekl-zima/?ref=tit">Deníku N</a> podezření z podvodu v kauze Česko-čínského centra Univerzity Karlovy. Konference centra totiž tajně platila čínská ambasáda skrze firmu bývalého tajemníka Miloše Balabána.</p>
      <p>Rektor univerzity Tomáš Zima o tom informoval na akademickém senátu, na kterém se řešil předběžný výsledek audit Česko-čínského centra.</p>
      <p>„Na právním odboru nejsou žádné smlouvy mezi UK, Čínskou lidovou republikou, čínskou ambasádou, ani jinými vládními institucemi a nejsou žádné informace, že by existovaly. Existují pouze smlouvy s některými čínskými univerzitami, které UK reprezentuje,“ řekl na akademickém senátu rektor Tomáš Zima.</p>
      <related>
        <a href="https://www.seznamzpravy.cz/clanek/vysetrovani-na-karlove-univerzite-sponzorske-prispevky-chodi-soukrome-firme-zamestnancu-81437"/>
      </related>
      <p>„V účetnictví rektorátu nejsou evidovány žádné finanční toky od či k čínské ambasádě či jiným státním orgánům Čínské lidové republiky,” řekl na akademickém senátu rektor Tomáš Zima.</p>
      <p>Zima se ohradil i proti bývalým spolupracovníkům v čele s Balabánem.</p>
      <p>„Smlouvy se sponzory na pořádání konferencí Česko-čínského centra bývalí zaměstnanci nepředali, proto jsem se na ně obrátil, aby tak učinili. Jinak běží podezření ze spáchání podvodu, jsme v součinnosti s policií,” doplnil rektor Zima.</p>
      <p>Zima už před měsícem Česko-čínské centrum zavřel. Jako hlavní důvod uvedl negativní publicitu, nikoli problém, že konference centra podle zjištění serveru <a href="https://zpravy.aktualne.cz/domaci/konferenci-uk-platila-cina-stredisko-bezpecnostni-politiky/r~79c2b80ef4b311e9858fac1f6b220ee8/">Aktuálně.cz</a> tajně financovala čínská ambasáda. Financování konferencí se provádělo skrze soukromou firmu.</p>
      <related>
        <a href="https://www.seznamzpravy.cz/clanek/cesko-cinske-centrum-na-univerzite-karlove-konci-duvodem-je-negativni-publicita-uvedl-rektor-82660"/>
      </related>
      <p>Seznam už minulý měsíc popsal, že čtveřice lidí z vedení univerzitní organizace založila vlastní společnost s ručením omezeným a dala jí téměř totožný název – Středisko bezpečnostní politiky, s. r. o.</p>
      <p>Na konto této společnosti pak partneři akcí, které oficiálně pořádalo univerzitní Středisko bezpečnostní politiky, poukazovali sjednanou finanční podporu.</p>
      <p>V současné době probíhá audit na rektorátu univerzity i Fakultě sociálních věd. Balabán ale odmítl, že by jejich soukromá firma měla smlouvu s vedením fakulty. „V žádném případě ne. Není žádní smlouva. Prostě nic,“ řekl Seznamu Balabán. Na otázku, zda Tomáš Zima o soukromé firmě věděl, řekl, že neví.</p>
      <p>Sám Zima Seznamu řekl, že o spolupráci nevěděl. „V žádném případě ne. O ničem jsem nevěděl a pokud se potvrdí, že SBP bralo peníze od fakultních sponzorů, tak je to pro nás závažné,” uvedl.</p>
    </article>
  </body>
</html>