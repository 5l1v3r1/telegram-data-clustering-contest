<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/51385"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-29T11:28:00+00:00"/>
    <meta property="og:title" content="ยิ่งกว่าเหนียวอีก!'บิ๊กตู่'ควงแขน'จุรินทร์-เฉลิมชัย'โชว์ กลบข่าวรัฐบาลร้าว"/>
    <meta property="og:description" content="29 พ.ย.62 - เมื่อเวลา 09.30 น. ที่เมืองทองธานี พล.อ.ประยุทธ์ จันทร์โอชา นายกรัฐมนตรี และรมว.กลาโหม เป็นประธานในพิธีเปิดงาน “THAILAND RUBBER EXPO 2019” โดยก่อนพิธีเปิดนายกฯได้พูดคุยกับนายจุรินทร์ ลักษณวิศิษฏ์ รองนายกรัฐมนตรี รมว.พาณิชย์ ในฐานะหัวหน้าพรรคประชาธิปัตย์ และนายเฉลิมชัย ศรีอ่อน รมว.เกษตรและสหกรณ์ เลขาธิการพรรคประชาธิปัตย์ โดยมี พล.อ.อนุพงษ์ เผ่าจินดา รมว.มหาดไทย นายถาวร เสนเนียม รมช.คมนาคม นายนิพนธ์ บุญญามณี รมช.มหาดไทย น.ส.รัชดา ธนาดิเรก รองโฆษกประจำสำนักนายกรัฐมนตรี นั่งอยู่ข้างๆ"/>
  </head>
  <body>
    <article>
      <h1>ยิ่งกว่าเหนียวอีก!'บิ๊กตู่'ควงแขน'จุรินทร์-เฉลิมชัย'โชว์ กลบข่าวรัฐบาลร้าว</h1>
      <address>
        <time datetime="2019-11-29T11:28:00+00:00">29 Nov 2019, 11:28</time>
      </address>
      <p>29 พ.ย. 62 - เมื่อเวลา 09.30 น. ที่เมืองทองธานี พล.อ.ประยุทธ์ จันทร์โอชา นายกรัฐมนตรี และรมว.กลาโหม เป็นประธานในพิธีเปิดงาน “THAILAND RUBBER EXPO 2019” โดยก่อนพิธีเปิดนายกฯได้พูดคุยกับนายจุรินทร์ ลักษณวิศิษฏ์ รองนายกรัฐมนตรี รมว.พาณิชย์ ในฐานะหัวหน้าพรรคประชาธิปัตย์  และนายเฉลิมชัย ศรีอ่อน รมว.เกษตรและสหกรณ์ เลขาธิการพรรคประชาธิปัตย์ โดยมี พล.อ.อนุพงษ์ เผ่าจินดา รมว.มหาดไทย นายถาวร เสนเนียม รมช.คมนาคม นายนิพนธ์ บุญญามณี รมช.มหาดไทย น.ส.รัชดา ธนาดิเรก รองโฆษกประจำสำนักนายกรัฐมนตรี นั่งอยู่ข้างๆ</p>
      <p>โดย พล.อ.ประยุทธ์ มีสีหน้าเคร่งเครียด คาดว่ามีการหยิบยกประเด็นเสียงของรัฐบาลแตกจนทำให้สภาล่มซ้ำซากถึง 2 ครั้งมาหารือ รวมทั้งเรื่องการวิจารณ์การทำงานของรัฐมนตรีด้านเศรษฐกิจของพรรคร่วมรัฐบาล</p>
      <p>ต่อมาภายหลังเสร็จสิ้นการเปิดงาน ผู้สื่อข่าวถามว่า มีเสียงวิจารณ์อย่างหนักถึงความสัมพันธ์ของพรรคร่วมรัฐบาล วันนี้ยังมีความเหนียวแน่นอยู่ใช่หรือไม่ พล.อ.ประยุทธ์ ได้ควงแขนนายจุรินทร์ ซึ่งเดินมาด้วย ให้เข้ามายืนใกล้ๆ รวมถึงนายเฉลิมชัย พร้อมกับกล่าวว่า "วันนี้มากันครบ ไม่มีปัญหา ส่วนเรื่องการเมืองก็ว่ากันไป ผมคิดว่าทุกคนทุกพรรคมองประเทศชาติเป็นหลักอยู่แล้ว ก็อย่างว่าเป็นเรื่องของคนหมู่มาก ก็หาวิธีการกันต่อไป อย่าไปมองเป็นเรื่องคอขาดบาดตาย"</p>
      <p>เมื่อถามว่า การทำงานงานร่วมกันด้านเศรษฐกิจเป็นอย่างไร นายกฯ กล่าวว่า "ที่เดินอยู่ด้วยกันนี้ ก็เศรษฐกิจไม่ใช่หรือ" เมื่อถามย้ำว่า พรรคร่วมรัฐบาลยังเหนียวแน่นอยู่ใช่หรือไม่ พล.อ.ประยุทธ์ กล่าวว่า "ยิ่งกว่าเหนียวอีก" จากนั้น พล.อ.ประยุทธ์ ได้ส่งยิ้มก่อนเดินทางกลับ.</p>
    </article>
  </body>
</html>