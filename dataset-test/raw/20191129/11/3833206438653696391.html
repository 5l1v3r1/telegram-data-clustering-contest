<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Dokaraha-naivnata-varnenska-bankerka-v-suda-krie-se-917827"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-29T11:46:00+00:00"/>
    <meta property="og:title" content="Докараха &quot;наивната&quot; варненска банкерка в съда, крие се!"/>
    <meta property="og:description" content="Варненският окръжен съд ще разгледа искането за определяне на мярка за неотклонение &quot;задържане под с..."/>
  </head>
  <body>
    <article>
      <h1>Докараха "наивната" варненска банкерка в съда, крие се!</h1>
      <address>
        <time datetime="2019-11-29T11:46:00+00:00">29 Nov 2019, 11:46</time>
      </address>
      <p>Варненският окръжен съд ще разгледа искането за определяне на мярка за неотклонение "задържане под стража“ спрямо 38-годишната Невена Йорданова, привлечена като обвиняема за длъжностно присвояване на близо 1 млн. лева. Тя бе доведена преди малко в съда като бе скрита с качулка и прикрита от органите на реда, предаде репортер на <b>Varna24.bg</b>.</p>
      <p>Припомняме, че Невена е присвоила парите от влогове на вложители в Инвестбанк. Престъплението е в особено големи размери и представлява особено тежък случай.</p>
      <p>Средствата са били превеждани на мъж от Монтана, с когото банковата служителка се запознала в интернет. За трите години виртуална връзка Невена Й. изпращала с колети по куриерска фирма присвоените средства. Освен тях тя и баща й изтеглили кредити, които също били изпратени на мъжа, както и средствата от влоговете на двамата й родители. Първите средства, които изпратила на своя виртуален приятел, били лични.</p>
      <p>Между банкерката и мъжа от Монтана, който се представял в разговорите в интернет като Мирослав Михайлов, не е имало нито една среща на живо. Това не е истинското име на мъжа, на когото Невена изпратила общо 970 000 лева за трите години връзка в интернет и социалните медии. </p>
      <p>Пред разследващите Невена обяснила, че средствата били нужни на нейния интернет приятел, за да реши финансови проблеми с лихвари. Тя разполагала само с три негови снимки. Парите изпращала на името Сергей, който бил уж негов братовчед.  </p>
      <p>Образуваното досъдебно производство ще установява как са били присвоени суми от  срочните влогове на клиенти на банката, как са били изпращани, а и получавани от човек, който по лична карта е с други имена.</p>
      <figure>
        <video src="https://i.id24.bg/vi/vids/44359.mp4"/>
      </figure>
    </article>
  </body>
</html>