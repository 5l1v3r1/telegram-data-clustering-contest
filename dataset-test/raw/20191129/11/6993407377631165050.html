<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ugkts-peremyshl-vulytsia/30298827.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T11:57:53+00:00"/>
    <meta property="og:title" content="Мер Львова вимагає повернути вулицю єпископа Йосафата Коциловського у Перемишлі"/>
    <meta property="og:description" content="Міський голова Львова Андрій Садовий звернувся до президента міста Перемишль Войцеха Бакуна з відкритим листом, щоб польські депутати повернули вулиці назву єпископа Йосафата Коциловського. «Для гро"/>
  </head>
  <body>
    <article>
      <h1>Мер Львова вимагає повернути вулицю єпископа Йосафата Коциловського у Перемишлі</h1>
      <address>
        <time datetime="2019-11-29T11:57:53+00:00">29 Nov 2019, 11:57</time>
      </address>
      <p>Міський голова Львова Андрій Садовий звернувся до президента міста Перемишль Войцеха Бакуна з відкритим листом, щоб польські депутати повернули вулиці назву єпископа Йосафата Коциловського.</p>
      <p>«Для громади Львова наявність у партнерському місті Перемишлі вулиці імені єпископа Коциловського є важливою запорукою дружніх відносин між Львовом і Перемишлем. Вулиця імені єпископа Йосафата Коциловського є принципово важливою позицією міста в продовженні партнерських відносин із містами, а рішення Ради Перемишля про перейменування вулиці, в свою чергу, ставить їх під загрозу», – йдеться у відкритому листі Садового.</p>
      <p>Мер Львова закликав повернути вулиці назву, висловивши сподівання, що «це лише прикре непорозуміння».</p>
      <p>28 листопада депутати міської ради Перемишля ліквідували назву вулиці єпископа Йосафата Коциловського, приєднавши її до прилеглої вулиці греко-католицького єпископа Івана Снігурського. Таке рішення обурило українську громаду у Перемишлі. Посольство України у Польщі ту Польщі назвало «поспішним і необачним» рішення міської ради Перемишля.</p>
      <p>Вулиця блаженного Йосафата Коциловського у Перемишлі була завдовжки до 70 метрів і на ній розташовувалась курія Перемишльсько-Варшавської єпархії УГКЦ. На честь єпископа її назвали у 2013 році.</p>
      <p>Йосафат Коциловський (1876-1947) – священник, доктор філософії і теології, єпископ Перемишльської єпархії УГКЦ (1917-1947). Після Другої світової війни він був двічі заарештований польською комуністичною владою і примусово переданий радянській владі у 1946 році. У 1947 році помер у таборі біля Києва, зазнавши перед тим знущань. У 2001 році за участі папи Івана Павла ІІ у Ватикані відбулося проголошення декрету мучеництва Йосафата Коциловського і визнання його блаженним.</p>
    </article>
  </body>
</html>