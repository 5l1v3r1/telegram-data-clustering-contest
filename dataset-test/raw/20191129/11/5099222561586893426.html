<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23522298-primul-fir-apa-rece-curge-spitalul-copii-din-cluj-unde-nu-fost-apa-curenta-timp-20-ore.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T11:44:00+00:00"/>
    <meta property="og:title" content="Primul &quot;fir de apă rece&quot; curge la Spitalul de Copii din Cluj, unde nu a fost apă curentă timp de 20 de ore"/>
    <meta property="og:description" content="Apa caldă și &quot;un fir de apă rece&quot; au început să curgă vineri dimineață la Spitalul de Copii din Cluj-Napoca, unde sunt internați peste 300 de copii și nu a fost apă curentă timp de 20"/>
  </head>
  <body>
    <article>
      <h1>Primul "fir de apă rece" curge la Spitalul de Copii din Cluj, unde nu a fost apă curentă timp de 20 de ore</h1>
      <address><time datetime="2019-11-29T11:44:00+00:00">29 Nov 2019, 11:44</time> by <a rel="author">Alina Neagu</a></address>
      <p><b>Apa caldă și "un fir de apă rece" au început să curgă vineri dimineață la Spitalul de Copii din Cluj-Napoca, unde sunt internați peste 300 de copii și nu a fost apă curentă timp de 20 de ore. </b><br/><br/>Anunțul a fost făcut de deputatul USR Emanuel Ungureanu, după ce tot el anunțase, joi seară, că Spitalul de Copii din Cluj rămăsese de 10 ore fără apă curentă: "După aproape 20 de ore de chin și mizerie a venit apa la Spitalul de Copii din Cluj-Napoca. Întâi a venit apa caldă și abia acum un fir de apă rece. Știu, în imagine vedeți și rugina de pe chiuvetă și pe lângă robinet... Vă întrebați de ce nu are Spitalul de Copii un bazin de apă de rezervă, pentru situații de urgență, conform normativelor? Simplu, managerul Aldea este susținut politic de un domn pe nume Buda, deci îl doare în pălărie de reguli și norme. Protecția politică contează", a scris vineri dimineață Emanuel Ungureanu pe Facebook.<br/><br/>Spitalul de copii din Cluj-Napoca, unde sunt internați în acest moment peste 300 de copii, a rămas fără apă curentă de peste 10 ore și "nimeni nu lucrează pentru remedierea situației", anunța joi seară Emanuel Ungureanu, deputat USR și vicepreședintele Comisiei de Sănătate din Camera Deputaților.<br/><br/><b>Emanuel Ungureanu a postat, joi seară, pe pagina sa de Facebook, imagini din Spitalul de copii din Cluj-Napoca:</b></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FEmanuel.Ungureanu.USR%2Fvideos%2F2468107623448266%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>
        <b>Emanuel Ungureanu a postat și un mesaj care însoțea imaginile din spital:</b>
        <br/>
        <i><br/>"Nebunie! Nu este apă curentă la Spitalul de Copii din Cluj-Napoca și nimeni nu lucrează pentru remedierea situației!<br/><br/>Am sunat la Dispeceratul Apă-Șomeș și cel care a preluat apelul mi-a comunicat senin că nu se știe de avarie!<br/><br/>După ce am terminat live-ul, m-a sunat un domn de la Dispeceratul Apă-Someș să mă informeze că problemele cu apa nu sunt de la regia de apă a Clujului, ci o firmă privată lucrează în interior la remedierea unor probleme.<br/><br/>Marea problemă este că eu nu am găsit pe nimeni care să se prefacă măcar că lucrează pentru remedierea avariei.<br/><br/></i>
        <i>Domnul manager Cornel Aldea, politrucul numit de PNL în fruntea Spitalului de Copii, cum doarme noaptea aceasta? Are apă la toaletă?"</i>
      </p>
      <ul>
        <li>
          <b>3 spitale mari din București, fără apă și căldură</b>
        </li>
      </ul>
      <p>Cele mai mari spitale pentru bolnavi de cancer din țară - Institutul Clinic Fundeni și Institutul Oncologic Al. Trestioreanu - precum și Institutul pentru Boli Cardiovasculare C.C. Iliescu, au rămas timp de 24 de ore fără apă caldă și căldură, de ieri până azi, din cauza unei avarii RADET.<br/><br/>Oficialii RADET au declarat, pentru HotNews.ro, că personalul administrativ al celor 3 spitale a primit o înștiințare în acest sens. Cele 3 spitale au, împreună, o capacitate de aproape 2.000 de paturi - adică aproape 2.000 de pacienți internați. În noaptea de joi spre vineri, timp de câteva ore, RADET va opri și apa rece la cele 3 spitale.<br/><br/>Potrivit legii, cele 3 spitale ar trebui să asigure, în aceste condiții, o sursă suplimentară de apă caldă și căldură, pe perioada avariei RADET. Gheorghe Ceaușu, managerul Institutului C.C. Iliescu, este singurul dintre managerii celor 3 spitale care a putut fi contactat de HotNews.ro până la ora publicării acestui articol. Gheorghe Ceaușu spune că pe perioada avariei, saloanele vor fi încălzite cu aer condiționat și calorifere electrice, iar spitalul a suplimentat, de asemenea, numărul de pături, în condițiile în care pacienții Institutului sunt oameni cu sensibilitate specială la diferențele de temperatură. De asemenea, angajații spitalului vor pregăti rezerve de apă potabilă și menajeră, în condițiile în care în noaptea viitoare RADET va sista, timp de câteva ore, și apa rece. Gheorghe Ceaușu mai spune că o parte dintre operațiile programate inițial în acest interval vor fi reprogramate, din cauza lipsei apei.<br/><br/>Adriana Cotel, managerul Institutului Clinic Fundeni și Lidia Kajanto, managerul Institutului Oncologic Al. Trestioreanu, nu au putut fi contactate de HotNews.ro până la ora publicării acestui articol, pentru explicații privind soluțiile alternative pe care le au spitalele în această situație.<br/><br/><b><br/></b><b>Citește și:</b></p>
      <ul>
        <li>
          <b>
            <a href="https://www.hotnews.ro/stiri-sanatate-23520350-institutul-fundeni-cel-mai-mare-spital-pentru-bolnavi-cancer-din-tara-institutul-pentru-boli-cardiovasculare-iliescu-raman-24-ore-fara-apa-calda-caldura.htm">Institutul Fundeni - cel mai mare spital pentru bolnavi de cancer din țară, și Institutul pentru Boli Cardiovasculare C.C. Iliescu rămân 24 de ore fără apă caldă și căldură</a>
          </b>
        </li>
      </ul>
      <ul>
        <li>
          <b>
            <a href="https://www.hotnews.ro/stiri-sanatate-23521208-magichome-fundeni-anunta-poate-primi-pacientii-celor-3-spitale-ramase-fara-apa-calda-caldura-care-vor-faca-dus-cald-sau-isi-spele-hainele.htm">MagicHome Fundeni anunță că poate primi pacienții celor 3 spitale rămase fără apă caldă și căldură care vor să facă un duș cald sau să își spele hainele</a>
          </b>
        </li>
      </ul>
    </article>
  </body>
</html>