<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/29/papa-giustizia-creativa-inventa-diritto-morte_QQv2IPgRIj3f1xWtpeVPeO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-29T11:51:00+00:00"/>
    <meta property="og:title" content="Papa: &quot;Giustizia creativa inventa 'diritto di morte'&quot;"/>
    <meta property="og:description" content="&quot;Privo di qualsiasi fondamento&quot; ammonisce Bergoglio"/>
  </head>
  <body>
    <article>
      <h1>Papa: "Giustizia creativa inventa 'diritto di morte'"</h1>
      <address>
        <time datetime="2019-11-29T11:51:00+00:00">29 Nov 2019, 11:51</time>
      </address>
      <p>La 'giustizia creativa' inventa "<b>un diritto a morire privo di qualsiasi fondamento</b>". L’altolà è arrivato dal <a href="https://www.adnkronos.com/Search/Link/keyword/Papa">Papa</a> in occasione dell’incontro con il centro studi Rosario Livatino. "Livatino è un esempio non soltanto per i magistrati, ma per tutti coloro che operano nel campo del diritto: per la coerenza tra la sua fede e il suo impegno di lavoro, e per l’attualità delle sue riflessioni. In una conferenza, riferendosi alla questione dell’eutanasia, - ha osservato il Papa - e riprendendo le preoccupazioni che un parlamentare laico del tempo aveva per l’introduzione di un presunto diritto all’<a href="https://www.adnkronos.com/Search/Link/keyword/eutanasia">eutanasia</a>, egli faceva questa osservazione: 'Se l’opposizione del credente a questa legge si fonda sulla convinzione che la vita umana è dono divino che all’uomo non è lecito soffocare o interrompere, altrettanto motivata è l’opposizione del non credente che si fonda sulla convinzione che la vita sia tutelata dal diritto naturale, che nessun diritto positivo può violare o contraddire, dal momento che essa appartiene alla sfera dei beni 'indisponibili''".</p>
      <p>"Queste considerazioni - lamenta Bergoglio - sembrano distanti dalle sentenze che in tema di diritto alla vita vengono talora pronunciate nelle aule di giustizia, in Italia e in tanti ordinamenti democratici. Pronunce per le quali l’interesse principale di una persona disabile o anziana sarebbe quello di morire e non di essere curato; o che - secondo una giurisprudenza che si autodefinisce 'creativa' - inventano un 'diritto di morire' privo di qualsiasi fondamento giuridico, e in questo modo affievoliscono gli sforzi per lenire il dolore e non abbandonare a sé stessa la persona che si avvia a concludere la propria esistenza".</p>
    </article>
  </body>
</html>