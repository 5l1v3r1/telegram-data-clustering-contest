<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/perspektiv-klimathotet-handlar-om-vara-liv/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-29T11:30:00+00:00"/>
    <meta property="og:title" content="Perspektiv: Klimathotet handlar om våra liv"/>
    <meta property="og:description" content="Idag demonstrerar människor världen över för att kräva åtgärder mot klimatförändringarna. Samtidigt konsumeras samma dag mängder av varor på grund av Black Friday, vilket resulterar i ännu mer utsläpp. Det spelar ändå ingen roll menar vissa, men så lätt kommer samvetet inte undan menar avsändaren och listar tre argument för att vi bör demonstrera i stället för att konsumera."/>
  </head>
  <body>
    <article>
      <h1>Perspektiv: Klimathotet handlar om våra liv</h1>
      <address>
        <time datetime="2019-11-29T11:30:00+00:00">29 Nov 2019, 11:30</time>
      </address>
      <p>
        <i>Idag demonstrerar människor världen över för att kräva åtgärder mot klimatförändringarna. Samtidigt konsumeras samma dag mängder av varor på grund av Black Friday, vilket resulterar i ännu mer utsläpp. Det spelar ändå ingen roll menar vissa, men så lätt kommer samvetet inte undan menar avsändaren och listar tre argument för att vi bör demonstrera i stället för att konsumera.</i>
      </p>
      <p>1. Det är inte kört! De mörka molnen hopar sig för klimatet men vi kan påverka hur illa det blir. Vi, våra barn och barnbarn kommer att behöva hantera konsekvenserna av människans utsläpp och visst vill vi då försöka göra det vi kan för minska dem? Klimathotet kan verka abstrakt men i själva verket handlar det om våra liv, de material vi håller i händerna, bär på våra kroppar eller som slängs innan de ens nått konsumenterna. Visst är Sverige ett litet land men det betyder inte att vi inte kan inspirera och påverka andra.</p>
      <p>2. Makt ger inte rätt! Resurserna i världen fördelas fruktansvärt ojämnt. Rika länder lever bekväma liv på bekostnad av andra människor, naturen och klimatet. I Sverige lever vi som om vi hade fyra jordklot, vi exporterar vapen och importerar fossila ämnen som tagits upp ur marken med alla medel. Det är inte rättvist och har aldrig varit det, och orättvisan blir ännu värre med klimatförändringarna, då de med minst resurser har minst möjlighet att skydda sig eller fly. Just antalet flyktingar ökar också på grund av klimatförändringar; kommer Sverige att hjälpa dem? Vi kan välja att blunda och fortsätta konsumera mer än vi behöver... Eller välja att förändra samhället så att resurserna fördelas jämlikt och klimatförändringarna bromsas för minskat lidande. Vad är värdigt? Vad är rätt?</p>
      <p>3. Massan kan påverka! Vad spelar det för roll vad du gör, du är ju bara en person till med ännu ett plakat? Här utgör Greta ett väldigt tydligt exempel. En ensam tjej med en skylt har blivit till en världsomspännande rörelse, bestående av miljontals individer som gjort valet att gå ut på gatorna och demonstrera. Vi behöver, såsom Greta och alla dessa miljoner människor världen över, envist fortsätta med att visa makthavare att vi bryr oss så att de tar de beslut som krävs, både på kommunnivå och under FN-toppmötet i Madrid nu i december. Genom att synas på gatorna visar vi dessutom våra medmänniskor att det finns en stor kraftfull rörelse som de är välkomna in i. Bjud med dig kollegorna, vännerna, kusinen och grannen och kom med ut idag! Tillsammans skapar vi en hållbar framtid.</p>
      <p>
        <b>Sara Carlberg</b>
      </p>
    </article>
  </body>
</html>