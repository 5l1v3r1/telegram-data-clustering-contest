<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://formula.hu/f1/2019/11/29/bottas-az-elen-a-piros-zaszloval-leintett-elso-szabadedzesen"/>
    <meta property="og:site_name" content="Formula.hu"/>
    <meta property="article:published_time" content="2019-11-29T11:26:00+00:00"/>
    <meta property="og:title" content="Bottas az élen, Vettel a falban Abu Dhabiban"/>
    <meta property="og:description" content="Egy levezetőkör tempójában, mégis két megszakítással zajlott le az Abu Dhabi Nagydíj első szabadedzése. Az élen Mercedes, Red Bull sorminta alakult ki, Vettel az utolsó percekben koccant."/>
  </head>
  <body>
    <article>
      <h1>Bottas az élen, Vettel a falban Abu Dhabiban</h1>
      <h2>Egy levezetőkör tempójában, mégis két megszakítással zajlott le az Abu Dhabi Nagydíj első szabadedzése. Az élen Mercedes, Red Bull sorminta alakult ki, Vettel az utolsó percekben koccant.</h2>
      <address><time datetime="2019-11-29T11:26:00+00:00">29 Nov 2019, 11:26</time> by <a rel="author">Vaszilykó Péter, fotó: DPPI</a></address>
      <p>A korai kezdés miatt az Abu Dhabiban rendezett első szabadedzésnek nincs nagy jelentősége az időmérőre és a futamra, így ezt a napsütötte másfél órát a csapatok elsősorban fejlesztések tesztelésével töltötték. Érdekesség, hogy Lewis Hamilton autójára felkerült az 1-es rajtszám. A Haas elveszettségéről sokat elárul, hogy felszerelték az év kezdetén használt padlólemezt, mondván azzal működött a legjobban az autó - kiscsapatként az egész évük ráment egy konstrukciós probléma feltárására.</p>
      <p>Mivel a hétvége legtöbb etapját sötétedés környékén vagy az után teljesítik az autók, ráadásul a pálya sem számít gumigyilkosnak, a Pirelli ide a legpuhább, C3-C4-C5-ös keverékeket hozta.</p>
      <p>Az első fél óra után Hamilton épp egy óriási kört fejezett be, amikor a Mercedese rövid időre vészüzemmódba kapcsolt. A brit hosszasan időzött a garázsban, mielőtt visszatért a pályára. Daniel Ricciardo sem úszta meg műszaki probléma nélkül, edzésmotorja fél órával a vége előtt egy lángcsóvát köpve kilehelte a lelkét. Lengett a piros zászló, a Renault-ból olaj került az aszfaltra.</p>
      <figure>
        <img src="https://formula.hu/uploads/Pictures/05/2019/ric-abudhabi-20191.jpg"/>
        <figcaption>Ricciardo az új festésű, extravagáns sisakját biztosan nem így akarta megmutatni a közönségnek</figcaption>
      </figure>
      <p>Az utolsó 15 percre újra szabaddá vált a pálya, ezt kihasználva szinte mindenki előmerészkedett. Az élen azonban változatlan maradt a Mercedes, Red Bull sorminta, Valtteri Bottas 1:36,957-es, jóval korábban teljesített köre elég volt az első helyezéshez. Mögötte Max Verstappen jelentős, fél másodperces hátrányban a második, Hamilton további egy tizedmásodpercesben a harmadik lett. A Ferrari érezhetően nem mutatta meg, mire képes, Sebastian Vettel és Charles Leclerc is jelentős, két másodperc körüli hátránnyal zárt.</p>
      <p>Vettel mindenkit meglepve az utolsó percekben hibázott, az egyik balosban elvesztette az uralmát a Ferrari felett, és háttal a falnak koccant. Az edzés piros zászlóval zárult.</p>
      <p>A végeredmény:</p>
      <figure>
        <img src="https://formula.hu/uploads/Pictures/05/2019/abu-fp1-ered-20191.jpg"/>
      </figure>
    </article>
  </body>
</html>