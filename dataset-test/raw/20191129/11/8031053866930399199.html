<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%cf%85%cf%83%cf%84%cf%81%ce%b1%ce%bb%ce%af%ce%b1-%ce%b2%ce%b1%cf%81%ce%b9%ce%ad%cf%82-%cf%80%ce%bf%ce%b9%ce%bd%ce%ad%cf%82-%ce%b3%ce%b9%ce%b1-%cf%84%ce%bf%cf%85%cf%82-%ce%b5%cf%80%ce%af%ce%b4.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T11:46:52+00:00"/>
    <meta property="og:title" content="Αυστραλία: Βαριές ποινές για τους επίδοξους βομβιστές της Μελβούρνης"/>
    <meta property="og:description" content="Πολυετείς ποινές φυλάκισης για τα τρία πρόσωπα που σχεδίαζαν βομβιστική επίθεση στη Μελβούρνη το 2016"/>
  </head>
  <body>
    <article>
      <h1>Αυστραλία: Βαριές ποινές για τους επίδοξους βομβιστές της Μελβούρνης</h1>
      <address>
        <time datetime="2019-11-29T11:46:52+00:00">29 Nov 2019, 11:46</time>
      </address>
      <p>Πολυετείς ποινές φυλάκισης για τα τρία πρόσωπα που σχεδίαζαν βομβιστική επίθεση στη Μελβούρνη το 2016</p>
      <p>
        <b>Αυστραλιανό δικαστήριο καταδίκασε σήμερα τρεις άνδρες σε πολυετείς ποινές φυλάκισης για τον σχεδιασμό βομβιστικών επιθέσεων την ημέρα των Χριστουγέννων το 2016 σε κομβικούς στόχους της Μελβούρνης στη νοτιοανατολική Αυστραλία, ανακοίνωσε η αστυνομία.</b>
      </p>
      <p>Οι άνδρες κρίθηκαν ένοχοι πέρυσι για τον σχεδιασμό των επιθέσεων στην δεύτερη μεγαλύτερη πόλη της Αυστραλίας, για ένα “επικείμενο τρομοκρατικό συμβάν” εμπνευσμένο από το Ισλαμικό Κράτος, σύμφωνα με τις αρχές.</p>
      <p>Ένας 24χρονος, ο Χάμζα Αμπάς, καταδικάστηκε σε κάθειρξη 22 ετών, ενώ ο 25χρονος Άχμεντ Μοχάμεντ και ο 29χρονος Αμπντουλάχ Κααράνι σε 38 χρόνια, ποινές στις οποίες περιλαμβάνται και κάποιες για άλλη επίθεση, αναφέρει σε ανακοίνωσή της η Αυστραλιανή Ομοσπονδιακή Αστυνομία.</p>
      <p>Ο δικαστής του Ανώτατου Δικαστηρίου Κρίστοφερ Μπιλ είπε ότι οι τρεις είχαν ασπαστεί την ιδεολογία του ΙΚ και θεωρούσαν ότι η επίθεση που σχεδίαζαν θα ευχαριστούσε τον Αλλάχ, μετέδωσε το δίκτυο της Αυστραλίας ABC.</p>
      <p>“Το μέγεθος της ανοησίας αυτής της σκέψης τους μπορεί να συγκριθεί μόνο με το μέγεθος της κακίας τους”, υπογράμμισε ο δικαστής, σύμφωνα με το δίκτυο.</p>
      <figure>
        <img src="https://www.pentapostagma.gr/wp-content/uploads/2019/11/ezgif.com-webp-to-jpg-30.jpg"/>
      </figure>
      <p>Δεν είναι ακόμη σαφές αν οι καταδικασθέντες θα ασκήσουν έφεση. Ένας δικηγόρος του Αμπάς αρνήθηκε να σχολιάσει, ενώ οι δικηγόροι των άλλων δύο δεν ήταν άμεσα διαθέσιμοι να σχολιάσουν.</p>
      <p>Το σχέδιό τους ήταν “ένα από τα πιο σοβαρά τρομοκρατικά σχέδια που αποτράπηκαν τα τελευταία αρκετά χρόνια”, είχε πει ο τότε πρωθυπουργός Μάλκομ Τέρνμπουλ μετά τη σύλληψή τους το 2016.</p>
      <p>Οι καταδικασθέντες είχαν θέσει ως στόχο των επιθέσεών τους κεντρικά σημεία της πόλης όπως η Πλατεία Ομοσπονδίας, ο σταθμός της Flinders Street και ο Καθεδρικός του Αγίου Παύλου “πιθανόν ανήμερα τα Χριστούγεννα”, είπαν οι αρχές. Οι ύποπτοι παρακολουθούνταν από την αστυνομία επί εβδομάδες.</p>
      <p>Σύμφωνα με την αστυνομία, ένας από αυτούς είναι Αυστραλός, γεννημένος στην Αίγυπτο, και οι άλλοι δύο είναι Αυστραλοί με καταγωγή από τον Λίβανο.</p>
    </article>
  </body>
</html>