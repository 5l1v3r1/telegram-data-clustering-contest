<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-now-there-will-be-merit-based-online-transfer-cm-yogi-said-prepare-for-it-now-2874131.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-29T11:51:22+00:00"/>
    <meta property="og:title" content="अब होगा मेरिट बेस्ड ऑनलाइन ट्रांसफर, योगी बोले- अभी से इसकी तैयारी कर लें"/>
    <meta property="og:description" content="ग्राम्य विकास विभाग द्वारा अपने यहां लागू मेरिट बेस्ड आनलाइन ट्रांसफर सिस्टम अब सभी विभागों में लागू होगी। इस संबंध में मुख्यमंत्री योगी आदित्यनाथ ने कहा है कि अगले तबादला सत्र से यह व्यवस्था लागू..."/>
  </head>
  <body>
    <article>
      <h1>अब होगा मेरिट बेस्ड ऑनलाइन ट्रांसफर, योगी बोले- अभी से इसकी तैयारी कर लें</h1>
      <address><time datetime="2019-11-29T11:51:22+00:00">29 Nov 2019, 11:51</time> by <a rel="author">विशेष संवाददाता,लखनऊ</a></address>
      <p>ग्राम्य विकास विभाग द्वारा अपने यहां लागू मेरिट बेस्ड आनलाइन ट्रांसफर सिस्टम अब सभी विभागों में लागू होगी। इस संबंध में मुख्यमंत्री योगी आदित्यनाथ ने कहा है कि अगले तबादला सत्र से यह व्यवस्था लागू होगी। ऐसे में सभी विभाग अपने यहां तकनीक आधारित सिस्टम विकसित कर लें।</p>
      <p>सीएम की मंशा के अनुरूप मुख्य सचिव राजेंद्र कुमार तिवारी ने नियुक्ति व गृह विभाग को छोड़कर इस संबंध में सभी विभागों को पत्र लिखा है। इसमें कहा गया है कि मुख्यमंत्री ने अपेक्षा की है कि सभी विभाग में ग्राम्य विकास विभाग की तरह सभी स्तर के पदों के स्थानांतरण के लिए मेरिट आधारित ऑनलाइन ट्रांसफर सिस्टम विकसित करा लिया जाए। एक महीने में इसकी टेस्टिंग की कार्यवाही करा कर पूरी व्यवस्था दो महीने में कर ली जाए।  आगामी वित्तीय वर्ष से सभी तबादले इस आनलाइन सिस्टम के जरिए ही कराए जाएं। </p>
      <p>प्रशासकीय विभागों द्वारा अभी तक इस प्रकरण में अपेक्षित कार्यवाही कर कार्मिक विभाग को सूचना उपलब्ध नहीं कराई गई है। ऐसे में सभी अपर मुख्य सचिव व प्रमुख सचिव अपने विभागों में इस काम पर व्यक्तिगत तौर पर ध्यान दें और इस संबंध में की गई पूरी कार्रवाई की जानकारी कार्मिक विभाग को उपलब्ध करवाएं। <br/>असल में इस तरह की तबादला प्रक्रिया किसी तरह के दबाव से मुक्त मानी जाती है।</p>
      <p>साथ ही इसमें कोई सिफारिश की गुंजाइश नहीं बचती है। ग्राम्य विकास विभाग ने काफी समय से अपने यहां टेक्नलॉजी बेस्ड ट्रांसपैरेंट ट्रांसफर मैकेनिज्म विकसित किया है। इसके जरिए मेरिट के आधार पर अधिकारियों का तबादला उनके मनचाहे जिलों में रिक्त होने की दशा में कर दिया जाता है। पर, इस कवायद से पहले संबंधित अधिकारियों का उनके कार्य के आधार पर परफार्मेंस इंडीकेटर तैयार किया जाता है। </p>
    </article>
  </body>
</html>