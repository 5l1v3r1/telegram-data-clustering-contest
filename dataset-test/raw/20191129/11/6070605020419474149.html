<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Acord-regular-habitacions-turistiques-Barcelona_0_2352964771.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T11:12:32+00:00"/>
    <meta property="og:title" content="Acord per regular les habitacions turístiques a Barcelona"/>
    <meta property="og:description" content="El govern de Colau tanca el pacte amb amb ERC i JxCat en plenes negociacions pressupostàries"/>
  </head>
  <body>
    <article>
      <h1>Acord per regular les habitacions turístiques a Barcelona</h1>
      <h2>El govern de Colau tanca el pacte amb amb ERC i JxCat en plenes negociacions pressupostàries</h2>
      <address>
        <time datetime="2019-11-29T11:12:32+00:00">29 Nov 2019, 11:12</time>
      </address>
      <p>A Barcelona ja fa setmanes que les coses es mouen davant la imminent aprovació, per part del Govern, del reglament turístic que traurà del buit legal actual les habitacions turístiques. Per això, i davant l'alerta provocada per la possibilitat que <a href="https://www.ara.cat/societat/peticions-nous-hotels-apartaments-barcelona_0_2347565269.html">torni a aflorar una oferta que el govern municipal donava per acotada</a> amb el setge als pisos turístics il·legals, ja fa unes setmanes que l'equip d'Ada Colau <a href="https://www.ara.cat/societat/Barcelona-blindar-turistics-possibles-Generalitat_0_2344565638.html">va anunciar una nova moratòria per a l'obertura i reforma d'apartaments</a> i avui el ple es blindarà amb un acord polític. A proposta d'ERC, l'Ajuntament ha aprovat una proposició que demana protagonisme per a Barcelona a l'hora de poder decidir on i quantes habitacions d'aquest tipus hi podrà haver a la ciutat. El govern municipal i Junts per Catalunya han donat suport al text i, abans del ple, han formalitzat en una fotografia la imatge del pacte, que arriba <a href="https://www.ara.cat/societat/ERC-demana-inversio-pressupostos-Colau_0_2351164962.html">en plenes negociacions entre aquestes mateixes forces per als pressupostos i les ordenances fiscals del 2020</a>. Unes converses que, de fet, es mantenen en paral·lel a Ajuntament i Generalitat amb l'objectiu que hi pugui haver una doble entesa. En el moment de la votació, també Ciutadans i Barcelona pel Canvi s'han sumat a l'entesa i el PP s'ha abstingut a l'entendre que és un "brindis al sol" perquè proposa coses que queden fora de l'àmbit municipal de competències.</p>
      <figure>
        <img src="https://www.ara.cat/2014/10/29/societat/turistes-apartament-turistic-FRANCESC-MELCION_1238886330_67760366_117x66.jpg"/>
      </figure>
      <p>
        <a href="https://www.ara.cat/societat/Barcelona-blindar-turistics-possibles-Generalitat_0_2344565638.html">Barcelona es torna a blindar contra pisos turístics davant de possibles canvis de la Generalitat</a>
      </p>
      <p>El clima negociador, veient l'entesa d'avui entre govern municipal i forces independentistes en matèria turística, és bo, tot i que les declaracions de la tinent d'alcalde d'Urbanisme, Janet Sanz, en què acusava el Govern d'actuar amb poca "transparència" amb la ciutat en la preparació del reglament van fer encendre una mica els ànims. La d'avui és la segona entesa d'aquest tipus que encapçala ERC des de l'oposició. <a href="https://www.ara.cat/societat/ERC-promou-recarrec-barceloni-turistica_0_2314568649.html">Els republicans ja van portar al ple la proposta per impulsar el recàrrec turístic de fins a quatre euros per persona i dia</a>, que Govern i Ajuntament <a href="https://www.ara.cat/societat/Barcelona-recarrec-taxa-turistica-quatre-euros-pressupostos-Generalitat_0_2350565029.html">van ratificar en l'última trobada de la comissió bilateral.</a></p>
      <p>El que ha fet avui la ciutat amb l'acord sobre les habitacions és preparar-se per al moment posterior a l'aprovació del reglament, com ha explicat el republicà Miquel Puig, que ha remarcat que la ciutat haurà d'evitar que hi hagi pisos que funcionin com a "pensions encobertes" i que, per exemple, algú –ell, de forma didàctica, ha parlat d'un propietari anomenat Javier– llogui totes les habitacions i no visqui al pis sinó que marxi a la seva segona residència o rellogui habitacions que no són seves, per exemple.</p>
      <p>El text acordat demana al Govern que acceleri al màxim l'aprovació de la regulació, que fixarà que les llars compartides poden ser una activitat turística si la cessió d'habitacions es fa per un màxim de 31 dies consecutius i que, com a màxim, quatre persones s'allotgen de manera simultània en una d'aquestes habitacions.</p>
      <figure>
        <img src="https://www.ara.cat/2019/11/20/societat/familia-turistes-passant-maletes-Catalunya_2347575250_67760367_117x66.jpg"/>
      </figure>
      <p>
        <a href="https://www.ara.cat/societat/peticions-nous-hotels-apartaments-barcelona_0_2347565269.html">L’equip de Colau, en alerta per les peticions de nous hotels i apartaments</a>
      </p>
      <p>La proposició deixa clar que l'habilitació administrativa d'aquesta activitat correspondrà a l'Ajuntament i que serà el consistori, també, el que fixi les condicions del lloguer –màxim de persones, ubicació...– i controli els incompliments. Uns punts que, de fet, ja estan inclosos en el projecte de reglament, però el que ha demanat avui el ple és que hi hagi una concreció jurídica del fet que serà l'Ajuntament de Barcelona qui regularà el fenomen. La competència més important, a parer del govern municipal, és la d'inspecció. "Necessitem plenes competències per no tenir fissures i arribar on calgui per evitar l'activitat il·legal", ha emfatitzat la tinent d'alcalde Janet Sanz.</p>
      <p>A més, el text acordat també insta la Generalitat a establir legalment l'obligatorietat que les plataformes comercialitzadores transfereixin als ajuntaments les dades dels hostes. I es remarca que es deixarà clar a aquestes plataformes que, com passa amb els pisos turístics, amb les habitacions tampoc "no es tolerarà" cap anunci d'espais que no comptin amb el número de registre necessari per tenir un ús turístic. Els consistoris tindran un any per desenvolupar les seves ordenances i el que fa avui Barcelona és presentar l'acord polític per encarar el nou escenari. "Ara l'Ajuntament diu «Preparem-nos »", ha remarcat Puig. </p>
      <p>Elsa Artadi, de Junts per Catalunya, ha definit el cas de les habitacions turístiques com a "paradigmàtic" i ha assegurat que s'estima que n'hi ha unes 15.000 al conjunt de l'àrea metropolitana. La xifra, però, ha generat discrepàncies entre les forces firmants de l'entesa, que han remarcat que l'objectiu, més enllà de parlar de números, és aconseguir que hi hagi pisos que abandonin les funcions turístiques i passin a funcionar, de nou, com a habitatge, segons ha remarcat Janet Sanz.</p>
    </article>
  </body>
</html>