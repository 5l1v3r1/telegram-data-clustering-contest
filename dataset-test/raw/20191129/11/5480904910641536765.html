<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vlada-zrejme-pro-r-2021-uz-nepocita-s-vyraznejsim-rustem-penzi/1826677?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T11:36:00+00:00"/>
    <meta property="og:title" content="Vláda zřejmě pro r. 2021 už nepočítá s výraznějším růstem penzí"/>
    <meta property="og:description" content="Praha - Vláda pro rok 2021 už zřejmě nepočítá s výraznějším navyšováním důchodů, než nařizuje zákon. Průměrná penze by se měla dostat na 15.116 korun. Měla by tak být o 790 korun vyšší než příští rok. Vyplývá to z dnešního vyjádření premiéra Andreje Babiše (ANO) na seniorské konferenci v Praze. Pro letošek a pro příští rok prosadil kabinet navýšení o 900 korun."/>
  </head>
  <body>
    <article>
      <h1>Vláda zřejmě pro r. 2021 už nepočítá s výraznějším růstem penzí</h1>
      <address><time datetime="2019-11-29T11:36:00+00:00">29 Nov 2019, 11:36</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vláda pro rok 2021 už zřejmě nepočítá s výraznějším navyšováním důchodů, než nařizuje zákon. Průměrná penze by se měla dostat na 15.116 korun. Měla by tak být o 790 korun vyšší než příští rok. Vyplývá to z dnešního vyjádření premiéra Andreje Babiše (ANO) na seniorské konferenci v Praze. Pro letošek a pro příští rok prosadil kabinet navýšení o 900 korun.</p>
      <p>"My se snažíme myslet na nejzranitelnější část populace, a to jsou senioři... Průměrný starobní důchod stoupl z 11.331 korun v roce 2015 na 14.326 korun v příštím roce a v roce 2021 bude 15.116 korun," řekl dnes seniorům na jejich konferenci premiér. Zopakoval, že i on je už důchodce, o pobírání penze si ale nepožádal.</p>
      <p>Vláda letos a příští rok lidem v penzi přidává výrazněji nad zákonná pravidla, a to v průměru o 900 korun. Prosadila kvůli tomu změnu zákonů s úpravou valorizace, která platila jen pro jeden daný rok.</p>
      <p>Nejdřív Babišův kabinet po svém nástupu přišel s novelou, která změnila složení penze. Podíl pevného dílu důchodu, který je pro všechny stejný, se zvětšil. Oslabila se tak zásluhovost a posílila solidarita. Jednorázově se pak důchod všem k zákonné valorizaci zvedl od letoška o 300 korun. Bez tohoto kroku by ale novela pravděpodobně kvůli porušení principu zásluhovosti skončila u Ústavního soudu.</p>
      <p>Jednorázovou změnu zákona prosadil kabinet i pro příští rok, aby znovu mohl průměrný důchod růst o 900 korun. Zákonná valorizace by podle ministerstva práce totiž dosahovala 749 korun. Každému se tak doplatí do penze 151 korun. V příštím roce by se tak průměrný důchod měl podle premiéra dostat na 14.326 korun.</p>
      <p>Zákon nařizuje valorizaci důchodů vždy od ledna, a to o růst cen a o polovinu růstu reálných mezd za určené období. Ministerstvo financí počítá ve své poslední <a href="https://www.mfcr.cz/cs/verejny-sektor/makroekonomika/makroekonomicka-predikce/2019/makroekonomicka-predikce-listopad-2019-36582">predikci</a> pro příští rok s průměrnou mírou inflace 2,6 procenta a navyšováním objemu mezd o 5,9 procenta. Růst penzí by se tak mohl pohybovat kolem čtyř až pěti procent. U průměrné penze pro příští a přespříští rok, o nichž mluvil premiér, je to navýšení 5,5 procenta.</p>
      <p>Že vláda neplánuje už přidávat výrazněji a nad rámec zákona, ukázaly letos v létě návrhy ministerstva financí k přípravě rozpočtu a s výhledem na roky 2021 a 2022. Zatímco v příštím roce se má podle podkladů na důchody vydat o 36,9 miliardy korun víc než letos, v roce 2021 by to mělo být meziročně o 26,9 miliardy víc a v roce 2022 víc o 17,4 miliardy. Seniorů přitom přibývá a na odpočinek nastupují lidé s vyšší penzí než dřív, důchody také pravidelně rostou. V roce 2018 bylo proti předchozímu roku přitom potřeba o 19,4 miliardy víc.</p>
      <p>Na konci září Česká správa sociálního zabezpečení vyplácela 2,89 milionu starobních, invalidních a pozůstalostních penzí. Starobních důchodů bylo 2,41 milionu. Průměrná starobní penze dosahovala 13.436 korun.</p>
      <h3>Když se ČR bude dařit, mohl by se penzijní věk snížit, míní Babiš</h3>
      <p>Pokud se Česku bude dařit, mohl by se důchodový věk případně ze 65 let snížit. Seniorům to dnes na jejich konferenci v Praze řekl premiér Andrej Babiš (ANO). Podle něj je v ČR "určitě potenciál" spíš pro pokles hranice než pro její navýšení. Důchodový věk se v ČR zvedá každý rok o několik měsíců. Na 65 letech se zastaví ve 30. letech, kdy začne do penze odcházet silná generace takzvaných Husákových dětí. Podle expertů není systém penzí beze změn udržitelný a pomohl by právě pozdější nástup na odpočinek.</p>
      <p>"My jsme také zastropovali důchodový věk na 65 letech a nepočítáme s jeho zvýšením. Naopak. Pokud se nám bude dobře dařit, tak je tam určitě potenciál, abychom ho spíš snižovali," řekl premiér.</p>
      <p>Vláda má každých pět let dostávat zprávu o stavu důchodového systému a vývoji doby dožití. Podle výsledků má věk případně upravit tak, aby byl člověk v penzi čtvrtinu života. Dokument, který připravuje ministerstvo práce, dostal kabinet letos. Z materiálu vyplynulo, že pokud by měla podmínka čtvrtiny života v důchodu platit, měla by se hranice pro odchod do penze dál posouvat, život se totiž prodlužuje. Vláda nerozhodla. Další zprávu dostane v roce 2024, kdy by měla o postupu znovu hlasovat. "Až v roce 2030 je možné provést revizi této hranice," řekl seniorům dnes premiér.</p>
      <p>V 65 letech se začne do důchodu odcházet ve 30. letech. Podle zprávy pro vládu by se měl věk pak dál zvedat, a to o rok za desetiletí. Za rok by to tedy bylo zhruba o pět týdnů. V 66 letech by šli do penze lidé, kteří se narodili v roce 1979. Letos slaví čtyřicáté narozeniny. Důchod v 67 by měli lidé s rokem narození 1992, letos jim je 27 let, vyplývá ze zprávy.</p>
      <p>Podle expertů není důchodový systém beze změn dál udržitelný a situaci zkomplikuje právě stanovení maximální hranice věku v době, kdy do penze půjdou nejpočetnější ročníky. Výdaje se tak výrazně zvednou.</p>
      <p>Babišův kabinet ANO a ČSSD s podporou komunistů v programovém prohlášení slíbil, že připraví důchodovou reformu. Premiér dnes na seniorské konferenci řekl, že vznikla důchodová komise. "Myslím si, že bychom měli především napravovat staré křivdy, to znamená řešit rozdíl mezi starobním důchodem pro muže a ženy, tam je velký rozdíl. Samozřejmě se připravují změny, které by to měly napravit. Trošku to dlouho trvá," uvedl Babiš. Dodal, že doufá, že ministryně práce Jana Maláčová (ČSSD) řešení brzy předloží.</p>
      <p>Maláčová se z konference seniorů kvůli nemoci omluvila. Srovnání penzí mužů a žen začala ve vládě prosazovat ona. Už dřív uvedla, že reforma důchodového systému není potřeba a nutné je spíš odstranit nespravedlnosti. Proti dalšímu navyšování důchodového věku se důrazně postavila.</p>
      <p>Důchodová komise se zabývala i dřívější penzí pro náročné profese, téma teď předala politikům. "Vytváříme systém pro předčasný odchod do důchodu pro osoby, které vykonávají fyzicky náročné profese. To jsme měli (tento záměr) jako minulá koaliční vláda. Nechápu, proč to nemáme, to už mohlo být," uvedl Babiš. V minulém volebním období byl Babiš v Sobotkově vládě ČSSD, ANO a lidovců ministrem financí a vedl své hnutí ANO.</p>
    </article>
  </body>
</html>