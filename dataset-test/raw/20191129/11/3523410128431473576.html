<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642624/%D8%AA%D9%87%D8%B1%D8%A7%D9%86-%D9%87%D9%85%DA%86%D9%86%D8%A7%D9%86-%D8%AF%D8%B1-%D9%85%D8%AD%D8%A7%D8%B5%D8%B1%D9%87-%D8%B0%D8%B1%D8%A7%D8%AA-%D9%85%D8%B9%D9%84%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T11:41:00+00:00"/>
    <meta property="og:title" content="تهران همچنان در محاصره ذرات معلق"/>
    <meta property="og:description" content="سال‌هاست که عادت کرده‌ایم به جای منتظر ماندن و چشم دوختن به دست مدیران،بگوییم باران بیاید تا آلودگی هوا را از سر شهروندان تهرانی‌ دور کند..."/>
  </head>
  <body>
    <article>
      <h1>
        <a href="https://www.bultannews.com/fa/news/642624/%D8%AA%D9%87%D8%B1%D8%A7%D9%86-%D9%87%D9%85%DA%86%D9%86%D8%A7%D9%86-%D8%AF%D8%B1-%D9%85%D8%AD%D8%A7%D8%B5%D8%B1%D9%87-%D8%B0%D8%B1%D8%A7%D8%AA-%D9%85%D8%B9%D9%84%D9%82">تهران همچنان در محاصره ذرات معلق</a>
      </h1>
      <h2>سال‌هاست که عادت کرده‌ایم به جای منتظر ماندن و چشم دوختن به دست مدیران،بگوییم باران بیاید تا آلودگی هوا را از سر شهروندان تهرانی‌ دور کند...</h2>
      <address><time datetime="2019-11-29T11:41:00+00:00">29 Nov 2019, 11:41</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> آلودگی هوا</b> در استان تهران و سایر کلانشهرهای <b>کشور</b> سالیان سال است که با آغاز فصل پاییز و پایداری هوا اتفاق می افتد و جان مردم را تهدید می کند.</p>
      <p>در مقابل این آلودگی هوا، مسوولان هم هرساله از تشکیل کمیته و کارگروه ملی و استانی برای کاهش آلودگی ها خبر می دهند ولی تنها منجر به تصمیم های مقطعی و کوتاه مدت می شود که در آخر هم با پایان فصل سرما و کاهش آلودگی هوا و پدیده اینورژن تصمیمات بلند مدت از یادها می رود.</p>
      <p>بخشی از تصمیمات کوتاه مدت برای کاهش آلودگی هوا در 10 سال گذشته به این ترتیب است، تعطیلی مدارس، آبپاشی خیابان، تغییر محدوده زوج و فرد، محدودیت تردد کامیون ها، افزایش 50 درصدی قیمت طرح ترافیک، کاهش 50 درصدی قیمت بلیت مترو و اتوبوس و یا حتی لغو مجوزهای طرح ترافیک را هم داشته‌اند البته این بی انصافی است اگر بگوییم این اقدامات تاثیری نداشته است!!</p>
      <p>هفته گذشته تهران در شرایط ناسالم برای همه آحاد جامعه قرار داشت و بعضا ذرات کمتر از 2.5 میکرون بر روی عدد 150 به بالا قرار داشت. شاخص ها برای میزان آلودگی هوا به این ترتیب است، 0تا 50 پاک، 51تا 100 سالم، 101تا 150 ناسالم برای گروه های حساس، 151 تا 200 ناسالم برای همه، 200 تا 300 بسیار ناسالم، 300 تا 500 خطرناک.</p>
      <p>لذا قرار گرفتن شاخص کیفیت هوا در هر کدام از گروه های فوق دارای تعاریفی است که بعضا برخی از آن ها سبب اثراتی بر سلامت انسان ها می شود. اثرات حاد بر سلامت معمولا از میزان شاخص بالاتر از 200 شروع شده که در ایران حسب قانون آلودگی هوا به عنوان شرایط اضطرار خوانده می شودو به رنگ بنفش نمایش داده شده است. پایین بودن شاخص از عدد 200 علامت هشدار بوده به این معنا که افراد بایستی مراقبت های لازم را انجام داده و از انجام فعالیت های غیر ضرور خودداری کنند. لذا در روزهای گذشته که شاخص آلودگی هوای تهران در یک بازه130 تا 165 حرکت کرده نمایانگر خطر جدی برای افراد جامعه است.</p>
      <p>شاید چون تهران سال‌هاست 100 هزار تاکسی فرسوده، ناوگان حمل و نقل فرسوده، تردد موتورسیکلت‌های کاربراتوری، استفاده از بنزین بی کیفیت و فعالیت معادن و کارخانه‌های صنعتی در داخل شهر و هزاران مشکل از این دست را دارد، باید برای حل آنها دست به دامان زمان شویم، البته پیروز حناچی، شهردار تهران دست از اقدمات عاجل و فوری برای کاهش آلودگی هوا شسته است و دیگر امید به بارش باد و باران برای کاهش آلودگی هوا دارد.</p>
      <p>آلاینده ها به بیش از 150 برسد مدارس تعطیل است</p>
      <p>محمد تقی زاده معاون عمرانی استاندار تهران در گفت وگو با خبرنگار اجتماعی خبرگزاری فارس، اظهار داشت: اقدامات مقطعی برای کاهش آلودگی هوای استان تهران انجام شده است از جمله تعطیلی کاخانجات آلاینده، محدودیت تردد کامیون ها و دیگر موارد.</p>
      <p>وی ادامه داد: در صورتی که شاخص آلودگی هوای تهران بیش از 150 باشد مدارس و اگر به مرز هشدار برسیم ادارات کل استان تهران تعطیل می شود.</p>
      <p>تقی زاده یاد آور شد: البته براساس پیش بینی های سازمان هواشناسی از آلاینده های هوا کاسته می شود.</p>
      <p>اثرات آلودگی هوا به سلامت انسان ها</p>
      <p>به گفته پزشکان، متخصصان و دست اندرکاران بهداشت و سلامت جامعه، پدیده آلودگی هوا بر دستگاه های داخلی بدن همچون دستگاه قلبی و عروقی و تنفسی و همچنین اندام های خارجی مانند چشم و پوست که به طور مستقیم در معرض آلودگی هوا قرار می گیرند، اثرات مخربی دارد.</p>
      <p>براساس اظهار نظر برخی از متخصصان علوم مختلف پزشکی بروز بیماری های مزمنی همچون آسم و آلرژی های پوستی و بعضا بیماری های صعب العلاج و لاعلاجی مانند سرطان از جمله تاثیرهای مخرب و غیرقابل جبران آلودگی هوا بر سلامت افراد جامعه است.</p>
      <p>حرف آخر</p>
      <p>به گزارش خبرگزاری فارس،تاکنون بیش از صدها مصوبه درباره آلودگی هوا در هیات دولت، کارگروه های کاهش آلودگی و دیگر دستگاه های ذی ربط به تصویب رسیده که بخش عمده ای از آن اجرایی نشده است. حالا سال‌هاست که عادت کرده‌ایم به جای منتظر ماندن و چشم دوختن به دست مدیران،بگوییم: باران بیا تا آلودگی هوا را از سر شهروندان تهرانی‌ دور کن،حالا دیگر همه، امیدشان را به بارش الهی بسته‌اند،شاید هم حداقل مسئولانمان دست به دعا شده اند برای این بارش‌های الهی.</p>
    </article>
  </body>
</html>