<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/sport/ibrahimovic-strizza-locchio-milan-milano-sempre-nel-mio-1791782.html"/>
    <meta property="og:site_name" content="ilGiornale.it"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Ibrahimovic strizza l'occhio al Milan: &quot;Milano è sempre nel mio cuore&quot;"/>
    <meta property="og:description" content="Il fuoriclasse svedese ha aperto, indirettamente, la possibilità di poter tornare al Milan: &quot;Milano non è la mia seconda città, è la mia seconda casa, ho dei ricordi meravigliosi e ci vive una delle persone in cui ho maggior fiducia&quot;"/>
  </head>
  <body>
    <article>
      <h1>Ibrahimovic strizza l'occhio al Milan: "Milano è sempre nel mio cuore"</h1>
      <h2>Il fuoriclasse svedese ha aperto, indirettamente, la possibilità di poter tornare al Milan: "Milano non è la mia seconda città, è la mia seconda casa, ho dei ricordi meravigliosi e ci vive una delle persone in cui ho maggior fiducia"</h2>
      <address><time datetime="2019-11-29T11:00:00+00:00">29 Nov 2019, 11:00</time> by <a rel="author" href="http://www.ilgiornale.it/autore/marco-gentile-110019.html" target="_blank">Marco Gentile</a></address>
      <p>Il mese di dicembre sarà decisivo per capire quale sarà la prossima destinazione di <b>Zlatan Ibrahimovic </b>con il Milan che spera fortemente di chiudere per il fuoriclasse svedese che ha sempre dichiarato di essere rimasto molto legati ai colori e ai tifosi rossoneri. Il fuoriclasse di Malmo, recentemente,<a href="http://www.ilgiornale.it/news/sport/ibrahimovic-gioca-sul-suo-futuro-sui-social-tifosi-scatenati-1790412.html"><b> ha fatto infuriare alcuni cittadini della sua città natale</b></a> per aver acquisito il 25% delle quote dell'Hammarby, club con sede a Stoccolma.</p>
      <p><a href="http://www.ilgiornale.it/news/sport/malmoe-tifosi-infuriati-ibrahimovic-fuoco-statua-fuori-dallo-1791377.html"><b>La statua di Ibra è stata bruciata </b></a>e ora la polizia svedese ha aperto un'inchiesta per far luce sui responsabili di questo insano gesto. Zlatan è sempre stato così: unisce, divide, crea motivo di discussione ma alla fine ne esce sempre o quasi vincitore. L'ex di Inter, <b>Juventus</b>, Ajax, Manchester United, Psg e Barcellona si sente ancora in grado di fare la differenza e dopo aver detto addio, a modo suo, alla MLS e ai Los Angeles Galaxy è pronto a far rientro in Europa e con ogni probabilità in Italia dove ha militato per ben sette anni tra bianconero, rossonero e nerazzurro.</p>
      <p>Ibrahimovic è il nome giusto per rilanciare le ambizioni del <b>Milan</b> che ha bisogno di un assoluto fuoriclasse in attacco per risalire la china in classifica e per tentare la scalata all'Europa. Lo svedese nei suoi due anni a Milano vinse uno Scudetto e realizzò la bellezza di 56 reti in 85 presenze complessive tra campionato e Champions League lasciando poi un vuoto nel cuore dei tifosi che lo videro andare via al Psg insieme a <b>Thiago Silva</b>.</p>
      <p>Zlatan ha ancora fame e ai microfoni della <a href="https://www.gazzetta.it/Calciomercato/28-11-2019/messaggio-ibra-milano-cuore-posso-giocare-fino-50-anni-3501469280638.shtml"><i>Gazzetta dello Sport</i></a> ha strizzato l'occhio ai rossoneri: "Milano non è la mia seconda città, è la mia seconda casa, ho dei ricordi meravigliosi e ci vive una delle persone in cui ho maggior fiducia. Futuro? Se c’è un progetto che mi stimola posso giocare ai miei livelli fino a 50 anni. Ho appena concluso l’esperienza a Los Angeles. È stata fantastica, ora siamo in due a essere eroi dei due mondi: io e Giuseppe Garibaldi".</p>
      <p>Su Ibra, però, c'è anche il Bologna di <b>Sinisa Mihajlovic</b> con lo svedese che ha ammesso: "Con Sinisa mi sento spesso. È un amico, persona eccezionale, un uomo raro". Le prossime settimane saranno decisive per capire il futuro del 38enne che ad oggi non ha fatto capire niente a nessuno sulla sua prossima destinazione. I tifosi del Diavolo ci sperano e l'apertura di Ibra ad un ritorno fa pensare che al momento il club di via Aldo Rossi sia in cima alle preferenze del genio di Malmo.</p>
      <p>
        <a href="https://www.facebook.com/ilgsport/">
          <b>Segui già la pagina di sport de ilGiornale.it?</b>
        </a>
      </p>
    </article>
  </body>
</html>