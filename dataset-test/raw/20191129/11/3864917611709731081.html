<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2827959-na-samiti-nato-v-londoni-govoritimut-pro-ukrainu-stoltenberg.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T11:51:00+00:00"/>
    <meta property="og:title" content="На саміті НАТО в Лондоні говоритимуть про Україну – Столтенберг"/>
    <meta property="og:description" content="Ситуація в Україні та імплементація Мінських домовленостей з врегулювання на Донбасі будуть серед питань, які розглянуть лідери країн НАТО, які 3-4 грудня зустрінуться в Лондоні для відзначення 70-ї річниці Альянсу."/>
  </head>
  <body>
    <article>
      <h1>На саміті НАТО в Лондоні говоритимуть про Україну – Столтенберг</h1>
      <h2>Ситуація в Україні та імплементація Мінських домовленостей з врегулювання на Донбасі будуть серед питань, які розглянуть лідери країн НАТО, які 3-4 грудня зустрінуться в Лондоні для відзначення 70-ї річниці Альянсу.</h2>
      <address>
        <time datetime="2019-11-29T11:51:00+00:00">29 Nov 2019, 11:51</time>
      </address>
      <p>Про це у п’ятницю в Брюсселі під час пресконференції напередодні Лондонського саміту заявив Генеральний секретар НАТО Єнс Столтенберг, відповідаючи на запитання кореспондента Укрінформу.</p>
      <p>"Переконаний, що ситуація в Україні та зусилля з виконання Мінських угод будуть частиною обговорення в Лондоні. Ми вітаємо зусилля союзників в нормандському форматі (Франції та Німеччини – ред.) знайти шлях до певного прогресу", - сказав <a href="https://www.ukrinform.ua/tag-stoltenberg">Столтенберг</a>.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2826782-u-statah-ne-rozdilaut-zaavi-makrona-pro-smert-mozku-nato.html">У Штатах не розділяють заяви Макрона про "смерть мозку" НАТО</a>
      </blockquote>
      <p>Він нагадав, що Північноатлантична Рада щойно відвідала Україну, в Києві зустрічалася з Президентом Зеленським, але також була в Одесі, де могла побачити, яким чином НАТО надає Україні практичну допомогу, зокрема, у розвитку військово-морських спроможностей та у розбудові Морської академії.</p>
      <p>"НАТО буде продовжувати надавати практичну та політичну підтримку Україні. Водночас, ми будемо підтримувати зусилля з імплементації Мінських угод, з пошуку стійкого та тривалого політичного розв'язання наявної кризи", - додав Єнс Столтенберг.</p>
    </article>
  </body>
</html>