<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216231/Meyer-Werft-wil-vier-cruiseschepen-per-jaar-bouwen"/>
    <meta property="og:site_name" content="RTV Noord"/>
    <meta property="article:published_time" content="2019-11-29T11:28:00+00:00"/>
    <meta property="og:title" content="Meyer Werft wil vier cruiseschepen per jaar bouwen"/>
    <meta property="og:description" content="De Meyer Werft in Papenburg overweegt om per jaar vier grote cruiseschepen te bouwen."/>
  </head>
  <body>
    <article>
      <h1>Meyer Werft wil vier cruiseschepen per jaar bouwen</h1>
      <address>
        <time datetime="2019-11-29T11:28:00+00:00">29 Nov 2019, 11:28</time>
      </address>
      <p>Dat meldt de omroep <a href="https://www.ndr.de/nachrichten/niedersachsen/oldenburg_ostfriesland/Meyer-Werft-erwaegt-Bau-von-noch-mehr-Schiffen,meyerwerft1286.html">NDR</a>. De werf zou dat willen zolang de vraag naar deze schepen stabiel blijft.</p>
      <h3>Eemshaven</h3>
      <p>Dit jaar heeft de werf drie schepen gebouwd. Ze worden over de Eems naar open water gevaren. In de Eemshaven worden ze voorzien van bemanning en voorraden. De haven is ook de uitvalsbasis voor de proefvaarten.</p>
      <p>Of er echt vier schepen per jaar te water gaan, hangt volgens de werf af van een reeks factoren. Zo moet de werf zelf worden aangepast en moet er meer personeel worden aangetrokken.</p>
      <h3>Milieu</h3>
      <p>Ook is niet duidelijk of het mogelijk is dat er vier keer over de Eems kan worden gevaren. Milieu-organisaties bekritiseren het hoge slibgehalte van de rivier. Dat zou onder meer worden veroorzaakt door het voortdurende uitbaggeren ten behoeve van de scheepvaart. Het slib verlaagt het zuurstofgehalte waardoor er minder organismen kunnen leven.</p>
      <p>Bovendien moet bij elke vaart naar de Eemshaven het Emssperrwerk worden gesloten om de waterstand in de rivier te verhogen. Ook dat is volgens de natuurorganisaties slecht voor de rivier.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/214078/Cruiseschip-Norwegian-Encore-legt-aan-in-de-Eemshaven"/>
        <a href="https://www.rtvnoord.nl/nieuws/206244/Cruiseschip-Spectrum-of-the-Seas-vertrekt-naar-Eemshaven"/>
      </related>
    </article>
  </body>
</html>