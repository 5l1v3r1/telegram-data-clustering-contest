<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/cistka-na-vidiku-opozorilo-za-vse-twitterjeve-uporabnike.html?RSS97004577de93425dc5f0635f64fd4e77"/>
    <meta property="og:site_name" content="Računalniške novice"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Čistka na vidiku: bodo tudi vam izbrisali Twitter račun?"/>
    <meta property="og:description" content="Z dejanjem želijo pri Twitterju spodbuditi aktivnejšo udeležbo na tem priljubljenem družabnem omrežju, prav tako pa bi želeli sprostiti nekaj uporabniških imen, ki so očitno zasede"/>
  </head>
  <body>
    <article>
      <h1>Čistka na vidiku: bodo tudi vam izbrisali Twitter račun?</h1>
      <address>
        <time datetime="2019-11-29T11:00:00+00:00">29 Nov 2019, 11:00</time>
      </address>
      <p>
        <b>Pri Twitterju so se odločili, da malce pospravijo po svojih podatkovnih bazah. Decembra bodo vsem nosilcem uporabniških računov, ki niso bili aktivni zadnjih šest mesecev, poslali email z opozorilom, da bodo, če se uporabniki vanje ne bodo prijavili, izbrisani. Uporabniki imajo čas do 11. decembra.</b>
      </p>
      <p>Z dejanjem želijo pri <b>Twitterju</b> spodbuditi aktivnejšo udeležbo na tem priljubljenem družabnem omrežju, prav tako pa bi želeli sprostiti nekaj uporabniških imen, ki so očitno zasedena, a povsem neizkoriščena, saj jih “lastniki” ne uporabljajo. Tisti, ki bi si želeli pridobiti določeno uporabniško ime, zato po 11. decembru preverite, ali je morda na voljo. Pri Twitterju ob tem poudarjajo, da še ne vedo, kdaj bodo izbrisana uporabniška imena dejansko ponovno na voljo.</p>
      <p>"Kot del naše zaveze h kakovostnemu javnem pogovoru si prizadevamo za izbris neaktivnih računov, da bi bili lahko na Twitterju uporabniki deležni bolj natančnih in verodostojnih informacij. Del teh prizadevanj je spodbujanje ljudi k aktivni prijavi in uporabi Twitterja, kot je navedeno v naši politiki o neaktivnih računih," je za novičarski portal The Verge po e-pošti sporočil Twitterjev tiskovni predstavnik.</p>
      <p>Kot je razumeti iz izjav predstavnikov tega velikega in znanega družbenega omrežja, bodo izbrisali vse uporabniške račune, ki jih uporabniki niso uporabljali vsaj pol leta in se hkrati ne bodo odzvali na poziv, da se vanje prijavijo in tako preprečijo izbris. Ne vemo pa, kdaj bodo izbrisani računi ponovno na voljo. Ker naj bi bilo nedejavnih računov veliko, naj bi po ocenah analitikov izbris trajal več mesecev. “12. decembra zato ne pričakujemo nekega navala na Twitter oziroma iskanja morebitnega dolgo želenega uporabniškega imena,” je še dodal predstavnik za medije.</p>
      <p>Twitterjeva odločitev ne bo vplivala samo na ljudi, ki na omrežju niso več aktivni, temveč tudi na vse račune pokojnikov. Pri The Verge so zastavili vprašanje, kaj se bo zgodilo z njihovimi profili. Twitter nima orodja, ki bi profile umrlih oblikoval v neke vrste spominski račun, zato že razmišljajo, kaj bodo storili v tej smeri. "Trenutno nimamo načina za oblikovanje digitalnih spominov neke osebe na naši platformi, vendar razmišljamo tudi o načinih, kako razrešiti tudi to vprašanje,” so pojasnili stališče.</p>
      <p>Če imate torej račun na Twitterju in želite, da ostane aktiven, sledite navodilom, ki jih boste prejeli na email, ki ste ga uporabili ob registraciji. Da bi obdržali račun tudi ni nujno, da ste kadarkoli tvitnili. Dovolj bo, da se vanj prijavite in s tem potrdite, da je aktiven.</p>
    </article>
  </body>
</html>