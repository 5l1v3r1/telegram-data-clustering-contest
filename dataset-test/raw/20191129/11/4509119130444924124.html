<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1053962/article/oikonomia/epixeirhseis/sth-dianomh-merismatos-yyoys-65-ekat-proxwrei-o-aerolimenas-a8hnwn"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T11:36:00+00:00"/>
    <meta property="og:title" content="Στη διανομή μερίσματος ύψους 65 εκατ. προχωρεί ο Αερολιμένας Αθηνών"/>
    <meta property="og:description" content="Στη διανομή μερίσματος ύψους 65 εκατ. ευρώ προχωρεί ο Διεθνής Αερολιμένας Αθηνών (ΔΑΑ). Η διανομή αφορά σε κέρδη παρελθουσών χρήσεων και αναμένεται να υλοποιηθεί τις επόμενες ημέρες, δεδομένου ότι η σχετική απόφαση έχει ήδη εγκριθεί από τους μετόχους της εταιρείας."/>
  </head>
  <body>
    <article>
      <h1>Στη διανομή μερίσματος ύψους 65 εκατ. προχωρεί ο Αερολιμένας Αθηνών</h1>
      <address><time datetime="2019-11-29T11:36:00+00:00">29 Nov 2019, 11:36</time> by <a rel="author" href="https://www.kathimerini.gr/authors/vaggelhs-mandravelhs" target="_blank">ΒΑΓΓΕΛΗΣ ΜΑΝΔΡΑΒΕΛΗΣ</a></address>
      <p>Στη διανομή μερίσματος ύψους 65 εκατ. ευρώ προχωρεί ο Διεθνής Αερολιμένας Αθηνών (ΔΑΑ). Η διανομή αφορά σε κέρδη παρελθουσών χρήσεων και αναμένεται να υλοποιηθεί τις επόμενες ημέρες, δεδομένου ότι η σχετική απόφαση έχει ήδη εγκριθεί από τους μετόχους της εταιρείας. Συγκεκριμένα, την  Τετάρτη  πραγματοποιήθηκε η έκτακτη γενική συνέλευση των μετόχων, η οποία και ενέκρινε τις αποφάσεις της διοίκησης. Η συνέλευση συγκλήθηκε με μοναδικό θέμα τη διανομή του μερίσματος.</p>
      <p>Να σημειωθεί πως ο  ΔΑΑ  δεν είχε διανείμει μέρισμα ούτε το 2019 για τα αποτελέσματα της χρήσης του 2018, όσο και πέρυσι για τα αποτελέσματα της οικονομικής χρήσης του 2017. Η τελευταία φορά που είχε διανεμηθεί μέρισμα, ύψους 40,5 εκατ. ευρώ, ήταν την άνοιξη του 2017, για τα κέρδη της χρήσης του 2016.</p>
      <p>Η περιορισμένη αυτή μερισματική πολιτική επιβλήθηκε από τις υψηλές ανάγκες σε ρευστότητα, που θα χρημαδοτούσε την 20ετή επέκταση ισχύος της σύμβασής παραχώρησης. Υπενθυμίζεται ότι πριν ανοίξει το θέμα της παράτασης ισχύος της σύμβασης παραχώρησης του αερολιμένα των Σπάτων, ο ΔΑΑ διένειμε στους μετόχους του κάθε χρόνο περίπου 100 εκατ. ευρώ από τα ετήσια κέρδη του. Το 2016 το μέρισμα είχε ανέλθει σε 114,6 εκατ. ευρώ, ενώ ένα χρόνο πιο πριν είχε διανεμηθεί μέρισμα 87,3 εκατ. ευρώ.</p>
      <p>Παράλληλα, προχωρεί το σχέδιο δανειακής σύμβασης με επιπλέον 600 εκατ. ευρώ, προκειμένου να χρηματοδοτηθεί η νέα επέκταση του αερολιμένα. Ο ΔΑΑ, σύμφωνα με τη Σύμβαση Ανάπτυξης Αεροδρομίου του 1995, έχει υποβάλει τα σχέδια επέκτασης του αερολιμένα στην Υπηρεσία Πολιτικής Αεροπορίας (ΥΠΑ) προκειμένου η τελευταία να τα εγκρίνει.</p>
      <p>Στόχος αυτή τη φορά, με δεδομένο ότι επιτεύχθηκε το ορόσημο των 26 εκατ. επιβατών, είναι η δημιουργία των σχετικών υποδομών που θα καλύψουν τις ανάγκες για το επόμενο ορόσημο επιβατικής κίνησης που είναι τα 33 εκατ. επιβάτες. Σημειώνεται ότι ο ΔΑΑ έχει υπογράψει μέχρι σήμερα δανειακές συμβάσεις ύψους 750 εκατ. ευρώ, προκειμένου να χρηματοδοτηθεί η 20ετής επέκταση της ισχύος της σύμβασης παραχώρησης, αλλά και επιμέρους έργα επέκτασης του αερολιμένα (satellite terminal κ.ά.).</p>
      <p>Η επιχείρηση στις αρχές του έτους έλαβε δάνεια ύψους 650 εκατ. ευρώ, ενώ πρόσφατα ολοκληρώθηκε επέκταση του δανεισμού με επιπλέον 100 εκατ. ευρώ.</p>
      <p>Ο ΔΑΑ στους πρώτους 10 μήνες του έτους σημείωσε επιβατική κίνηση 22,2 εκατ. επιβατών, ενώ σε 12μηνη βάση (τελευταίοι 12 μήνες) ξεπέρασε τα 25,4 εκατ. επιβάτες. Σύμφωνα με τις εκτιμήσεις,  μέχρι το 2022 η επιβατική κίνηση θα ξεπεράσει τα 30 εκατ. επιβάτες που θα προκαλέσουν το επόμενο κύμα επενδύσεων.</p>
    </article>
  </body>
</html>