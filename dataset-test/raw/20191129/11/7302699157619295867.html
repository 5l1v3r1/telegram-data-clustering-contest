<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000114699"/>
    <meta property="og:site_name" content="MGR Online"/>
    <meta property="article:published_time" content="2019-11-29T11:03:00+00:00"/>
    <meta property="og:title" content="“พาณิชย์”เผยไทยเตรียมหารือสหรัฐฯ ผ่านวิดีโอ คอนเฟอเรนซ์ 6 ธ.ค.นี้ แก้ปมถูกตัดจีเอสพี"/>
    <meta property="og:description" content="“พาณิชย์”ผนึกหน่วยงานที่เกี่ยวข้อง เตรียมหารือยูเอสทีอาร์ ผ่านวิดีโอ คอนเฟอเรนซ์ 6 ธ.ค.นี้ เจรจาแก้ปมสหรัฐฯ ตัดจีเอสพีสินค้าไทย เผยคงไม่ถึงขั้นบอกได้ว่าจะได้คืนสิทธิหรือไม่ เหตุต้องคุยกันต่ออีกรอบหลังปีใหม่ เตรียมเชิญมาคุยที่ไทย ห"/>
  </head>
  <body>
    <article>
      <h1>“พาณิชย์”เผยไทยเตรียมหารือสหรัฐฯ ผ่านวิดีโอ คอนเฟอเรนซ์ 6 ธ.ค.นี้ แก้ปมถูกตัดจีเอสพี</h1>
      <address><time datetime="2019-11-29T11:03:00+00:00">29 Nov 2019, 11:03</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011864501.JPEG"/>
      </figure>
      <p>“พาณิชย์”ผนึกหน่วยงานที่เกี่ยวข้อง เตรียมหารือยูเอสทีอาร์ ผ่านวิดีโอ คอนเฟอเรนซ์ 6 ธ.ค.นี้ เจรจาแก้ปมสหรัฐฯ ตัดจีเอสพีสินค้าไทย เผยคงไม่ถึงขั้นบอกได้ว่าจะได้คืนสิทธิหรือไม่ เหตุต้องคุยกันต่ออีกรอบหลังปีใหม่ เตรียมเชิญมาคุยที่ไทย หรือบินไปคุยที่สหรัฐฯ แต่ต้องหาทางออกให้ได้ก่อนถึงเส้นตายตัดสิทธิ เม.ย.63<br/><br/>นายกีรติ รัชโน อธิบดีกรมการค้าต่างประเทศ เปิดเผยว่า ได้รับรายงานจากสำนักงานพาณิชย์ในต่างประเทศ ณ กรุงวอชิงตัน ดี.ซี. สหรัฐฯ ว่า สำนักงานผู้แทนการค้าสหรัฐฯ (ยูเอสทีอาร์) ได้กำหนดที่จะประชุมผ่านทางไกล (วิดีโอ คอนเฟอร์เรนซ์) ร่วมกับหน่วยงานที่เกี่ยวข้องของไทยในวันที่ 6 ธ.ค.2562 เพื่อพิจารณากรณีที่สหรัฐฯ จะตัดสิทธิพิเศษทางภาษีศุลกากร (จีเอสพี) สินค้าไทยกว่า 500 รายการ ที่กำหนดไว้ในเดือนเม.ย.2563 ว่าจะมีทางออกหรือแนวทางดำเนินการในเรื่องนี้อย่างไร หลังจากที่ทีมไทยแลนด์ ประกอบด้วย เอกอัครราชทูตไทย ประจำสถานเอกอัครราชทูตไทย ณ กรุงวอชิงตัน , สำนักงานพาณิชย์ในต่างประเทศ และทูตแรงงาน ได้เข้าพบเมื่อวันที่ 22 พ.ย.2562 ที่ผ่านมา <br/><br/>ทั้งนี้ ผลการหารือกับยูเอสทีอาร์ที่วอชิงตัน เป็นเพียงการสอบถามถึงสาเหตุที่ไทยถูกตัดสิทธิ และสิ่งที่สหรัฐฯต้องการให้ไทยดำเนินการ โดยยูเอสทีอาร์ย้ำว่าไทยถูกตัดสิทธิมาจากเรื่องแรงงาน แต่ยังไม่ได้มีการลงลึกในรายละเอียดว่าจะทำอะไรกันต่อ เพียงแค่นัดหมายหารือกันอีกครั้งในวันที่ 6 ธ.ค.2562 ผ่านวิดีโอ คอนเฟอเรนซ์ ซึ่งฝ่ายไทยจะมีหน่วยงานที่เกี่ยวข้องมาร่วมประชุม ทั้งกรมการค้าต่างประเทศ กรมเจรจาการค้าระหว่างประเทศ กระทรวงพาณิชย์, กระทรวงการต่างประเทศ และกระทรวงแรงงาน<br/><br/>สำหรับประเด็นที่จะหารือกัน จะเน้นถึงสิ่งที่สหรัฐฯ ต้องการให้ไทยดำเนินการ เพื่อให้ไม่ถูกตัดสิทธิ ซึ่งแต่ละหน่วยงานกำลังเตรียมการอยู่ และในการพูดคุย จะมีการหารือว่าสหรัฐฯ จะมีจุดพอใจตรงไหน หรือถ้ายังต้องการให้ไทยแก้ไขกฎหมายแรงงาน ก็ต้องดูว่าเป็นประเด็นอะไร ซึ่งกระทรวงแรงงาน ต้องเป็นผู้ตอบว่าจะทำได้หรือไม่ แต่ยืนยันได้ว่าที่ผ่านมา ไทยได้แก้ไขกฎหมายตามที่สหรัฐฯ ต้องการไปหลายประเด็นแล้ว <br/><br/>“การประชุมผ่านทางไกล คงไม่สามารถตัดสินได้ว่าไทยจะได้รับการคืนสิทธิหรือไม่ เพราะทั้ง 2 ฝ่าย ยังต้องมีการหารือกันอย่างต่อเนื่อง โดยครั้งต่อไปน่าจะเป็นช่วงหลังปีใหม่ไปแล้ว ซึ่งอาจจะเป็นยูเอสทีอาร์เดินทางมาเจรจาที่ไทย หรือฝ่ายไทยเดินทางไปเจรจาที่สหรัฐฯ ก็ได้ แต่ข้อสรุปทุกอย่าง น่าจะต้องเจรจาหาทางจบให้ได้ก่อนที่จะถึงเส้นตายที่สหรัฐฯ จะตัดสิทธิจีเอสพีสินค้าไทยในเดือนเม.ย.2562”นายกีรติกล่าว<br/><br/>ก่อนหน้านี้ เมื่อวันที่ 26 ต.ค.2562 นายโดนัลด์ ทรัมป์ ประธานาธิบดีสหรัฐฯ ได้ลงนามในประกาศทบทวนการให้จีเอสพี โดยระงับการให้สิทธิสินค้าจากไทยประมาณ 1 ใน 3 ของสินค้าที่ได้รับสิทธิทั้งหมดกว่า 3,000 รายการ หรือ 573 สินค้า คิดเป็นมูลค่าประมาณ 1,300 ล้านเหรียญสหรัฐ โดยให้มีผลบังคับใช้ในอีก 6 เดือน โดยอ้างไทยไม่ให้การคุ้มครองสิทธิแรงงานเทียบเท่ามาตรฐานสากล</p>
    </article>
  </body>
</html>