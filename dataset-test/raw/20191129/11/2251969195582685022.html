<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/29/montecassiano-in-festa-week-end-di-sport-ed-eventi-vincenzo-nibali-ospite-donore/1331067/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-29T11:35:54+00:00"/>
    <meta property="og:title" content="Montecassiano in festa, week end di sport ed eventi: Vincenzo Nibali ospite d’onore"/>
    <meta property="og:description" content="LE INIZIATIVE si susseguiranno da domani fino a lunedì. Il ciclista sarà alla presentazione del 60° G.p. “San Giuseppe”"/>
  </head>
  <body>
    <article>
      <h1>Montecassiano in festa, week end di sport ed eventi: Vincenzo Nibali ospite d’onore</h1>
      <h2>LE INIZIATIVE si susseguiranno da domani fino a lunedì. Il ciclista sarà alla presentazione del 60° G.p. “San Giuseppe”</h2>
      <address><time datetime="2019-11-29T11:35:54+00:00">29 Nov 2019, 11:35</time> by <a rel="author">Elisabetta Pugliese</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F29%2Fmontecassiano-in-festa-week-end-di-sport-ed-eventi-vincenzo-nibali-ospite-donore%2F1331067%2F">Condividi109</a><a href="https://twitter.com/intent/tweet?text=Montecassiano+in+festa%2C++week+end+di+sport+ed+eventi%3A++Vincenzo+Nibali+ospite+d%27onore&amp;url=https%3A%2F%2Fwww.cronachemaceratesi.it%2F2019%2F11%2F29%2Fmontecassiano-in-festa-week-end-di-sport-ed-eventi-vincenzo-nibali-ospite-donore%2F1331067%2F">Tweet</a>Email109 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2018/12/natale-montecassiano-3-325x217.jpg"/>
      </figure>
      <p>
        <b>L’ultimo fine settimana di novembre non è solo “Black Friday”: a Montecassiano infatti, da domani a lunedì, avranno luogo diversi eventi dedicati allo sport e ai commercianti. Presente anche un ospite d’eccezione, il ciclista Vincenzo Nibali, vincitore di tre grandi giri e testimonial della Regione Marche.</b>
      </p>
      <p><b>Si inizierà domani con la “Festa dell’atletica”, organizzata dalla Polisportiva Montecassiano, che si terrà alle 18 al cineteatro “Camillo Ferri”Pro. Domenica, invece, si svolgerà la settima edizione di “Commercianti in festa”</b>: per le vie di Sambucheto ci si immergerà nell’avvolgente atmosfera del Natale; dalle 10 alle 20 si potrà girare tra gli stand del mercatino, mentre nel pomeriggio, dalle 15 alle 20 circa, inizierà la festa con artisti itineranti, giostre, la casa di Babbo Natale, il trenino turistico e, immancabile, lo street food. L’iniziativa è stata realizzata dai commercianti di Sambucheto con il patrocinio del Comune di Montecassiano e la partecipazione di Pro loco, Cif, La Zandella, Lifc (la Lega italiana fibrosi cistica), Fondazione ospedale Salesi e Istituto Comprensivo “Cingolani”. Durante la manifestazione si potrà anche acquistare il “Lobò Cappellaio” al prezzo di 25 euro e l’intero ricavato sarà devoluto in beneficenza alla Fondazione ospedale Salesi onlus.</p>
      <p><b>Lunedì ancora sport con un nome d’eccezione: il vincitore dei tre Grandi Giri, Vincenzo Nibali. Alle 19.30, al ristorante Villa Colleverde, il ciclista messinese sarà ospite alla presentazione del 60° </b><b>G.p. “San Giuseppe”, organizzato dal Velo club di Montecassiano.</b> Alla serata interverranno il presidente della Regione Luca Ceriscioli, il neo professionista Filippo Rocchetti, il professionista Riccardo Stacchiotti e il campione italiano juniores Gianmarco Garofoli.</p>
    </article>
  </body>
</html>