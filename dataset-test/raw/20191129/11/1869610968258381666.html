<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/politic/propunerea-guvernului-dupa-cazul-navei-cu-oi-rasturnate-in-portul-midia-ludovic-orban-vrea-interzicerea-exportului-pe-animale-vii-18630921"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T11:42:00+00:00"/>
    <meta property="og:title" content="Propunerea Guvernului după cazul navei cu oi răsturnate în Portul Midia. Ludovic Orban vrea interzicerea exportului pe animale vii"/>
    <meta property="og:description" content="Premierul Ludovic Orban a declarat, vineri, referindu-se la cazul navei răsturnate în Portul Midia, că, pe termen mediu, obiectivul trebuie să fie interzicerea exportului pe animale vii. Totodată, el a criticat..."/>
  </head>
  <body>
    <article>
      <h1>Propunerea Guvernului după cazul navei cu oi răsturnate în Portul Midia. Ludovic Orban vrea interzicerea exportului pe animale vii</h1>
      <h2>Premierul Ludovic Orban a declarat, vineri, referindu-se la cazul navei răsturnate în Portul Midia, că, pe termen mediu, obiectivul trebuie să fie interzicerea exportului pe animale vii. Totodată, el a criticat modul în care autorităţile au intervenit.</h2>
      <address><time datetime="2019-11-29T11:42:00+00:00">29 Nov 2019, 11:42</time> by <a rel="author" href="https://www.mediafax.ro/autor/elena-crangasu" target="_blank">Elena Crangasu</a></address>
      <p>”Din păcate, la ora actuală, transportul agricol al României este într-un proces foarte mare, aproape 70% este format din cereale vrac şi animale vii. Noi că partid, în urmă cu mai multe luni, am înaintat un proiect de lege, care chiar dacă nu prevede interzicerea imediată a transportului de animale vii, prevede interzicerea exportului în anumite condiţii, în care nu se pot asigura condiţii de transport, cât de cât decente, pentru animalele care sunt transportate. Proiectul de lege e în dezbaterea Parlamentului, a interzice acum brusc exportul de animale vii, ar fi o măsură pripită, sigur că asta trebuie să fie obiectivul, pe termen mediu, să nu mai exportăm animale vii. Este mult mai uman şi în acelaşi timp este şi mult mai rentabil”, a declarat la Digi 24 Ludovic Orban.</p>
      <p>Totodată, el a criticat la Digi24 modul în care autorităţile au intervenit în cazul navei cu peste 14 000 de oi, răsturnate în Portul Midia, afirmând că fiecare ministru trebuie să-i demită pe cei care nu şi-au făcut treaba.</p>
      <p>”Au fost situaţii în care reprezentanţii ONG, medici veterinari, voluntari ai ONG au fost implicaţi în salvare. Până la venirea preşedintelui ANSVSA nici nu exista o permanenţă asigurată de medici veterinari care să intervină. Au fost mai multe situaţii în care cei care erau responsabili nu şi-au făcut treaba. Modul de acţiune a arătat paralizia unor entităţi ale statului, care nu au intervenit prompt. Trebuie revizuite toate procedurile de intervenţie. M-a deranjat absenţa măsurilor luate după primul comandament convocat de prefect, paralizia DSV, atitudinea ciudată a Autorităţii Navale şi a şefului Portului Midia. În mod evident miniştrii vor analiza activitatea fiecăruia şi vor lua toate măsurile necesare”, a mai spus premierul.</p>
      <p>Totodată, Orban a subliniat că nava nu a fost abandonată şi că toate costurile operaţiunilor necesare vor fi suportate de armator, dar că, dacă acesta nu îşi respectă obligaţiile, se va dispune chiar arestarea navei, caz în care autorităţile vor interveni.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>