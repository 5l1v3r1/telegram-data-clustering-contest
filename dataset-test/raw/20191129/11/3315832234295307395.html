<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/c9b935f6d8d94859/apa-potabila-in-moldova-de-o-calitate-proasta-specialistii-avertizeaza-poate-provoca-mai-multe-boli.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-29T11:00:13+00:00"/>
    <meta property="og:title" content="Apa potabilă în Moldova, de o calitate proastă; Specialiștii avertizează - poate provoca mai multe boli"/>
    <meta property="og:description" content="Calitatea apei potabile în Moldova are constant un nivel scăzut. Potrivit specialiștilor, cea mai gravă situaţie se atestă în localităţile rurale, unde principala sursă de apă sunt fântânile."/>
  </head>
  <body>
    <article>
      <h1>Apa potabilă în Moldova, de o calitate proastă; Specialiștii avertizează - poate provoca mai multe boli</h1>
      <address><time datetime="2019-11-29T11:00:13+00:00">29 Nov 2019, 11:00</time> by <a rel="author">Jurnal.md</a></address>
      <p>
        <b>Calitatea apei potabile în Moldova are constant un nivel scăzut. Potrivit specialiștilor, cea mai gravă situaţie se atestă în localităţile rurale, unde principala sursă de apă sunt fântânile.</b>
      </p>
      <p>Specialiștii spun că 61 la sută din apeductele legate de sursele subterane de apă şi 84 la sută din fântâni nu corespund normelor sanitare după componenţa chimică. Astfel, apa are o duritate, fie joasă, fie prea înaltă, cloruri și conductivitate care depășesc concentrația maximă admisibilă. Apa conţine o cantitate sporită de fluor, sulfaţi, sulfură de hidrogen şi alte elemente chimice. Calitatea ei din sursele subterane nu corespunde nici după indicii bacteriologici. Cel mai mult, sursele subterane de apă sunt afectate de fermele zootehnice, gropi de gunoi, depozitele de îngrăşăminte şi deşeuri, precum şi de lipsa sistemelor de epurare.</p>
      <p>Totodată, specialiștii atenționează - apa de calitate proastă duce la diferite patologii, în funcție de deficitul sau surplusul unor componenți chimici. Ea afectează aparatul digestiv, ficatul și poate provoca apariția gastritei.</p>
      <p>„În cazul concentrațiilor de săruri minerale, adică mineralizării excesive a apei sau cum i se mai spune în popor, apa dură, ea poate duce la anumite tulburări ale tractului gastro-intestinal, poate scădea pofta de mâncare, slăbiciuni generale. Dacă se înregistrează o cantitate sporită de calciu, magneziu, atunci poate duce la dezvoltarea litiazelor biliare sau urinare sau cum cunoaște populația, formarea calculelor în vezica urinară, vezica biliară. Apa care are o mineralizare scăzută poate contribui la dereglarea balanței hidrosaline, la dezvoltarea maladiilor cardiovasculare”, afirmă medicul-igienist Cătălina Croitoru, conferențiar universitar.</p>
      <p>Din cauza fluorului din apă, apare fluoroza dentară, iar insuficiența de iod poate afecta glanda tiriodă.</p>
      <p>„În cazul surplusului de fluor în apa potabilă, apar pete pe dinți, fie cafenii sau sure, care ulterior pot duce la distrucția dintelui, iar insuficiențe de fluor, apar cariile din cauza fragilității dinților. Dacă este insuficiență de iod în apă, atunci apar manifestări la nivelul glandei tiroide. Populația a auzit de gușă endemică. În cazul poluării apei cu nitrați, apar manifestări la nivelul organismului în felul următor: se poate înregistra o scădere a dezvoltării biologice, scade imunitatea, cresc numărul de infecții virale, morbididatea generală crește”, a mai precizat medicul.</p>
      <p>Conferențiarul universitar Cătălina Croitoru recomandă folosirea filtrelor, dar nu înainte de a verifica și componența minerală a apei, întrucât există aparate de mai multe feluri. De asemenea, medicul igienist atenționează asurpa alegerii pastei de dinți, cu sau fără fluor. E nevoie de consumat sare și apă iodată, iar cea fiartă poate fi folosită nu mai mult de câteva ore.</p>
    </article>
  </body>
</html>