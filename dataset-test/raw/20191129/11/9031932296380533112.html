<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-29/tusk-zegna-sie-z-bruksela-w-piatek-przekaze-urzad-swojemu-nastepcy/"/>
    <meta property="og:site_name" content="Polsat News"/>
    <meta property="article:published_time" content="2019-11-29T11:43:00+00:00"/>
    <meta property="og:title" content="Tusk żegna się z Brukselą. &quot;Scenariusz mojej kadencji był napisany przez Hitchcocka&quot;"/>
    <meta property="og:description" content="- Kiedy obejmowałem przewodnictwo w Radzie Europejskiej nie podejrzewałem, że scenariusz mojej kadencji będzie napisany przez samego Alfreda Hitchcocka. Jego recepta na dobry thriller to: rozpoczęcie trzęsieniem ziemi, a potem napięcie rośnie - mówił w piątek Donald Tusk. Ustępujący przewodniczący Rady Europejskiej przekazał funkcję następcy Charlesowi Michelowi."/>
  </head>
  <body>
    <article>
      <h1>Tusk żegna się z Brukselą. "Scenariusz mojej kadencji był napisany przez Hitchcocka"</h1>
      <address>
        <time datetime="2019-11-29T11:43:00+00:00">29 Nov 2019, 11:43</time>
      </address>
      <p>
        <b>- Kiedy obejmowałem przewodnictwo w Radzie Europejskiej nie podejrzewałem, że scenariusz mojej kadencji będzie napisany przez samego Alfreda Hitchcocka. Jego recepta na dobry thriller to: rozpoczęcie trzęsieniem ziemi, a potem napięcie rośnie - mówił w piątek Donald Tusk. Ustępujący przewodniczący Rady Europejskiej przekazał funkcję następcy Charlesowi Michelowi.</b>
      </p>
      <related>
        <a href="https://www.polsatnews.pl/wiadomosc/2019-11-28/time-to-say-goodbye-tusk-zegna-sie-z-rada-europejska/"/>
      </related>
      <p>Polityk zaznaczył, że pełniona funkcja była dla niego "wielkim przywilejem". Podziękował współpracownikom za wytężoną pracę przez cały okres kadencji. Wśród istotnych wyzwań, z którymi musiał się zmierzyć, wymienił m.in. kryzys w Grecji, wojnę na Ukrainie i brexit.</p>
      <p> </p>
      <p>- Będę już nie tylko sercem, ale też coraz bardziej fizycznie obecny w Polsce. Mam pewne zobowiązania i pewne pomysły. Będę o tym mówił szerzej, kiedy minie moja kadencja tutaj, bo ona jeszcze jeden dzień trwa. Jako szef Europejskiej Partii Ludowej będę miał obowiązki i odpowiedzialności taką ogólnoeuropejska, ale będę miał dużo więcej czasu i wykorzystam ten czas bardzo intensywnie dla polskich spraw - powiedział.</p>
      <p> </p>
      <p>Wychodząc z budynku Rady, podkreślił też, że będzie trzymał mocno kciuki za swego następcę, Charles'a Michela</p>
      <p> </p>
      <p>- Dziękuję ci w imieniu Europejczyków za bycie prawdziwym europejskim wojownikiem - powiedział Charles Michel. I zapewnił, że jest optymistą, jeśli chodzi o przyszłość UE. </p>
      <p>
        <b>Pożegnanie Junckera</b>
      </p>
      <p>W piątek ze stanowiskiem szefa Komisji Europejskiej pożegnał się również Jean-Claude Juncker. 1 grudnia zastąpi go Ursula von der Leyen.   </p>
      <p>Juncker wygłosił w budynku KE krótkie przemówienie. Jak oświadczył, opuszcza stanowisko z pewną satysfakcją jak i żalem, ale jest szczęśliwy, że kończy się jego kadencja.</p>
      <p>W czwartek Tusk udostępnił nagranie wideo, na którym żegnał się z funkcją przewodniczącego RE. 58-sekundowy film z dynamicznym podkładem muzycznym zamieszczony na Twitterze pokazuje Tuska w dresie, który biegnie przez parki i ulice Brukseli, zmierzając do budynku Rady Europejskiej.</p>
      <p>Ujęcia przeplatane są zdjęciami z różnych oficjalnych spotkań i planszami z napisami przypominającymi, że były polski premier prowadził 48 szczytów unijnych, starając się w tym czasie zapewnić dobre relacje UE z sąsiadami, a Europie - odpowiednie miejsce w świecie oraz dbać o planetę.</p>
      <figure>
        <iframe data-src="https://twitter.com/eucopresident/status/1200097396568547329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <a href="https://www.polsatnews.pl/wiadomosc/2019-11-21/ludzie-mnie-znaja-chce-to-wykorzystac-donald-tusk-o-nowym-ruchu-politycznym/?ref=article">
          <b>ZOBACZ: "Ludzie mnie znają. Chcę to wykorzystać" - Donald Tusk o nowym ruchu politycznym</b>
        </a>
      </p>
      <p>Tusk zapowiedział we wpisie, że w piątek przekaże urząd swojemu następcy Charles'owi Michelowi, któremu życzył przy tej okazji powodzenia.</p>
      <p>
        <b>Nowe konto</b>
      </p>
      <p>Filmik kończą wypowiedzi po polsku premiera Włoch Giuseppe Contego, który mówi: "Donald, byłeś superprzewodniczącym", prezydenta Francji Emmanuela Macrona żartującego, że UE będzie brakowało tweetów Polaka, oraz premiera Irlandii Leo Varadkara zapewniającego, że Radzie Europejskiej będzie brakowało Tuska.</p>
      <p>Tymczasem Tusk założył nowe konto na Twitterze - @donaldtuskEPP. Nie ma tam jeszcze żadnych wpisów. "Zaobserwował" konto szefa Rady Europejskiej (które jeszcze prowadzi), dwa profile EPP oraz konto ustępującego przewodniczącego KE Jean-Claude’a Junckera. W grudniu upływa Tuskowi kadencja szefa Rady Europejskiej, a konto @europresident przejmie jego następca.</p>
      <p>
        <a href="https://www.polsatnews.pl/wideo/buldozerami-po-porsche-i-lamborghini-auta-warte-55-mln-dolarow-zniszczone-na-oczach-prezydenta_6718718/">WIDEO - Buldożerami po porsche i lamborghini. Auta warte 5,5 mln dolarów zniszczone na oczach prezydenta</a>
      </p>
      <figure>
        <img src="https://s.redefine.pl/file/o2/redefine/cp/9x/9xmh17ty4xhkg94p92dnrsd4anptjaad.jpg"/>
      </figure>
    </article>
  </body>
</html>