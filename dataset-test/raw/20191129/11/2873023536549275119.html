<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/221030_o-maltezos-prothypoyrgos-menei-mehri-na-oloklirothei-i-ereyna"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T11:48:00+00:00"/>
    <meta property="og:title" content="Ο Μαλτέζος πρωθυπουργός μένει «μέχρι να ολοκληρωθεί η έρευνα»"/>
    <meta property="og:description" content="Πλήθος πολιτών διαμαρτυρήθηκε έξω από το πρωθυπουργικό γραφείο για το γεγονός ότι ο πρώην προσωπάρχης του αφέθηκε ελεύθερος για την υπόθεση της δολοφονίας της Ντάφνε Καρουάνα Γκαλίσια."/>
  </head>
  <body>
    <article>
      <h1>Ο Μαλτέζος πρωθυπουργός μένει «μέχρι να ολοκληρωθεί η έρευνα»</h1>
      <address><time datetime="2019-11-29T11:48:00+00:00">29 Nov 2019, 11:48</time> by <a rel="author">efsyn.gr</a></address>
      <p>Συνεχίζονται οι πιέσεις σε βάρος του πρωθυπουργού της Μάλτας, Τζόζεφ Μουσκάτ, την παραίτηση του οποίου μετά από πλήθος πολιτών και κόμματα της αντιπολίτευσης ζητάει και το νούμερο 2 του κυβερνώντος κόμματος λόγω των μεγάλων διαστάσεων της υπόθεσης της δολοφονίας της Ντάφνε Καρουάνα Γκαλίσια.</p>
      <p>Μετά τη μαραθώνια συνεδρίαση του υπουργικού συμβουλίου, που κράτησε 6,5 ώρες και ολοκληρώθηκε στις 3 τα ξημερώματα, ο πρωθυπουργός δήλωσε ότι θα παραμείνει στη θέση του μέχρι να ολοκληρωθεί η έρευνα.</p>
      <p>Ο ίδιος κάλεσε εκτάκτως τους υπουργούς του για να αποφασίσει εάν θα χορηγήσει χάρη στον επιχειρηματία που συνελήφθη την περασμένη εβδομάδα για τον ρόλο του στο φόνο έπειτα από έκρηξη στο αυτοκίνητό της.</p>
      <p>Η κυβέρνηση ανακοίνωσε ότι απέρριψε το αίτημα να δώσει ασυλία στον Γιόργκεν Φένεκ, ο οποίος και στη διάρκεια της ανάκρισης ενέπλεξε στο σχέδιο δολοφονίας της Γκαλιζία τον πρώην προσωπάρχη του πρωθυπουργού, Κιθ Σέμπρι, και σήμερα αφέθηκε ελεύθερος.</p>
      <h3>Εν αναμονή της απόφασης του δικαστηρίου</h3>
      <p>Χθες βράδυ ο Φένεκ εμφανίστηκε στο δικαστήριο, υπό αυστηρή αστυνομική φρούρηση, για να υποβάλει μια συνταγματική αίτηση ζητώντας από τον πρόεδρο Τζορτζ Βέλα -και όχι από την κυβέρνηση- να αποφασίσει επί του αιτήματός του επικαλούμενος σύγκρουση συμφερόντων.</p>
      <p>Στην επιστολή του προς τον πρόεδρο οι δικηγόροι του Φένεκ ανέφεραν πως ο πελάτης τους είναι έτοιμος να δώσει πληροφορίες σχετικά με τον Σέμπρι και τον πρώην υπουργό Τουρισμού Κόνραντ Μίτσι, ο οποίος παραιτήθηκε την Τρίτη, καθώς και για τον πρώην υπουργό Οικονομίας Κρις Καρντόνα, ο οποίος «έθεσε εαυτόν σε διαθεσιμότητα».</p>
      <p>«Το αφήνω στον πρόεδρο να αποφασίσει για τη συνταγματική αξία αυτής της επιστολής», εξήγησε ο Μουσκάτ προσθέτοντας ότι ο υπουργός Δικαιοσύνης και η αστυνομία έχουν εισηγηθεί στην κυβέρνηση ότι δεν υπάρχουν επιχειρήματα για να δοθεί ασυλία.</p>
      <h3>Ελεύθερος ο πρώην προσωπάρχης</h3>
      <p>Στο μεταξύ η αστυνομία γνωστοποίησε ότι και ο πρώην στενότερος σύμβουλος του Μουσκάτ, ο Σέμπρι, ο οποίος συνελήφθη το βράδυ της Δευτέρας, αφέθηκε ελεύθερος και δεν θεωρείται πλέον πρόσωπο ενδιαφέροντος στην έρευνα.</p>
      <p>Πλήθος διαδηλωτών που ανέμενε τις εξελίξεις έξω από το πρωθυπουργικό γραφείο αντέδρασε έντονα στην απόφαση να αφεθεί ελεύθερος ο Σέμπρι και κατηγόρησε την κυβέρνηση για απόπειρα συγκάλυψης της δολοφονίας της Γκαλιζία.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/220725_o-anamartitos-protos-ton-lithon-baleta"/>
        <a href="https://www.efsyn.gr/kosmos/eyropi/219843_apokalypseis-me-aroma-siemens"/>
        <a href="https://www.efsyn.gr/kosmos/eyropi/219696_o-tzozef-moyskat-dinei-hari-sto-bathy-laryggi-tis-ypothesis-ntafni-karoyana"/>
        <a href="https://www.efsyn.gr/kosmos/eyropi/220850_sfiggei-o-kloios-gyro-apo-ton-maltezo-prothypoyrgo"/>
        <a href="https://www.efsyn.gr/kosmos/eyropi/220138_xetyligetai-koybari-tis-dolofonias-tis-maltezas-dimosiografoy"/>
        <a href="https://www.efsyn.gr/kosmos/eyropi/158523_athoo-prothypoyrgiko-zeygos-tis-maltas"/>
      </related>
    </article>
  </body>
</html>