<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607818"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-29T11:52:00+00:00"/>
    <meta property="og:title" content="&quot;บิ๊กตู่&quot;จับมือจุรินทร์-เฉลิมชัยโชว์ ยัน พรรคร่วมฯไม่ขัดแย้ง"/>
    <meta property="og:description" content="นายกฯจับมือจุรินทร์-เฉลิมชัยโชว์ ยืนยัน พรรคร่วมรัฐบาล ยังเหนียวแน่น ไม่ขัดแย้ง"/>
  </head>
  <body>
    <article>
      <h1>"บิ๊กตู่"จับมือจุรินทร์-เฉลิมชัยโชว์ ยัน พรรคร่วมฯไม่ขัดแย้ง</h1>
      <address><time datetime="2019-11-29T11:52:00+00:00">29 Nov 2019, 11:52</time> by <a rel="author">PostToday</a></address>
      <p>นายกฯจับมือจุรินทร์-เฉลิมชัยโชว์ ยืนยัน พรรคร่วมรัฐบาล ยังเหนียวแน่น ไม่ขัดแย้ง</p>
      <p>เมื่อวันที่ 29 พ.ย. เมื่อเวลา 09.30 น. ที่เมืองทองธานี พล.อ.ประยุทธ์ จันทร์โอชา นายกรัฐมนตรี และรมว.กลาโหม เป็นประธานในพิธีเปิดงาน “THAILAND RUBBER EXPO 2019” โดยก่อนพิธีเปิดนายกฯได้พูดคุยกับนายจุรินทร์ ลักษณวิศิษฏ์ รองนายกรัฐมนตรี รมว.พาณิชย์ ในฐานะหัวหน้าพรรคประชาธิปัตย์ และนายเฉลิมชัย ศรีอ่อน รมว.เกษตรและสหกรณ์ เลขาธิการพรรคประชาธิปัตย์ โดยมี พล.อ.อนุพงษ์ เผ่าจินดา รมว.มหาดไทย นายถาวร เสนเนียม รมช.คมนาคม นายนิพนธ์ บุญญามณี รมช.มหาดไทย น.ส.รัชดา ธนาดิเรก รองโฆษกประจำสำนักนายกรัฐมนตรี นั่งอยู่ข้างๆ</p>
      <p>ภายหลังเป็นประธานนายกฯ ถึงกระแสความขัดแย้งที่เกิดขึ้นระหว่าง 3 พรรคการเมืองร่วมรัฐบาล คือ ภูมิใจไทย ประชาธิปัตย์ และพลังประชารัฐ ว่า วันนี้มาครบมาทุกพรรค ไม่มีปัญหา เรื่องการเมืองว่ากันไป</p>
      <p>“ผมว่า ทุกคน ทุกพรรคมองประเทศชาติเป็นหลัก แต่เนื่องจากเป็นเรื่องของคนหมู่มาก ก็ต้องหาวิธีการกันต่อไป อย่ามองเป็นเรื่องคอขาดบาดตาย มองประเทศชาติเป็นหลักอยู่แล้ว ส่วนการแก้ไขปัญหาเศรษฐกิจก็ไม่มีปัญหา” นายกรัฐมนตรี กล่าว</p>
      <p>เมื่อถามว่า พรรคร่วมรัฐบาลยังเหนียวแน่นกันอยู่ไหม นายกรัฐมนตรี กล่าวว่า ยิ่งกว่าเหนียวอีก</p>
      <p>ผู้สื่อข่าวขอให้นายกรัฐมนตรี จับมือกับนายจุรินทร์ ลักษณวิศิษฏ์ รองนายกรัฐมนตรี และรมว.พาณิชย์ ในฐานะหัวหน้าพรรคประชาธิปัตย์ และนายเฉลิมชัย ศรีอ่อน รมว.เกษตรและสหกรณ์ ที่เดินมาพร้อมกับนายกรัฐมนตรี นายกรัฐมนตรีก็จับมือกับทั้ง 2 คน</p>
    </article>
  </body>
</html>