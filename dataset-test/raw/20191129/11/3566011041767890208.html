<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550864.html/%DA%86%D9%86%D8%AF-%D9%85%D8%AA%D8%B1-%D8%A2%D9%BE%D8%A7%D8%B1%D8%AA%D9%85%D8%A7%D9%86-%D8%A8%D8%A7-%D9%88%D8%A7%D9%85-%D8%A8%D8%A7%D9%86%DA%A9-%D9%85%D8%B3%DA%A9%D9%86-%D9%85%DB%8C-%D8%B4%D9%88%D8%AF-%D8%AE%D8%B1%DB%8C%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T11:10:00+00:00"/>
    <meta property="og:title" content="چند متر آپارتمان با وام بانک مسکن می شود خرید؟"/>
    <meta property="og:description" content="در حالی بانک مرکزی متوسط قیمت یک مترمریع مسکن را ۱۲ میلیون و ۴۶۰ هزار تومان اعلام کرده که وام بانک مسکن حدود ۸.۸ درصد یک آپارتمان ۱۰۰ متری را پوشش می‌دهد."/>
  </head>
  <body>
    <article>
      <h1>چند متر آپارتمان با وام بانک مسکن می شود خرید؟</h1>
      <h2>با توجه به متوسط قیمت یک مترمریع مسکن؛</h2>
      <address>
        <time datetime="2019-11-29T11:10:00+00:00">29 Nov 2019, 11:10</time>
      </address>
      <p>در حالی بانک مرکزی متوسط قیمت یک مترمریع مسکن را ۱۲ میلیون و ۴۶۰ هزار تومان اعلام کرده که وام بانک مسکن حدود ۸.۸ درصد یک آپارتمان ۱۰۰ متری را پوشش می‌دهد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  دیروز بانک مرکزی به فاصله چند روز بعد از وزارت راه و شهرسازی گزارش بازار مسکن شهر تهران در آبان‌ماه امسال را منتشر کرد. بر این اساس  متوسط قیمت خرید و فروش یک متر مربع زیربنای واحد مسکونی معامله شده از طریق بنگاه های معاملات ملکی شهر تهران ۱۲۴.۶ میلیون ریال (۱۲ میلیون و ۴۶۰ هزار تومان) بود که نسبت به ماه قبل (مهرماه ۹۸) و ماه مشابه سال قبل (آبان‌ماه ۹۷) به ترتیب ۲ درصد کاهش و ۳۵.۸ درصد افزایش یافته است.</p>
      <p>گرچه بر اساس آمار وزارت راه و شهرسازی (دفتر برنامه‌ریزی و اقتصاد مسکن) قیمت مسکن ۱.۸ درصد و مطابق آمار بانک مرکزی ۲ درصد کاهش یافته، اما قدرت خرید مردم برای ورود به بازار مسکن همچنان بسیار پایین است.</p>
      <p>وام‌هایی نیز که در بازار مسکن توسط بانک مسکن برای خرید پرداخت می‌شود تناسبی با قیمت‌های کنونی ندارد. این بانک هم‌اکنون دو نوع وام را به متقاضیان پرداخت می‌کند؛ وام از طریق اوراق حق تقدم و وام صندوق پس‌انداز یکم.</p>
      <p>در نوع اول بنا بر اعلام بانک مسکن سقف تسهیلات قابل اعطاء از محل اوراق گواهی حق تقدم برای خرید مسکن جهت املاک تا ۲۰سال ساخت از تاریخ صدور اولین پروانه ساختمانی (بدون توجه به تاریخ پایانکار ساختمانی) در تهران ۶۰ میلیون تومان مراکز استان ها و شهرهای بالای ۲۰۰ هزار نفر جمعیت ۵۰ میلیون تومان سایر مناطق شهری ۴۰ میلیون تومان و برای املاک بیش از ۲۰ سال تا ۲۵ سال در هر ۳ منطقه ۳۵ میلیون تومان است. در شیوه دوم نیز حداکثر وام پرداختی به زوج‌ها ۱۶۰ میلیون تومان برای تهران و پس از یکسال سپرده‌گذاری است.</p>
      <p>بر اساس آنچه در سطرهای بالا آمده یک فرد باید برای خرید واحد مسکونی ۱۰۰ مترمربعی با توجه به جدیدترین متوسط قیمت اعلامی از سوی بانک مرکزی یک میلیارد و ۲۴۶ میلیون تومان پرداخت کند. وام اوراق حق تقدم با احتساب وام جعاله (در صورت پرداخت از سوی بانک)  و البته هزینه خرید این اوراق (با قیمت حدود ۴۰ هزار تومانی) حدود ۸.۸ درصد قیمت یک واحد مسکونی را پوشش می‌دهد.</p>
      <p>با وام صندوق پس‌انداز یکم نیز یک زوج جوان می‌توانند ۱۲.۸ درصد یک واحد مسکونی ۱۰۰ متری را خریداری کنند.</p>
      <p>منبع: تسنیم</p>
      <p>انتهای پیام/</p>
    </article>
  </body>
</html>