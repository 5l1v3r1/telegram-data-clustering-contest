<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/pernik/oblastnijat-upravitel-na-pernik-podava-signal-v-prokuraturata-za-iztochvane-na-jazovir-studena-news_1410921.html"/>
    <meta property="og:site_name" content="Actualno.com"/>
    <meta property="article:published_time" content="2019-11-29T11:30:00+00:00"/>
    <meta property="og:title" content="Областният управител на Перник подава сигнал в прокуратурата за източване на язовир &quot;Студена&quot;"/>
    <meta property="og:description" content="Областният управител на Перник Ирена Соколова заедно с експерти, инженери, спелеолози и специалисти по ВиК установиха неправомерно отклоняване на огромни водни количества от водосборния район на язовир Студена."/>
  </head>
  <body>
    <article>
      <h1>Областният управител на Перник подава сигнал в прокуратурата за източване на язовир "Студена"</h1>
      <address><time datetime="2019-11-29T11:30:00+00:00">29 Nov 2019, 11:30</time> by <a rel="author" href="https://www.actualno.com/editors/uid/134" target="_blank">Ивайло Ачев</a></address>
      <p>Областният управител на Перник Ирена Соколова заедно с експерти, инженери, спелеолози и специалисти по ВиК установиха неправомерно отклоняване на огромни водни количества от водосборния район на язовир Студена. Това заяви тя по време на обществен експертен съвет, на който покани да присъстват и протестиращите - на база проверки на терен през последните 10 дни. <br/><br/><br/>Соколова казва, че преди три дни видяла бентовете за отклоняване на цялата вода от един от основните водоизточници при маловодие с тръба, отвеждаща към помпена станция. Още на следващия ден (на 28 ноември 2019 г.) се установява увеличение на дебита към язовир Студена с 418 литра в секунда, при само 44 литра в секунда на 27 ноември. В същото време се установява, че помпената станция не работи. "Ако някой си е позволил да отклонява водни запаси в този период на безводие, трябва да понесе своята отговорност. Веднага подавам сигнал в прокуратурата", обяви Соколова. Тя допълни, че с неин подпис не може да се източи или напълни язовир Студена.</p>
      <related>
        <a href="https://www.actualno.com/pernik/nov-protest-v-pernik-zaradi-vodnata-kriza-s-iskane-za-nova-ostavka-news_1410818.html"/>
      </related>
      <p>Припомняме, че носителят на стипендията "За жените в науката 2019" д-р Евгения Сарафова каза само преди седмица, че чрез динамична сателитна визуализация е установила рязко намаление на язовира от края на юли. Заключенията по сателитните данни можете да видите <a href="https://digitalgeographyprogram.bg/index.php/2019/11/19/studena/?fbclid=IwAR3Vz_EPLR33kPnvTHRQFZY_2UEfEb76Q9nSNOURivshmIzjsNbSbWDK4Xw">ТУК</a>! <b>План за действие</b> <br/>Областният управител, хидролози, геолози и ВиК инженери са намерили решение с въвеждане на допълнителни водоизточници към язовир Студена. Атанас Русев, инженер и спелеолог, обясни по време на обществения експертен съвет, че е подготвен комплексен план, който е входиран в Областна администрация - Перник и ще бъде въведен незабавно в действие със съдействието на МРРБ. С разработения план в много кратки срокове, по-малко от месец във водосбора на язовира ще постъпват количества вода, които надвишават ежедневното потребление. "Софийска вода" с екипа на Атанас Русев днес са взели проби от водоизточниците за установяване на физико-химични и микробиологични показатели.</p>
      <related>
        <a href="https://www.actualno.com/pernik/pernik-iska-stotici-litri-mineralna-voda-ot-dyrjavata-news_1410464.html"/>
      </related>
    </article>
  </body>
</html>