<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014709/%D9%86%DA%A9%D8%A7%D8%AA%DB%8C-%D8%AC%D8%A7%D9%84%D8%A8-%D8%A7%D8%B2-%D8%AF%DB%8C%D8%AF%D8%A7%D8%B1%D9%87%D8%A7%DB%8C-%D8%A7%D8%B3%D8%AA%D9%82%D9%84%D8%A7%D9%84-%D9%88-%D8%B3%D9%BE%D8%A7%D9%87%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T11:26:21+00:00"/>
    <meta property="og:title" content="نکاتی جالب از دیدارهای استقلال و سپاهان"/>
    <meta property="og:description" content="تیم‌های فوتبال استقلال و سپاهان تاکنون ۳۶ بار در ادوار گذشته لیگ برتر با هم دیدار داشته‌اند که برتری آماری در دیدارهای گذشته با آبی پوشان است."/>
  </head>
  <body>
    <article>
      <h1>نکاتی جالب از دیدارهای استقلال و سپاهان</h1>
      <address>
        <time datetime="2019-11-29T11:26:21+00:00">29 Nov 2019, 11:26</time>
      </address>
      <p>
        <i>تیم‌های فوتبال استقلال و سپاهان تاکنون ۳۶ بار در ادوار گذشته لیگ برتر با هم دیدار داشته‌اند که برتری آماری در دیدارهای گذشته با آبی پوشان است.</i>
      </p>
      <p>به گزارش مشرق، حساس ترین بازی از هفته دوازدهم لیگ برتر در ورزشگاه نقش جهان انجام می‌شود. جایی که <b>سپاهان</b> میزبان <b>استقلال </b>است تا دو تیم مدعی قهرمانی در دیداری شش امتیازی رو در روی هم قرار بگیرند.</p>
      <blockquote>بیشتر بخوانید:<br/><a href="https://www.mashreghnews.ir/news/1014662/%DB%B4-%DA%86%D9%87%D8%B1%D9%87-%D8%AE%D8%A7%D8%B5-%D8%B3%D9%BE%D8%A7%D9%87%D8%A7%D9%86-%D9%85%D9%82%D8%A7%D8%A8%D9%84-%D8%A7%D8%B3%D8%AA%D9%82%D9%84%D8%A7%D9%84">۴ چهره خاص سپاهان مقابل <i>استقلال</i></a></blockquote>
      <p>این بازی در حالی انجام می شود که تیم میزبان با ۲۲ امتیاز از ۱۰ بازی در رده دوم و تیم میهمان با ۲۱ امتیاز از ۱۱ بازی در رده سوم قرار دارد و آبی‌ها این شانس را دارند تا در صورت پیروزی، با یک بازی بیشتر و به صورت موقت به رده دوم و چه بسا در صورت امتیاز از دست دادن شهر خودر، حتی به صدر جدول صعود کنند.</p>
      <p>دو تیم در ۱۸ دوره گذشته لیگ برتر ۳۶ بار با هم دیدار داشته‌اند که برتری کلی در دیدارهای گذشته دو تیم با آبی پوشان است. استقلال ۱۴ و سپاهان ۱۱ بار پیروز شده اند و ۱۱ دیدار دو تیم هم با نتیجه تساوی به پایان رسیده است. آبی پوشان در مجموع این ۳۶ بازی جمعا ۴۶ و طلایی پوشان ۳۹ بار موفق به گلزنی شده‌اند.</p>
      <p>استقلال در ۱۸ دیداری که میزبان بوده ۹ بار پیروز شده است. ۵ بازی در تهران مساوی شده و ۴ بار هم آبی‌ها در خانه تن به شکست داده‌اند.</p>
      <p>سپاهانی‌ها نیز در خانه ۷ بار پیروز شده‌اند، ۵ بار شکست خورده و ۶ بار هم کارشان با استقلال در اصفهان به تساوی کشیده است. استقلال در تهران ۲۹ گل زده و ۲۰ گل خورده دارد. سپاهان نیز در اصفهان ۱۷ گل زده و ۱۹ گل خورده دارد.</p>
      <p>اولین بازی، اولین برد و اولین گلزن<br/>اولین تقابل دو تیم در لیگ برتر به فصل اول این مسابقات باز می‌گردد که دو تیم در تاریخ ۸۰/۱۱/۷ در اصفهان به دیدار هم رفتند. استقلال با تک گلی که توسط فراز فاطمی به ثمر رساند در این بازی پیروز شد تا فاطمی اولین گلزن این بازیها و استقلال اولین تیم پیروز باشد.</p>
      <p>اولین دَبِل و اولین هت تریک<br/>بازی دو تیم در نیم فصل دوم نیز با نتیجه ۳ بر صفر به سود استقلال تمام شد تا اولین دبل در تاریخ رقابتهای دو تیم نیز به نام استقلال باشد. این بازی در تاریخ ۸۱/۲/۲۴ برگزار شد و برای استقلال سیروس دین محمدی، محمد نوازی و جواد محققیان (مدافع تیم حریف) گلزنی کردند تا اولین گل به خودی در تاریخ این دیدارها نیز به نام مدافع تیم سپاهان ثبت شود.</p>
      <p>بیشترین گل به خودی<br/>جواد محققیان اولین بازیکن سپاهان بود که در این بازیها گل به خودی زد، اما آخرین نفر نبود. سپاهان سابقه بیشترین گل به خودی در بازی با استقلال را دارد و در دیدارهای گذشته دو تیم ۴ بار مدافعان این تیم به اشتباه دروازه خودی را باز کرده‌اند که جواد محققیان اولین نفر آنها بوده است.</p>
      <p>در فصل دوم لیگ برتر و در دیداری که آبی پوشان با نتیجه ۳ شکست خوردند، زنده یاد رضا حسن زاده مدافع فقید تیم سپاهان نیز یکبار به اشتباه دروازه خودی را باز کرد و این دومین گل به خودی سپاهانی‌ها مقابل استقلال بود.</p>
      <p>گل به خودی آقای گل!<br/>زننده سومین گل به خودی سپاهان، بهترین گلزن دیدارهای استقلال و سپاهان است. رضا عنایتی که با ۴ گل بهترین گلزن دیدارهای دو تیم استقلال و سپاهان است، در فصل ۹۰-۸۹ و در جریان پر گل ترین دیدار دو تیم که به برتری ۴ بر ۳ استقلال رسید، به اشتباه دروازه سپاهان را باز کرد، تا تنها بازیکنی باشد که با پیراهن استقلال و سپاهان به سپاهان گل زده باشد و تنها بازیکنی باشد که با پیراهن دو تیم برای استقلال گل زده باشد.</p>
      <p>آخرین گل به خودی<br/>محسن ایران نژاد آخرین سپاهانی بود که مقابل استقلال «اتو گل» زد. این اتفاق در فصل ۹۲-۹۱ و در دیداری افتاد که نتیجه بازی یک-یک مساوی شد. این بازی در ۲۶ فروردین سال ۹۲ انجام شد.</p>
      <p>بهترین نتیجه<br/>بهترین نتیجه‌ای که استقلال مقابل سپاهان گرفته، پیروزی ۳ بر صفر است که این نتیجه ۳ بار تکرار شده است. آبیها یکبار در دومین دیدار خود سپاهان را با این نتیجه مغلوب کردند، یکبار در سی اُمین دیدار و یکبار هم در سی و چهارمین دیدار توانستند سپاهان را ۳ بر صفر شکست دهند. </p>
      <p>تکراری ترین نتیجه<br/>نتیجه‌ای که بیشتر از همه در این بازیها تکرار شده، پیروزی ۲ بر یک استقلال است. آبی پوشان در مجموع ۳۶ دیدار گذشته ۵ بار با نتیجه ۲ بر یک سپاهان را شکست داده‌اند که این تکراری ترین نتیجه بازی دو تیم است.</p>
      <p>تساوی یک-یک و پیروزی ۳ بر صفر استقلال هر کدام با ۳ بار تکرار، دیگر نتایج پر تکرار در بازیهای دو تیم می‌باشد.</p>
      <p>بهترین نتیجه سپاهان<br/>بهترین نتیجه‌ای که سپاهان مقابل استقلال گرفته، پیروزی ۳ بر یک است. طلایی پوشان در دیداری که در تاریخ ۹۳/۵/۲۳ در اصفهان برگزار شد با این نتیجه میزبان خود را شکست دادند که این بهترین پیروزی آنها در لیگ برتر مقابل استقلال بود.</p>
      <p>استقلال و آخرین پیروزی<br/>آخرین باری که دو تیم با هم دیدار داشتند، این تیم استقلال بود که با نتیجه یک بر صفر پیروز شد تا آخرین پیروزی در بازیهای دو تیم به نام آبی پوشان باشد.</p>
      <p>آبی پوشان در دیداری که در نیم فصل دوم لیگ هجدهم و در تاریخ ۹۸/۱/۲۳ انجام شد با تک گل آیاندا پاتوسی میزبانشان را مغلوب کردند تا آخرین پیروزی در تقابل‌های دو تیم نیز به نام استقلال باشد.</p>
      <p>استقلال و سپاهان در هفته دوازدهم لیگ برتر و در حالی که هر دو برای قهرمانی نیم فصل تلاش می‌کنند و امیدوار هستند، در دیداری که از ساعت ۱۵ روز شنبه ۹ آذر در ورزشگاه نقش جهان اصفهان برگزار می‌شود به دیدار هم می‌روند.</p>
      <p>منبع: مهر</p>
    </article>
  </body>
</html>