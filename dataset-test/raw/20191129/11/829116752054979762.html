<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191129-megolte-majd-pinceben-asta-el-elettarsat-az-albertirsai-gyilkos.html"/>
    <meta property="og:site_name" content="Origo"/>
    <meta property="article:published_time" content="2019-11-29T11:32:00+00:00"/>
    <meta property="og:title" content="Hónapokig várták haza a megölt albertirsai nőt"/>
    <meta property="og:description" content="A gyilkos férfi augusztus óta hazudott mindenkinek. Úgy tett, mintha aggódna eltűnt szerelméért."/>
  </head>
  <body>
    <article>
      <h1>Hónapokig várták haza a megölt albertirsai nőt</h1>
      <address><time datetime="2019-11-29T11:32:00+00:00">29 Nov 2019, 11:32</time> by <a rel="author">Origo</a></address>
      <p><b>Három hónapig eljátszotta, mennyire aggódik szerelméért az albertirsai P. Zoltán. A férfi, miután egy zsineggel megfojtotta az élettársát, K. Évát, a holttestét egy pincébe rejtette a házuk közelében. A helyiek elképzelhetőnek tartják, hogy fel is darabolta az asszonyt.<br/></b>Egészen mostanáig élt a remény a helyiekben, hogy az asszony valahova elment és semmi baja. Arra senki sem számított, hogy a szomszéd ház pincéjében találnak a holttestére.</p>
      <aside>A nő rejtélyes körülmények között tűnt el, miután egyik este párjával, Zoltánnal összevesztek egymással.</aside>
      <blockquote>Egy bulin voltak, ahol összevitatkoztak, majd együtt hazamentek. Soha többé nem látta senki Évit. Heteken át kutattuk, ahol csak lehetett, de már sejtettük, hogy Évikével valami szörnyűség történhetett. Ennek ellenére az utolsó percig reménykedtünk benne, hogy egyszer hazatér"</blockquote>
      <p>– mondta sírva a nő unokatestvére a <a href="http://www.borsonline.hu/aktualis/albertirsai-horror-honapokig-elt-a-holttest-mellett-a-parjat-megolo-zoltan/187563">Borsnak</a>.</p>
      <figure>
        <img src="https://cdn.nwmgroups.hu/s/img/i/1911/20191128albertirsa-gyilkossag-tetthely-elasott-no.jpg?w=644&amp;h=429"/>
        <figcaption>Rendőrök az albertirsai gyilkosság helyszínén<cite>Forrás: Police.hu</cite></figcaption>
      </figure>
      <p>Hónapokon keresztül várták haza a nőt, aztán jött a lesújtó hír.</p>
      <blockquote>Egy pince, apró, 120 centis gödrének az alján feküdt. Azt beszélik, hogy feldarabolhatták, hogy beleférjen. Képtelen vagyok elmenni az előtt a hely előtt többé"</blockquote>
      <p>-  tette hozzá a rokona.</p>
      <aside>A helyiek szinte sokkot kaptak, amikor egy egész seregnyi rendőr rohamozta meg a telket és a pincét, de a leginkább akkor döbbentek meg, amikor őrizetbe vették Éva élettársát, P. Zoltánt.</aside>
      <p>A férfi hónapokig tettette, mennyire hiányzik neki a szerelme, és nagyon aggódik miatta.</p>
      <figure>
        <img src="https://cdn.nwmgroups.hu/s/img/i/1911/20191128albertirsa-gyilkossag-pinceben-elasott-no.jpg?w=644&amp;h=429"/>
        <figcaption>
          <cite>Forrás: Police.hu</cite>
        </figcaption>
      </figure>
      <blockquote>Mindig is sejtettük, hogy köze van Évike eltűnéséhez. Korábban is hosszú éveket töltött börtönben, nem is értettük, hogy Éva mit látott benne, mikor ő fantasztikus édesanya, és tisztességes asszony volt világ életében. A helyiek azt beszélik, hogy a férfi már előző feleségével is durva volt, bántalmazta az asszonyt, és végül a nő segített a rendőröknek, hogy férjét rács mögé dugják. A férfi előtte mintha mi sem történt volna, úgy játszotta el a szerelmét kereső, aggódó férfit"</blockquote>
      <p>- mondta az egyik szomszéd.</p>
      <blockquote>Sőt nemrég egy családi rendezvényünkre is eljött, ahol Vicus unokáival játszott, teljesen nyugodt és vidám hangulatban nevetgélt. Ha belegondolok, hogy a gyilkosság után a gyerekek közelébe ment, a hányinger kerülget"</blockquote>
      <p>– tette hozzá az áldozat unokatestvére.<br/>Egyelőre senki nem tudja, hogyan fajulhatott idáig a helyzet, de mind a rokonok, mind a környékbeliek szerint</p>
      <aside>borzasztóan féltékeny volt a férfi, ami miatt állandóan veszekedtek.</aside>
      <p>Az asszony rokonai azt remélik, hogy a gyilkost életfogytiglani börtönre ítélik. A rendörök közölték, hogy a férfi részben beismerte tettét. A helyiek szerint</p>
      <aside>a férfi két fiát is kihallgatták.</aside>
      <p>A rokonok attól tartanak, Zoltánnak társai is lehettek a gyilkosságban.</p>
      <p><a href="https://www.origo.hu/itthon/20191129-hamarosan-dont-a-birosag-arrol-letartoztatjake.html">Ahogy megírtuk, újabb részletek derültek ki</a> a gyilkosságról. Az asszonyt egy zsineggel fojtotta meg a szerelme mielőtt elásta volna a pincében.</p>
    </article>
  </body>
</html>