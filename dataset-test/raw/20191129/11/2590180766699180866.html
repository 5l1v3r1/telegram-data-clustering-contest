<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185973/%E0%A6%B0%E0%A6%BE%E0%A6%AC%E0%A6%BF%E0%A6%B0-%E2%80%98%E0%A6%8F%E2%80%99-%E0%A6%87%E0%A6%89%E0%A6%A8%E0%A6%BF%E0%A6%9F%E0%A7%87-%E0%A6%AB%E0%A7%87%E0%A6%B2-%E2%80%98%E0%A6%B8%E0%A6%BF%E2%80%99-%E0%A6%87%E0%A6%89%E0%A6%A8%E0%A6%BF%E0%A6%9F%E0%A7%87-%E0%A7%A7%E0%A6%AE-%E0%A6%B9%E0%A6%93%E0%A7%9F%E0%A6%BE-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%87%E0%A6%B0-%E0%A6%AD%E0%A6%B0%E0%A7%8D%E0%A6%A4%E0%A6%BF-%E0%A6%B8%E0%A7%8D%E0%A6%A5%E0%A6%97%E0%A6%BF%E0%A6%A4"/>
    <meta property="og:site_name" content="somoynews.tv"/>
    <meta property="article:published_time" content="2019-11-29T11:19:00+00:00"/>
    <meta property="og:title" content="রাবির ‘এ’ ইউনিটে ফেল, ‘সি’ ইউনিটে ১ম হওয়া ছাত্রের ভর্তি স্থগিত"/>
    <meta property="og:description" content="রাজশাহী বিশ্ববিদ্যালয়ের (রাবি) ২০১৯-২০ শিক্ষাবর্ষে স্নাতক প্রথম বর্ষের ভর্..."/>
  </head>
  <body>
    <article>
      <h1>রাবির ‘এ’ ইউনিটে ফেল, ‘সি’ ইউনিটে ১ম হওয়া ছাত্রের ভর্তি স্থগিত</h1>
      <address><time datetime="2019-11-29T11:19:00+00:00">29 Nov 2019, 11:19</time> by <a rel="author">সময় সংবাদ</a></address>
      <p><b>রাজশাহী বিশ্ববিদ্যালয়ের (রাবি) ২০১৯-২০ শিক্ষাবর্ষে স্নাতক প্রথম বর্ষের ভর্তি পরীক্ষায় ‘এ’ ইউনিটে ফেল করে ‘সি’ ইউনিটে প্রথম হওয়া শিক্ষার্থী হাসিবুর রহমানের ভর্তি কার্যক্রম স্থগিত করেছে বিশ্ববিদ্যালয় কর্তৃপক্ষ।</b><br/><br/>শুক্রবার (২৯ নভেম্বর) সকালে বিষয়টি নিশ্চিত করেছেন ‘সি’ ইউনিটের ভর্তি পরীক্ষার চিফ কো-অর্ডিনেটর ও প্রকৌশল অনুষদের ডিন অধ্যাপক একরামুল হামিদ। তবে হাসিব জালিয়াতি করেননি এমন প্রমাণ দিতে পারলে ১ ডিসেম্বর ভর্তি হতে পারবেন।<br/><br/>অধ্যাপক একরামুল হামিদ বলেন, দুই ইউনিটের ফলের ব্যবধান জানতে পেরে তার খাতা ফের দেখা হয়। দুই খাতার হাতের লেখায় কিছুটা গড়মিল পাওয়া গেছে। এজন্য সাময়িকভাবে তার ভর্তি স্থগিত করা হয়েছে।<br/><br/>তিনি আরও বলেন, হাসিবের সঙ্গে যোগাযোগ করে তাকে ডিন অফিসে যোগাযোগ করতে বলা হয়। কিন্তু এখনও সে যোগাযোগ করেনি, ভর্তি হতেও আসেনি। জালিয়াতির প্রমাণ পেলে তার বিরুদ্ধে আইন অনুযায়ী ব্যবস্থা নেয়া হবে।<br/><br/>হাসিব চলতি শিক্ষাবর্ষে ‘এ’ ও ‘সি’ ইউনিটে ভর্তি পরীক্ষায় অংশ নেন। তিনি উচ্চ মাধ্যমিকে মানবিকের শিক্ষার্থী ছিলেন। ‘এ’ (মানবিক) ইউনিটের ভর্তি পরীক্ষায় অংশ নিয়ে এমসিকিউয়ে তিনি পেয়েছেন মাত্র ২০ নম্বর, যার ফলে ভর্তি পরীক্ষার শর্তানুযায়ী তার লিখিত খাতা মূল্যায়ন করা হয়নি। তবে ‘সি’ (বিজ্ঞান) ইউনিটের অ-বিজ্ঞান শাখা থেকে অংশ নিয়ে এমসিকিউয়ে ৬০ এর মধ্যে ৫৪ এবং লিখিততে ৪০ এর মধ্যে ২৬ নম্বর পেয়ে প্রথম হন তিনি।</p>
    </article>
  </body>
</html>