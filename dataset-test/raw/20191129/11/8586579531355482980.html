<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/chpli-deniz-yavuzyilmazdan-milli-piyango-iddiasi-258353h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T11:19:00+00:00"/>
    <meta property="og:title" content="CHP'li Deniz Yavuzyılmaz'dan 'Milli Piyango' iddiası!"/>
    <meta property="og:description" content="23 yıldır Milli Piyango'nun ihalelerini ABD Merkezli 'IGT Turkey' isimli firmanın aldığını belirten CHP Zonguldak Milletvekili Deniz Yavuzyılmaz, çekilişleri Milli Piyango'nun değil bu firmanın yönettiğini öne sürdü."/>
  </head>
  <body>
    <article>
      <h1>CHP'li Deniz Yavuzyılmaz'dan 'Milli Piyango' iddiası!</h1>
      <address><time datetime="2019-11-29T11:19:00+00:00">29 Nov 2019, 11:19</time> by <a rel="author">Yeni Çağ Gazetesi</a></address>
      <p>
        <b>23 yıldır Milli Piyango'nun ihalelerini ABD Merkezli 'IGT Turkey' isimli firmanın aldığını belirten CHP Zonguldak Milletvekili Deniz Yavuzyılmaz, çekilişleri Milli Piyango'nun değil bu firmanın yönettiğini öne sürdü.</b>
      </p>
      <p>CHP Zonguldak Milletvekili Deniz Yavuzyılmaz,Meclis'te düzenlediği basın toplantısında, Milli Piyango ile ilgili yaptıkları araştırmalara işaret ederek, 2000 yılından itibaren bu konuda Başbakanlık Yüksek Denetleme Kurulu ve Sayıştay'ın hazırladığı raporları incelediklerini bildirdi.</p>
      <p>
        <b>'ÇEKİLİŞLER ABD'DEN YÖNETİLİYOR' İDDİASI</b>
      </p>
      <p>Aynı firmanın 23 yıldır sözleşme kapsamında birer yıl uzatmayla Milli Piyango'dan ihale aldığına dikkati çeken Yavuzyılmaz, "Bu firma sistem yazılımlarını yapıyor, danışmanlık, müşavirlik hizmetleri veriyor. Çekiliş ürünlerini Milli Piyango'ya satıyor. Bir nevi çekilişleri yönetiyor." dedi.</p>
      <p>Bu firmanın ilk olarak 1996 yılında ABD merkezli GTECH Corporation ismiyle ihale aldığını anlatan Yavuzyılmaz, 2016 yılından bugüne ise aynı firmanın International Game Technology (IGT) Turkey ismiyle ihaleleri almayı sürdürdüğünü söyledi.</p>
      <p>Bu firmanın 23 yıldır Milli Piyango'da çekilişleri yaptığını savunan Yavuzyılmaz, "Bir nevi çekilişleri Milli Piyango değil, GTECH Corporation yönetiyor." diye konuştu.</p>
      <p>
        <b>TÜBİTAK VE HAVELSAN'I HAREKETE GEÇİRDİ</b>
      </p>
      <p>Yavuzyılmaz, yetkililerin 2001 yılından itibaren bu durumun sakıncasını fark ettiğini ve bir tekel oluşmasını engellemek amacıyla yerli, milli bir yazılım yapılması için TÜBİTAK ile HAVELSAN'ı harekete geçirdiğini aktardı.</p>
      <figure>
        <img src="https://www.yenicaggazetesi.com.tr/d/other/f-027.jpg"/>
      </figure>
      <p>Ancak TÜBİTAK ve HAVELSAN'ın çalışmalarına müsaade edilmediğini öne süren Yavuzyılmaz, Başbakanlık Yüksek Denetleme Kurulu raporlarının bu çabaların nasıl boşa çıkarıldığını gösterdiğini dile getirdi.</p>
      <p>
        <b>ÖNERGE VERİLDİ</b>
      </p>
      <p>TBMM'ye bu konuyla ilgili bir araştırma önergesi verdiklerini bildiren Yavuzyılmaz, "Milli Piyango'nun ne kadar milli ve yerli bir kuruluş olduğunun daha fazla tartışmaya açılmaması için, ihalelerin çok daha şeffaf ve katılımlı bir şekilde yapılması zaruridir." ifadelerini kullandı.</p>
      <related>
        <a href="https://www.yenicaggazetesi.com.tr/milli-piyangoya-kalan-paralar-nereye-aktarildi-257545h.htm"/>
      </related>
    </article>
  </body>
</html>