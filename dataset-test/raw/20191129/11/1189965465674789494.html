<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/261050/iaponia-pethane-o-proin-prothypoyrgos-giasoyxiro-nakasone"/>
    <meta property="og:site_name" content="LiFO"/>
    <meta property="article:published_time" content="2019-11-29T11:06:00+00:00"/>
    <meta property="og:title" content="Ιαπωνία: Πέθανε ο πρώην πρωθυπουργός Γιασουχίρο Νακασόνε"/>
    <meta property="og:description" content="Πέθανε σε ηλικία 101 ετών ο πρώην πρωθυπουργός της Ιαπωνίας Γιασουχίρο Νακασόνε"/>
  </head>
  <body>
    <article>
      <h1>Ιαπωνία: Πέθανε ο πρώην πρωθυπουργός Γιασουχίρο Νακασόνε</h1>
      <h2>Πέθανε σε ηλικία 101 ετών ο πρώην πρωθυπουργός της Ιαπωνίας Γιασουχίρο Νακασόνε</h2>
      <address><time datetime="2019-11-29T11:06:00+00:00">29 Nov 2019, 11:06</time> by <a rel="author">NEWSROOM</a></address>
      <p>
        <b>Ο Γιασουχίρο Νακασόνε, ο συντηρητικός <a href="https://www.lifo.gr/tags/%CE%A0%CF%81%CF%89%CE%B8%CF%85%CF%80%CE%BF%CF%85%CF%81%CE%B3%CF%8C%CF%82">πρωθυπουργός</a> της <a href="https://www.lifo.gr/tags/%CE%99%CE%B1%CF%80%CF%89%CE%BD%CE%AF%CE%B1">Ιαπωνίας</a> στο διάστημα από το 1982 έως το 1987, πέθανε σε ηλικία 101 ετών.</b>
      </p>
      <p>Τον θάνατο του Νακασόνε, που έγινε γνωστός ιδιαίτερα επειδή ενίσχυσε τη συμμαχία της χώρας του με τις ΗΠΑ, επιβεβαίωσε κορυφαίος αξιωματούχος του κυβερνώντος κόμματος και το περιβάλλον του γιου του Νακασόνε. Επιδέξιος διπλωμάτης, επεδίωξε να ενισχύσει τους στρατιωτικούς δεσμούς με τις Ηνωμένες Πολιτείες στο πλαίσιο του Ψυχρού Πολέμου και παρά τις ισχυρές εμπορικές τριβές ανάμεσα στο Τόκιο και την Ουάσινγκτον.</p>
      <p>Ο Γιασουχίρο Νακασόνε θεωρούσε τις Ηνωμένες Πολιτείες «τον ισχυρότερο εταίρο της Ιαπωνίας» και είχε κερδίσει τη φιλία του Αμερικανού προέδρου Ρόναλντ Ρίγκαν: οι δύο άνδρες αλληλοαποκαλούνταν με τα υποκοριστικά τους, εξ ου και η επονομασία «Ρον-Γιάσου» που τα μέσα ενημέρωσης είχαν δώσει στο δίδυμό τους. Από την πρώτη ομιλία του ως πρωθυπουργού, ο Νακασόνε είχε δηλώσει πως στόχος της εξωτερικής πολιτικής της Ιαπωνίας, η οποία είχε ηττηθεί το 1945 από τους Συμμάχους, ήταν να γίνει η χώρα πλήρες μέλος του «ελεύθερου κόσμου» επικεφαλής του οποίου ήταν η δυτική Ευρώπη και οι Ηνωμένες Πολιτείες.</p>
      <p>Έσπασε ταμπού της ειρηνιστικής μεταπολεμικής Ιαπωνίας, αποφασίζοντας να παράσχει στρατιωτικές τεχνολογίες στις Ηνωμένες Πολιτείες και να «σπάσει» το ανώτατο όριο του ετήσιου αμυντικού προϋπολογισμού. Οι εθνικιστικές απόψεις του προσέλκυσαν τη μήνιν της ιαπωνικής αριστεράς σε μια εποχή που το τοπικό ειρηνιστικό κίνημα ήταν ακόμη ισχυρότερο απ' ό,τι την επομένη της ήττας της χώρας στο τέλος του Δεύτερου Παγκόσμιου Πολέμου.</p>
      <p>Μέγας υποστηρικτής του οικονομικού φιλελευθερισμού όπως ο Ρόναλντ Ρίγκαν, ο Νακασόνε πραγματοποίησε επίσης ένα σημαντικό κύμα ιδιωτικοποιήσεων στην Ιαπωνία, κυρίως στις σιδηροδρομικές μεταφορές και τις τηλεπικοινωνίες.</p>
      <p>
        <i>Με πληροφορίες ΑΠΕ-ΜΠΕ/AFP/Reuters</i>
      </p>
    </article>
  </body>
</html>