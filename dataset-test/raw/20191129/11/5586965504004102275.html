<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/doliu-in-sportul-romanesc-a-murit-dumitru-cuc-unul-dintre-cei-mai-mari-antrenori-de-lupte-18631344"/>
    <meta property="og:site_name" content="Gândul"/>
    <meta property="article:published_time" content="2019-11-29T11:21:38+00:00"/>
    <meta property="og:title" content="Doliu în sportul românesc. A murit Dumitru Cuc, unul dintre cei mai mari antrenori de lupte"/>
    <meta property="og:description" content="Mai multe detalii pe gandul.info"/>
  </head>
  <body>
    <article>
      <h1>Doliu în sportul românesc. A murit Dumitru Cuc, unul dintre cei mai mari antrenori de lupte</h1>
      <h2>Dumitru Cuc, fostul mare antrenor de lupte, a decedat la vârsta de 91 de ani, a anunţat, vineri, Clubul Sportiv Dinamo.</h2>
      <address><time datetime="2019-11-29T11:21:38+00:00">29 Nov 2019, 11:21</time> by <a rel="author" href="https://www.gandul.info/autor/alexandru-stanila" target="_blank">Alexandru Stanila</a></address>
      <p>Dumitru Cuc este descris de CS Dinamo ca fiind "un şlefuitor de talente şi de caractere, punându-şi amprenta pe zeci de generaţii de sportivi".</p>
      <p>Născut pe 24 martie 1928, în judeţul Bihor, Dumitru Cucu a început luptele în 1944, la Reşiţa, după ce a cochetat şi cu fotbalul. În anul 1949, a fost încorporat în armată şi repartizat la Clubul Dinamo Bucureşti. În anul 1952, an în care a participat la Jocurile Olimpice de la Helsinki, i-a fost acordat titlul de Maestru al Sportului.</p>
      <p>Notorietatea a atins-o ulterior, în cariera de antrenor desfăşurată pe durata a patru decenii la Dinamo Bucureşti, dar şi la lotul naţional. Dumitru Cuc a descoperit şi pregătit zeci de campioni, între care Nicolae Martinescu, Ion Cernea, Victor Dolipschi, Ştefan Rusu, Nicu Gingă, Nicolae Zamfir.</p>
    </article>
  </body>
</html>