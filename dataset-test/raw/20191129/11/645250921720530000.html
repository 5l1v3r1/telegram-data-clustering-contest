<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/koinonia/alkis-dayid-tha-dosei-terastia-apozimiosi-se-ergazomeni-gia-sexoyaliki-parenochlisi/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-29T11:04:32+00:00"/>
    <meta property="og:title" content="Άλκης Δαυίδ: Θα δώσει τεράστια αποζημίωση σε εργαζόμενη για σεξουαλική παρενόχληση"/>
    <meta property="og:description" content="Δεν προλαβαίνει να μετράει καταδίκες για την καταβολή αποζημιώσεων εκατομμυρίων σε πρώην εργαζόμενές του που τον κατήγγειλαν για σεξουαλική παρενόχληση ο"/>
  </head>
  <body>
    <article>
      <h1>Άλκης Δαυίδ: Θα δώσει τεράστια αποζημίωση σε εργαζόμενη για σεξουαλική παρενόχληση</h1>
      <address><time datetime="2019-11-29T11:04:32+00:00">29 Nov 2019, 11:04</time> by <a rel="author">Παναγιώτης Θεoδωρόπουλος</a></address>
      <p>Δεν προλαβαίνει να μετράει καταδίκες για την καταβολή αποζημιώσεων εκατομμυρίων σε πρώην εργαζόμενές του που τον κατήγγειλαν για σεξουαλική παρενόχληση ο δισεκατομμυριούχος Άλκης Δαυίδ.</p>
      <p> Προχθές ο εκκεντρικός κληρονόμος του Ανδρέα Δαυίδ και μεγαλομέτοχος του ομίλου Λεβέντη-Δαυίδ, που έχει στην ιδιοκτησία του εργοστάσια εμφιάλωσης της Coca-Cola σε 28 χώρες, έμαθε την Τρίτη καταδίκη του σε επτά μήνες και καλείται από δικαστήριο να καταβάλει 7.495.000 ευρώ.</p>
      <p>Το Ανώτερο Δικαστήριο της Κομητείας του Λος Άντζελες, σύμφωνα με τους «Los Angeles Times» δικαίωσε τη Μαχίμ Καν, η οποία υπήρξε βοηθός παραγωγής στις εταιρίες μέσων μαζικής ενημέρωσης του Δαυίδ FilmOn TV και Alki David Productions Inc., επιδικάζοντάς της αστρονομική αποζημίωση. Η γυναίκα κατήγγειλε ότι το 2014 ο Ελληνοκύπριος Κροίσος ώθησε τη λεκάνη του στο πρόσωπό της, προσποιούμενος στοματικό σεξ, ξεκούμπωσε το παντελόνι του και αποχώρησε λέγοντας «Ευχαριστώ Μ.Κ.».</p>
      <p>Μόλις τον περασμένο μήνα ο δισεκατομμυριούχος καταδικάστηκε να καταβάλει στην πρώην υπάλληλό του Λόρεν Ριβς 3.500.000 ευρώ. Η Ριβς, που ήταν σεναριογράφος στη FilmOn TV κατήγγειλε ότι ο Δαυίδ «κατέβασε το παντελόνι και πίεσε το κεφάλι μου στον καβάλο του». Τον Απρίλιο δικαστήριο της Καλιφόρνιας καταδίκασε τον 51χρονο επιχειρηματία να καταβάλει συνολική αποζημίωση 10.000.000 ευρώ στην Τσέισετι Τζόουνς, η οποία ισχυρίστηκε ότι ο Δαυίδ την απέλυσε όταν αρνήθηκε να κάνει σεξ μαζί του.</p>
      <p>Ο ομογενής επιχειρηματίας ήρθε σε εξωδικαστικό συμβιβασμό μαζί της και τελικά θα καταβάλει συνολικά 7.670.000 ευρώ. Έναν μήνα αφότου ήρθε αντιμέτωπος με την πρώτη αγωγή πρώην υπαλλήλου του για σεξουαλική παρενόχληση ο ομογενής δισεκατομμυριούχος είχε μπλεξίματα στην Καραϊβική.</p>
      <p>
        <b>Τράπεζα «Φούντας»</b>
      </p>
      <p>Τον Μάιο συνελήφθη μετά την προσγείωσή του στο νησί του Αγίου Χριστοφόρου και Νέβις της Καραϊβικής, καθώς στο ιδιωτικό αεροπλάνο του βρέθηκαν περίπου 5.000 φυτά μαριχουάνας, σπόροι και διάφορα προϊόντα κάνναβης αξίας 1.180.000 ευρώ. ΑφούΑφού του απήγγειλαν κατηγορίες για παράνομη εισαγωγή κάνναβης στη χώρα, ο Δαυίδ έλαβε την άδεια να εγκαταλείψει το νησί μέχρι τη δίκη του.</p>
      <p>Ο 51χρονος συνέχισε απτόητος και τον Ιούλιο λάνσαρε τη δική του τράπεζα… φούντας, ανακοινώνοντας την ίδρυση της τράπεζας μαριχουάνας Swissw Bank of Cannabiw, καθώς και την κυκλοφορία του κρυπτονομίσματος SWX Coin που βασίζεται στις τιμές πώλησης της νόμιμης κάνναβης.</p>
      <p>Πηγή: Espresso</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/proslipseis/asep-ekdothikan-oi-anamorfomenoi-pinakes-tis-prokiryxis-3k-2018/"/>
        <a href="https://www.aftodioikisi.gr/ergasiaka-ypallilwn-ota/apokleistiko-dimoi-ti-ischyei-me-tin-epipleon-adeia-eggrafo/"/>
        <a href="https://www.aftodioikisi.gr/koinonia/poio-glyko-leitoyrgei-san-farmako-gia-to-kryologima/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/dimosio/epilogi-proistamenon-pos-vgainoyn-ta-moria-poioi-echoyn-prim/"/>
        <a href="https://www.aftodioikisi.gr/ota/dimoi/kede-niki-nd-me-63-6-neos-proedros-o-d-papastergioy-poioi-proigoyntai-sto-ds-foto/"/>
        <a href="https://www.aftodioikisi.gr/proslipseis/asep-prosklisi-ypovolis-dikaiologitikon-gia-tin-prokiryxi-3k-2019/"/>
      </related>
    </article>
  </body>
</html>