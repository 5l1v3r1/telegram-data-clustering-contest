<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905745/-het-wordt-meelijwekkend-van-bommel-moet-zich-afvragen-welk-perspectief-hij-ziet-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-29T11:57:00+00:00"/>
    <meta property="og:title" content="'Het wordt meelijwekkend, Van Bommel moet zich afvragen welk perspectief hij ziet'"/>
    <meta property="og:description" content="PSV-trainer Mark van Bommel moet zich afvragen welk perspectief hij nog ziet na de afstraffing tegen Sporting Portugal in de Europa League. Dat stelt clubwatcher Rik Elfrink van het Eindhovens Dagblad. Hij vindt dat Sporting 'eigenlijk nog te lief was' (4-0). &quot;Het was een kansloze zaak. Tot overmaat van ramp wint LASK Linz dan ook nog bij Rosenborg. Het is afvragen of PSV op deze manier nog op de goede koers zit&quot;, zegt Elfrink op de website van het ED. &quot;In deze poule waren PSV en Sporting de 'normale' ploegen die door moesten gaan. Met name de uitwedstrijd tegen LASK (4-1 nederlaag, red.) was al een blamage, maar dit is ook hartstikke slecht.&quot;"/>
  </head>
  <body>
    <article>
      <h1>'Het wordt meelijwekkend, Van Bommel moet zich afvragen welk perspectief hij ziet'</h1>
      <address>
        <time datetime="2019-11-29T11:57:00+00:00">29 Nov 2019, 11:57</time>
      </address>
      <p>
        <b>PSV-trainer Mark van Bommel moet zich afvragen welk perspectief hij nog ziet na de afstraffing tegen Sporting Portugal in de Europa League. Dat stelt clubwatcher Rik Elfrink van het Eindhovens Dagblad. Hij vindt dat Sporting 'eigenlijk nog te lief was' (4-0).</b>
      </p>
      <p>"Het was een kansloze zaak. Tot overmaat van ramp wint LASK Linz dan ook nog bij Rosenborg. Het is afvragen of PSV op deze manier nog op de goede koers zit", zegt Elfrink op de website van het <a href="https://www.ed.nl/dossier-psv/druk-op-mark-van-bommel-neemt-toe-je-moet-vaststellen-dat-psv-sinds-januari-al-slecht-presteert~a344071e/"><i>ED</i></a>. "In deze poule waren PSV en Sporting de 'normale' ploegen die door moesten gaan. Met name de uitwedstrijd tegen LASK (4-1 nederlaag, red.) was al een blamage, maar dit is ook hartstikke slecht."</p>
      <p>Van Bommel moet bij zichzelf te rade gaan na de Europese uitschakeling, meent Elfrink. De oefenmeester weigerde na afloop in Lissabon te spreken van een blamage. "Hij heeft wat moeite de prestatie te taxeren." De druk op Van Bommel zal hoe dan ook toenemen. "Op gegeven moment ontkom je er niet aan man en paard te noemen. Je moet vaststellen dat Mark van Bommel sinds januari al slecht presteert."</p>
      <p>"Met de eerste helft tegen Heerenveen (2-1 zege, red.) konden ze verder, maar als je dan zo'n vertoning in Lissabon ziet, blijft daar weinig van over. Dan heeft die ene helft de houdbaarheid van een pak melk. Het wordt meelijwekkend, als je er zo af gaat. Je kan je afvragen welk perspectief je nog ziet", besluit de clubwatcher.</p>
    </article>
  </body>
</html>