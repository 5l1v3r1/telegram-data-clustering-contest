<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/svyat/v-istanbulskiya-universitet-veche-shche-se-uchi-i-blgarski-ezik"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-29T11:41:01+00:00"/>
    <meta property="og:title" content="В Истанбулския университет вече ще се учи и български език"/>
    <meta property="og:description" content="В Истанбулския университет вече ще се изучава български език. Това е вторият университет в Турция след този в Анкара, който въвежда такова обучение. За студентите край Босфора, то ще се извършва от Катедрата по славянски езици и литератури, информира БНР."/>
  </head>
  <body>
    <article>
      <h1>В Истанбулския университет вече ще се учи и български език</h1>
      <address>
        <time datetime="2019-11-29T11:41:01+00:00">29 Nov 2019, 11:41</time>
      </address>
      <p>В Истанбулския университет вече ще се изучава български език. Това е вторият университет в Турция след този в Анкара, който въвежда такова обучение. За студентите край Босфора, то ще се извършва от Катедрата по славянски езици и литератури, информира <a href="https://bnr.bg/post/101198148?fbclid=IwAR1LHHzw-U5rQhvxD_pL8900-h4tfhCyVb48qPbp3OQ0FZelUPjniYQJxTE">БНР</a>.</p>
      <p>Във Факултета по литература на Истанбулския университет сега са записани около 13 000 студенти. Те изучават история, философия, археология и 25 древни и съвременни езици, като българският ще заеме място сред тях и ще стане 26-ият.</p>
      <p>Предвижда се заниманията по български език да се провеждат веднъж седмично като свободно избираем предмет. Студентите, които запишат този курс, ще получат съответните академични кредити. Група студенти вече са проявили желание да го изучават. Програмата тази година ще обхване студентите от втори и трети курс.</p>
      <p>„Началото на обучението по български език е показателно за доброто развитие на българо-турските отношения в последните години“, коментира проф. Емине Инанър, ръководител на програмата по русистика.</p>
      <p>По програмата „Еразъм“ турските студенти имат възможност да учат един семестър или два семестъра в България в Софийския или в Пловдивския университет. Водят се разговори за сключване на споразумения за обмен на студенти и с Шуменския университет.</p>
      <p>Началото на обучението на български език ще бъде дадено днес на официална церемония. На нея ще присъстват зам.-министърът на образованието Деница Сачева, ректорът на Истанбулския университет проф. Махмуд Ак и представители на висшето училище, генералният консул на България в Истанбул и български дипломати. Очаква се официалните гости от България да подарят на Истанбулския университет учебници и учебни помагала по български език. </p>
      <related>
        <h4>още по темата</h4>
        <a href="https://www.manager.bg/tehnologii/telerik-akademiya-otvori-priema-za-obucheniya-v-tri-programi"/>
        <a href="https://www.manager.bg/klasacii/10-strani-v-sveta-s-visoki-zaplati-na-uchitelite"/>
        <a href="https://www.manager.bg/menidzhmnt/kak-mba-obuchenieto-mozhe-da-dade-tlask-na-karierata-ni"/>
        <a href="https://www.manager.bg/obshchestvo/internet-za-vsichki-a1-zapochva-bezplatni-obucheniya-po-kompyutrna-gramotnost-na"/>
      </related>
    </article>
  </body>
</html>