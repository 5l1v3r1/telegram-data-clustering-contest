<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/scienza/lab/2019/11/29/estinzione-neanderthal-sfortuna/"/>
    <meta property="og:site_name" content="Wired"/>
    <meta property="article:published_time" content="2019-11-29T11:10:38+00:00"/>
    <meta property="og:title" content="L'estinzione dei Neanderthal è stata solo sfiga"/>
    <meta property="og:description" content="Lo afferma uno studio pubblicato su Plos One: le popolazioni dei Neanderthal erano relativamente piccole e più vulnerabili a processi che hanno portato alla loro estinzione"/>
  </head>
  <body>
    <article>
      <h1>L'estinzione dei Neanderthal è stata solo sfiga</h1>
      <address><time datetime="2019-11-29T11:10:38+00:00">29 Nov 2019, 11:10</time> by <a rel="author" href="https://www.wired.it/author/mmusso/" target="_blank">Marta Musso</a></address>
      <h3>Lo afferma uno studio pubblicato su Plos One: le popolazioni dei Neanderthal erano relativamente piccole e più vulnerabili a processi che hanno portato alla loro estinzione</h3>
      <p>Travolti da un insolito destino. È l’ipotesi appena avanzata da un team di ricercatori della Eindhoven University of Technology, nei Paesi Bassi, secondo cui i <b>Neanderthal</b> non si sarebbero estinti per mano dei nostri <a href="https://www.wired.it/scienza/ecologia/2017/07/05/incrocio-neanderthal-220mila-anni/">antenati</a>, bensì per una ragione molto più semplice: per pura sfortuna. Infatti, secondo il loro nuovo <a href="https://journals.plos.org/plosone/article?id=10.1371/journal.pone.0225117">studio</a> appena pubblicato sulla rivista <b><i>Plos One</i></b>, le popolazioni dei Neanderthal sarebbero state relativamente piccole – quindi maggiormente vulnerabili – ed esposte, perciò, costantemente al <a href="https://www.wired.it/scienza/ecologia/2019/05/30/neanderthal-ucciso-raggi-uv/"><b>rischio di estinzione</b>.</a></p>
      <p>I Neanderthal sono vissuti in Europa e in Asia per centinaia di migliaia di anni. Tuttavia, raccontano i ricercatori, le loro <a href="https://www.wired.it/scienza/ecologia/2017/10/06/eredita-geni-neanderthal-pancetta/">popolazione</a> sono sempre state relativamente piccole, probabilmente composte da poche migliaia di individui, e si estinsero circa <b>40mila anni fa</b>. A quell’epoca gli esseri umani moderni stavano migrando dall’<a href="https://www.wired.it/scienza/lab/2019/10/29/homo-sapiens-botswana/">Africa</a> verso l’Europa, e ciò ha fatto ipotizzare che i nostri antenati fossero i responsabili della scomparsa dei Neanderthal.</p>
      <p>Nel nuovo studio, tuttavia, il team di ricercatori, coordinato da Krist Vaesen, ha messo a punto alcuni modelli che simulavano le popolazioni dei Neanderthal in base ai dati genomici, tenendo traccia dei <b>tassi di natalità</b> e di <b>mortalità</b> all’anno e di quanto strettamente fossero imparentati tra loro. Dalle successive analisi i ricercatori sono riusciti a identificare tre processi che presumibilmente hanno reso vulnerabili i Neanderthal: il primo è l’<b>endogamia</b>, ossia l’<a href="https://www.wired.it/scienza/ecologia/2019/06/22/sesso-ominide-incroci-preistorici/">incrocio</a> tra individui strettamente imparentati o consanguinei, che talvolta può portare a un accumulo di <a href="https://www.wired.it/scienza/medicina/2017/06/28/adulto-mutazioni-genetiche-malattia/"><b>mutazioni genetiche</b></a> dannose. <i>“In una piccola popolazione, le probabilità di accoppiarsi con un parente sono maggiori”</i>, ha spiegato Vaesen.</p>
      <p>Il secondo processo identificato nella ricerca è un fenomeno biologico chiamato <b>effetto Allee,</b> che si verifica quando, in una popolazione molto piccola, i tassi di riproduzione e di crescita degli individui aumentano con la densità della popolazione. <i>“In una popolazione piccola si hanno maggiori problemi a trovare un compagno adatto”,</i> commenta Vaesen, <i>“semplicemente perché non si hanno molte opzioni di scelta”</i>. Infine, ci sono eventi casuali: ad esempio, un <b>tasso di mortalità</b> insolitamente alto in un solo anno. Per una popolazione piccola, come appunto quella dei Neanderthal, ciò può essere davvero un evento catastrofico.</p>
      <p><i>“Utilizzando questi modelli per 10mila anni, volevamo verificare se si sarebbero estinti o meno”,</i> ha raccontato l’autore. <i>“Abbiamo scoperto che questi tre processi sarebbero stati sufficienti per far estinguere i Neanderthal”.</i> Tuttavia, hanno precisato i ricercatori, lo studio non dimostra che gli esseri umani moderni non siano stati in competizione con i Neanderthal, limitandosi a evidenziare che questa rivalità non è per forza necessaria per spiegare la loro estinzione.</p>
      <p>Rimane ancora da chiarire in che modo i Neanderthal si siano estinti così velocemente dopo l’arrivo dei nostri <a href="https://www.wired.it/scienza/ecologia/2018/08/02/unici-umani-ominidi-terra/">antenati</a> in Europa. Ma la competizione per le risorse, sottolineano i ricercatori, potrebbe a questo punto non essere la sola ragione. <i>“Sappiamo che i Neanderthal vivevano in piccole sottopopolazioni sparse per l’Europa”</i>, ha concluso Vaesen. <i>“La presenza degli esseri umani avrebbe potuto rendere più difficile per i Neanderthal spostarsi tra i gruppi, costringendo ogni sub-popolazione a rimanere isolata, esacerbando quindi l’inbreeding, l’effetto Allee e altri effetti casuali. Ciò sarebbe potuto bastare”.</i></p>
    </article>
  </body>
</html>