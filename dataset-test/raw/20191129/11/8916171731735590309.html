<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443007/Zdravkovicu-10-godina-zatvora-za-pokusaj-ubistva-Beka-Adrovac-opet-oslobodena"/>
    <meta property="og:site_name" content="Politika Online"/>
    <meta property="article:published_time" content="2019-11-29T11:55:00+00:00"/>
    <meta property="og:title" content="Здравковићу 10 година затвора за покушај убиства Бека, Адровац опет ослобођена"/>
    <meta property="og:description" content="Виши суд у Београду осудио је данас због покушаја убиства бизнисмена Милана Бека 2014. године на 10 година затвора Александра Здравковића, као непосредног извршиоца овог кривичног дела. Маја Адровац је по други пут ослобођена од оптужби за помагање у покушају убиства, јер, како сматра суд, није доказано да је Здравковићу ставила на располагање муницију којом је пуцано у Бека. Суд је продужио притвор Здравковићу, који може да му траје до упућивања на извршење казне. Пресуда је првостепена и на њу имају право да уложе жалбе и тужилаштво и одбрана. То је прва првостепена пресуда за Здравковића, а друга за Мају Адровац. Беко није данас присуствовао изрицању пресуде. На Бека је пуцано 14. новембра 2014. године када се колима враћао с посла у своју кућу на Сењаку. Том"/>
  </head>
  <body>
    <article>
      <h1>Здравковићу 10 година затвора за покушај убиства Бека, Адровац опет ослобођена</h1>
      <address>
        <time datetime="2019-11-29T11:55:00+00:00">29 Nov 2019, 11:55</time>
      </address>
      <p>Виши суд у Београду осудио је данас због покушаја убиства бизнисмена Милана Бека 2014. године на 10 година затвора Александра Здравковића, као непосредног извршиоца овог кривичног дела.</p>
      <p>Маја Адровац је по други пут ослобођена од оптужби за помагање у покушају убиства, јер, како сматра суд, није доказано да је Здравковићу ставила на располагање муницију којом је пуцано у Бека.</p>
      <p>Суд је продужио притвор Здравковићу, који може да му траје до упућивања на извршење казне.</p>
      <p>Пресуда је првостепена и на њу имају право да уложе жалбе и тужилаштво и одбрана.</p>
      <p>То је прва првостепена пресуда за Здравковића, а друга за Мају Адровац.</p>
      <p>Беко није данас присуствовао изрицању пресуде.</p>
      <p>На Бека је пуцано 14. новембра 2014. године када се колима враћао с посла у своју кућу на Сењаку.</p>
      <p>Том приликом је рањен његов возач Драган Драгаш.</p>
      <p>Маја Адровац је после првог суђења у овом поступку била ослобођена оптужби због недостатка доказа, али је та пресуда укинута и по одлуци Апелационог суда суђење јој је поновљено у овом заједничком поступку са Здравковићем који је ухапшен у међувремену.</p>
      <p>Здравковић је у притвору је од хапшења у јулу 2016. године, док се Маја Адровац брани са слободе.</p>
      <p>Терети се да је са НН лицем покушао да убије Бека, као и да је довео у питање живот његовог возача Драгана Драгаша, и то тако што је пуцао у њих када је возач успорио кретање возила како би даљинским управљачем отворио капију Бекове куће на Сењаку.</p>
      <p>Здравковић је и раније сумњичен за тешка кривична дела као припадник „земунског клана”, али је оптужби ослобођен.</p>
      <p>Беко је током сведочења рекао да би Здравковић могао да буде нападач који је пуцао на њега, али то није могао да тврди са сигурношћу.</p>
      <p>Код Маје Адровац, која је била ухапшена у јулу 2015, нађени су меци и ДНК који су је повезали са нападом на бизнисмена, али то Вишем суду у току првог суђења није био довољан доказ да је осуди за умешаност у покушај убиства, па јој је изрекао ослобађајућу пресуду у јуну 2016. године.</p>
      <p>Ту одлуку је, међутим, Апелациони суд укинуо по жалби тужиоца и наложио да јој се поново суди у истом поступку са Здравковићем.</p>
      <p>Суд је пролетос одустао од саслушања Мајиног супруга Ивана Адровца као сведока, пошто је више пута безуспешно покушао да га испита путем видео линка са затвором у Швајцарској, у којем он издржава казну за кривична дела почињена у тој земљи.</p>
      <p>Адровац је у затвору у Цириху где, према писању медија, служи казну од 14 година затвора јер је од 2008. до 2016. године учествовао у више пљачки златара у државама Западне Европе.</p>
    </article>
  </body>
</html>