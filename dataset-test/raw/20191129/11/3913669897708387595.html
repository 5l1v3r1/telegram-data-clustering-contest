<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.livetennis.it/post/322379/coppa-davis-pakistan-india-0-2-tutto-facile-per-ramanathan-e-nagal-la-croazia-allorizzonte/"/>
    <meta property="og:site_name" content="Live Tennis"/>
    <meta property="article:published_time" content="2019-11-29T11:47:00+00:00"/>
    <meta property="og:title" content="Coppa Davis, Pakistan-India 0-2: tutto facile per Ramanathan e Nagal, la Croazia all’orizzonte"/>
    <meta property="og:description" content="Esordio più che agevole, come prevedibile, per l’India nello spareggio del Group I di Coppa Davis contro il Pakistan: sui campi in cemento indoor del National Tennis Center di Nur-Sultan (Kazakistan) [SI GIOCA IN CAMPO NEUTRO, LEGGI QUI], la formazione capitanata da Rohit Rajpal chiude la prima giornata avanti per due a zero. Entrambi gli […]"/>
  </head>
  <body>
    <article>
      <h1>Coppa Davis, Pakistan-India 0-2: tutto facile per Ramanathan e Nagal, la Croazia all’orizzonte</h1>
      <address>
        <time datetime="2019-11-29T11:47:00+00:00">29 Nov 2019, 11:47</time>
      </address>
      <p>Esordio più che agevole, come prevedibile, per l’<b>India</b> nello spareggio del <b>Group I</b> di <b>Coppa Davis</b> contro il <b>Pakistan</b>: sui campi in cemento indoor del National Tennis Center di Nur-Sultan (Kazakistan) [<a href="http://www.livetennis.it/post/322349/coppa-davis-da-domani-la-sfida-del-group-i-tra-pakistan-e-india-si-gioca-in-campo-neutro/"><b>SI GIOCA IN CAMPO NEUTRO, LEGGI QUI</b></a>], la formazione capitanata da Rohit Rajpal chiude la prima giornata avanti per due a zero.</p>
      <p>Entrambi gli incontri di singolare sono stati dominati dai tennisti indiani: <b>Ramkumar Ramanathan</b>, in apertura di programma, si è sbarazzato con un doppio 6-0 del malcapitato <b>Muhammad Shoaib</b>, capitano-giocatore pur essendo un classe 2002 all’esordio assoluto nella competizione, in 42 minuti di gioco; successivamente, è andato sul velluto anche l’incontro di<b> Sumit Nagal</b> che, in un’ora e 4 minuti, ha fermato<b> Huzaifa Abdul Rehman</b>, anch’egli al debutto in carriera nel torneo a squadre, con il punteggio di 6-0 6-2.</p>
      <p>Domani mattina, a partire dalle 7,<b> Jeevan Nedunchezhiyan</b> e <b>Leander Paes</b> avranno il primo match point per chiudere i conti sul 3-0 e garantire all’India l’accesso ai Play-Off per le prossime <b>Davis Cup Finals</b> contro la <b>Croazia</b>: anche in doppio il Pakistan si affiderà a <i>Rehman/Shoaib</i> per una partita il cui esito sembra già scritto.</p>
      <p><b>PAKISTAN-INDIA 0-2:</b><br/>Ramkumar Ramanathan (IND) b. Muhammad Shoaib (PAK) 6-0 6-0<br/>Sumit Nagal (IND) b. Huzaifa Abdul Rehman (PAK) 6-0 6-2<br/>R3 – Huzaifa Abdul Rehman/Muhammad Shoaib (PAK) vs Jeevan Nedunchezhiyan/Leander Paes (IND) (Sabato 30, ore 7)<br/>R4 – Muhammad Shoaib (PAK) vs Sumit Nagal (IND) (Sabato 30, a seguire)<br/>R5 – Huzaifa Abdul Rehman (PAK) vs Ramkumar Ramanathan (IND) (Sabato 30, a seguire)</p>
    </article>
  </body>
</html>