<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/betalte-for-journalistdrap/71874080"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T11:22:32+00:00"/>
    <meta property="og:title" content="- Betalte for journalistdrap"/>
    <meta property="og:description" content="Drapet på journalisten Daphne Caruana Galizia ble bestilt og betalt med 150 000 euro, har en av de tiltalte forklart i avhør på Malta."/>
  </head>
  <body>
    <article>
      <h1>- Betalte for journalistdrap</h1>
      <h2>Drapet på journalisten Daphne Caruana Galizia ble bestilt og betalt med 150 000 euro, har en av de tiltalte forklart i avhør på Malta.</h2>
      <address><time datetime="2019-11-29T11:22:32+00:00">29 Nov 2019, 11:22</time> by <a rel="author">NTB I</a></address>
      <p>Påstanden kommer fra Vince Muscat, som sammen med brødreparet Alfred og George Degiorgio ble pågrepet 3. desember 2017 og i juli i år tiltalt for å ha drept journalisten med en bilbombe.</p>
      <p>Muscat forklarte seg i april 2018, i håp om å bli benådet. Samme år ga en person med kjennskap til avhøret opplysningene videre til <a href="https://www.reuters.com/article/us-malta-daphne-confession-exclusive/exclusive-daphne-murder-accused-details-plot-to-kill-for-150000-euros-idUSKBN1Y21HJ">Reuters</a>. Nyhetsbyrået har ikke publisert dem før nå, for å unngå å skade etterforskningen.</p>
      <p>Saken om journalistdrapet har satt regjeringen i EU-landet under voldsomt press. En av de siktede har, ifølge <a href="https://timesofmalta.com/articles/view/keith-schembri-released-from-arrest-police.753481">Times of Malta</a> og flere andre medier, pekt ut statsminister Joseph Muscats tidligere stabssjef som oppdragsgiveren. Stabssjefen er avhørt, men senere satt fri. Han trakk seg fra stillingen tidlige i uka.</p>
      <p>Statsminister Joseph Muscat er ikke i slekt med Vince Muscat.</p>
      <h3>- Bestillingsdrap</h3>
      <p>Vince Muscat har forklart at han sommeren 2017 satte Alfred Degiorgio av utenfor en kafé nær Maltas hovedstad. Få minutter senere kom Degiorgio tilbake og sa at de hadde fått i oppdrag å drepe den fremstående gravejournalisten Daphne Caruana Galizia. På sin blogg hadde hun anklaget regjeringsmedlemmer og personer med nære forbindelser til regjeringen for korrupsjon.</p>
      <p>Bilbomben ble kjøpt fra mafiamedlemmer på Malta, som igjen hadde fått bomben tilsendt fra italiensk mafia, har Muscat forklart, ifølge Reuters.</p>
      <p>Politiet mener Muscat jobbet på oppdrag for George Degiorgio, angivelig leder for en kriminell gruppe. Broren Alfred var medlem av samme gjeng, ifølge politiet.</p>
      <h3>Ingen kommentar!</h3>
      <p>Brødrene avviser å ha hatt noe med drapet å gjøre og har nektet å svare på spørsmål fra politiet. Verken deres eller Muscats forsvarere vil kommentere saken.</p>
      <p>Muscat har ikke fått oppfylt ønsket om benådning.</p>
      <p>Statsminister Muscats stabssjef Keith Schembri er gjennom en vitneforklaring trukket inn i saken og gikk av tidligere denne uken. Det gjorde også turistminister Konrad Mizzi. Begge har avvist at de har tatt imot betaling fra et selskap eid av forretningsmannen Yorgen Fenech.</p>
      <p>Finansminister Christian Cardona suspenderte seg selv fra stillingen tirsdag. Cardona avviser også å ha hatt noe med drapet å gjøre.</p>
      <h3>- Aktivert fra yacht</h3>
      <p>Ifølge Muscat var den opprinnelige planen å skyte journalisten med rifle fra langt hold, skriver Reuters. De skal imidlertid ha besluttet at det ville bli for vanskelig og byttet skytevåpenet mot en bombe.</p>
      <p>Journalistens familiebolig er inngjerdet, og hun pleide ofte å parkere bilen på innsiden.</p>
      <p>Men kvelden 15. oktober sto bilen på utsiden. Neste morgen dro Degiorgio-brødrene og Muscat dit, har Muscat forklart. Alfred Degiorgio skal ha tatt seg inn i bilen via et vindu på passasjersiden og plantet bomben under sjåførsetet.</p>
      <p>Ifølge påtalemyndigheten dro deretter George Degiorgio til en yacht i havnen i Valletta. Derfra sendte han en tekstmelding til en innretning i bilen. Meldingen aktiverte bomben og drepte journalisten.</p>
    </article>
  </body>
</html>