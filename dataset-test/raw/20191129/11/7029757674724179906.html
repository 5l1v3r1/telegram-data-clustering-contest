<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/gazovata-vrazka-s-gartsiya-ni-pravi-istinski-energien-hab-spored-hero-mustafa.html"/>
    <meta property="og:site_name" content="News.bg"/>
    <meta property="article:published_time" content="2019-11-29T11:14:32+00:00"/>
    <meta property="og:title" content="Газовата връзка с Гърция ни прави истински енергиен хъб според Херо Мустафа"/>
    <meta property="og:description" content="Отношенията между България и САЩ минавали на ново ниво"/>
  </head>
  <body>
    <article>
      <h1>Газовата връзка с Гърция ни прави истински енергиен хъб според Херо Мустафа</h1>
      <address>
        <time datetime="2019-11-29T11:14:32+00:00">29 Nov 2019, 11:14</time>
      </address>
      <slideshow>
        <figure>
          <video src="https://webnews.bg/uploads/videos/converted/38/52038.mp4"/>
        </figure>
        <figure>
          <img src="https://webnews.bg/uploads/images/22/5122/455122/768x432.jpg?_=1575025949"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/23/5123/455123/768x432.jpg?_=1575025951"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/24/5124/455124/768x432.jpg?_=1575025953"/>
          <figcaption>Източник: БГНЕС</figcaption>
        </figure>
      </slideshow>
      <p><b>Отношенията между България и САЩ минават на ново ниво.</b> Това заяви американският посланик у нас Херо Мустафа по повод <b><a href="https://news.bg/world/vizite-energetikata-f-16-i-poseshtenie-v-balgariya-osnovni-temi-na-sreshtata-tramp-borisov.html">срещата между премиера Бойко Борисов и президента на САЩ Доналд Тръмп</a></b>, съобщава БГНЕС.</p>
      <p>В първата си публична реч пред Атлантическия клуб в България тя посочи, че според нея най-важното нещо от срещата между двамата лидери е приемането на работна рамка за стратегическо партньорство и приемане на пътна карта за развитие на двустранните отношения в <b>три направления от взаимен интерес - сътрудничество в областта на сигурността и отбраната, сътрудничество в сферата на икономиката, търговията и енергетиката и укрепване на демокрацията и върховенството на закона.</b></p>
      <p>Тя поясни, че на срещата в Белия дом ключовата тема е била сътрудничеството в областта на енергетиката. По думите й Тръмп и Борисов са обсъдили общата цел за <b>превръщане на България в реален газов център и ключов източник в сферата на регионалната енергийна сигурност.</b> Посланикът обеща да помага на страната да диверсифицира енергийните доставки.</p>
      <p>Мустафа съобщи и че <b>Съединените щати ще изпратят нов човек в посолството в София</b>, който ще отговаря по въпросите за свободата на словото, върховенството на закона и по темите за малцинствата.</p>
      <p>Американският посланик заяви, че във военната сфера се предвижда разработване на <b>10-годишен план за сътрудничество по опазване на сухопътната и морската област</b>. Проучват се и възможности за производство на части във военния сектор.</p>
      <p>Тя изтъкна, че <b>американските компании са инвестирали над 2 млрд. долара в българската икономика</b>, създавайки повече от 30 000 места в енергетиката и селското стопанство. По нейни думи в следващите години ще се акцентира в разкриването на работни места в стартъп компании и ИТ технологии.</p>
      <p>Мустафа изтъкна, че енергетиката е ключова тема за Белия дом и именно тя е била акцент в разговора между Тръмп и Борисов. Те разговаряха как <b>България ще стане истински енергиен хъб</b>, отбеляза посланикът.</p>
      <p>Тя посочи, че САЩ ще следи отблизо как се развива интерконекторът с Гърция и изрази мнение, че за разлика от "Турски поток", където България е транзитна страна, <b>газовата връзка с Гърция и терминалът за втечнен газ Александруполис ще направят България надежден доставчик на потоци от газ.</b></p>
      <p>Мустафа съобщи и че ще дойдат експерти, за да помогнат при изграждането на АЕЦ "Белене".</p>
      <p><b>Съединените щати имат готовност да санкционират български официални лица, които са замесени в корупционни схеми,</b> каза още дипломатът.</p>
    </article>
  </body>
</html>