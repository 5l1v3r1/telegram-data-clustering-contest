<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191925/asens/demana/erc/sigui/raonable/no/tingui/temptacio/fer/tacticisme"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T11:38:00+00:00"/>
    <meta property="og:title" content="Asens demana a ERC que sigui «raonable» i no tingui la «temptació de fer tacticisme»"/>
    <meta property="og:description" content="El líder dels comuns al Congrés defensa que el més important és tirar endavant ja la investidura i afegeix que després es podrà continuar negociant"/>
  </head>
  <body>
    <article>
      <h1>Asens demana a ERC que sigui «raonable» i no tingui la «temptació de fer tacticisme»</h1>
      <h2>El líder dels comuns al Congrés defensa que el més important és tirar endavant ja la investidura i afegeix que després es podrà continuar negociant</h2>
      <address>
        <time datetime="2019-11-29T11:38:00+00:00">29 Nov 2019, 11:38</time>
      </address>
      <p>El líder dels comuns al Congrés, Jaume Asens, s'ha dirigit a ERC per demanar-li que sigui "raonable" amb les seves condicions per a la investidura i que no tingui la temptació de fer "tacticisme". En una entrevista a 'Els Matins de TV3', Asens ha defensat que ara és el moment de tenir "molta cintura, pragmatisme i posar llums llargues".<br/><br/>En aquest sentit, a diferència d'ERC, Asens ha defensat que "hi ha pressa" per investir Pedro Sánchez i que una vegada es posi en marxa la legislatura es podrà continuar negociant. "És imprescindible que es pugui investir ràpidament per poder seguir dialogant", ha conclòs.<br/>Asens ha explicat que no demanen a ERC que doni els seus vots "gratis" i ha admès que els republicans han de posar les seves condicions. Però davant de l'escenari polític actual, ha avisat que "els enemics estan creixent i que el temps corre en contra nostre", en referència a l'auge de Vox i a la possibilitat d'un acord entre PSOE i PP en cas que es frustrés un govern de coalició entre socialistes i Unides Podem.<br/><br/>"Demanem a ERC que faci cas del moment històric i no frustri una esperança. Sabem quina és l'alternativa, una repetició electoral amb Vox en ascens i una coalició del PSOE amb el PP. Que no donin arguments a tota aquesta gent", ha resumit.<br/><br/>Pel que fa al calendari, Asens ha defensat que els ciutadans necessiten que hi hagi un govern "ja" i ha considerat que després de la investidura ja hi haurà molts altres moments en què s'haurà de seguir negociant amb el PSOE com, per exemple, en el marc dels pressupostos de l'Estat.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>