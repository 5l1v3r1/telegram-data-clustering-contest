<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90883"/>
    <meta property="og:site_name" content="Denník politika"/>
    <meta property="article:published_time" content="2019-11-29T11:35:16+00:00"/>
    <meta property="og:title" content="INEKO: Miernejšie podmienky pre minimálnu penziu zhoršia udržateľnosť verejných financií"/>
    <meta property="og:description" content="29.11.2019 (Webnoviny.sk) – Zmiernením podmienok pre priznanie minimálnej penzie sa zvýši deficit verejných financií a zhorší sa ich dlhodobá udržateľnosť. Pre agentúru SITA to uviedol riaditeľ INEKO Peter Goliaš, ktorý tak reagoval na vládou schválený návrh novely zákona o sociálnom poistení."/>
  </head>
  <body>
    <article>
      <h1>INEKO: Miernejšie podmienky pre minimálnu penziu zhoršia udržateľnosť verejných financií</h1>
      <address><time datetime="2019-11-29T11:35:16+00:00">29 Nov 2019, 11:35</time> by <a rel="author">Webnoviny</a></address>
      <p>29.11.2019 (Webnoviny.sk) – Zmiernením podmienok pre priznanie minimálnej penzie sa zvýši deficit verejných financií a zhorší sa ich dlhodobá udržateľnosť. Pre agentúru SITA to uviedol riaditeľ INEKO Peter Goliaš, ktorý tak reagoval na vládou schválený návrh novely zákona o sociálnom poistení.</p>
      <p>Podľa tohto návrhu sa má pri posudzovaní nároku na minimálnu penziu zo zákona od začiatku budúceho roka vypustiť podmienka tzv. kvalifikovaného roku dôchodkového poistenia.</p>
      <h3>Dôchodok dostane viac penzistov</h3>
      <p>Minimálny dôchodok tak Sociálna poisťovňa prizná všetkým penzistom, ktorí získali aspoň 30 rokov dôchodkového poistenia bez ohľadu na to, z akého príjmu v daných rokoch platili sociálne odvody.</p>
      <p><i>„Minimálny dôchodok dostane podstatne viac penzistov,“</i> upozornil Goliaš. Vláda podľa neho rozhodovala bez toho, aby poznala dlhodobé dopady tohto opatrenia. Za pozitívum označil minimalizovanie rizika chudoby penzistov, ktorí však už aj teraz podľa neho patria medzi chudobou najmenej ohrozených ľudí.</p>
      <p><i>„Na druhej strane, bez posudzovania výšky zaplatených odvodov budú minimálny dôchodok vo väčšej miere dostávať aj špekulanti, ktorí sa plateniu riadnych odvodov vyhýbajú,“</i> tvrdí riaditeľ INEKO. Ak platili na sociálnych odvodoch len pár eur, ich minimálny dôchodok bude podľa neho rovnaký ako pre väčšinu zamestnancov, ktorí riadne platili sociálne odvody z hrubej mzdy.</p>
      <h3>Jednoduchšie priznanie nároku</h3>
      <p>Tzv. kvalifikovaným rokom dôchodkového poistenia sú po 1. januári 1993 len tie roky, v ktorých ročný hrubý príjem žiadateľa o dôchodok bol najmenej 24,1 % z ročnej priemernej mzdy na Slovensku v danom roku. Napríklad v minulom roku by túto podmienku splnil ten, kto by celý rok v hrubom zarábal aspoň 244 eur mesačne.</p>
      <p>Ak sa zruší podmienka získania kvalifikovaného roku poistenia, nebude potrebné za minulý rok zarobiť v hrubom aspoň 244 eur mesačne. Toto opatrenie je súčasťou návrhu novely zákona o sociálnom poistení, ktorý vo štvrtok schválila vláda. Kabinet zároveň schválil návrh, aby sa parlament novelou zákona zaoberal v skrátenom legislatívnom konaní.</p>
      <p>Zrušenie podmienky kvalifikovaného roku dôchodkového poistenia má Sociálnej poisťovni umožniť skoršie a jednoduchšie priznanie minimálnej penzie, keďže poisťovňa nebude musieť testovať predošlý príjem penzistu. Takéto riešenie v stredu predstavil predseda SNS Andrej Danko, ktorý sa na ňom dohodol s predsedom Smeru-SD Robertom Ficom a šéfom Mosta-Híd Bélom Bugárom.</p>
      <p>Šéfovi národniarov sa totiž nepáčilo, že by Sociálna poisťovňa posudzovala nárok penzistu na minimálny dôchodok príliš dlho. Generálny riaditeľ Sociálnej poisťovne Ľubomír Vážny totiž žiadal, aby mala poisťovňa čas na posúdenie nároku na minimálnu penziu až do konca októbra budúceho roka. S týmto návrhom však Vážny na rokovaní sociálneho výboru neuspel.</p>
      <h3>Stačí dôchodkové poistenie</h3>
      <p>Ako po štvrtkovom rokovaní vlády uviedol minister práce a sociálnych vecí Ján Richter, treba urobiť všetko pre to, aby tí, čo budú mať od začiatku budúceho roka nárok na minimálny dôchodok, tento dôchodok aj dostali.</p>
      <p>Z tohto dôvodu sa podľa neho upustí od zohľadňovania výlučne tzv. kvalifikovaných rokov dôchodkového poistenia, teda od toho, aby penzista aktuálne zarábal v hrubom aspoň približne 250 eur mesačne. Po novom tak bude podľa ministra stačiť, aby bol penzista v danom roku dôchodkovo poistený.</p>
      <p><i>„Nevylučujem, že po roku sa môže táto situácia prehodnotiť,“</i> zdôraznil minister. Podľa premiéra Petra Pellegriniho by sa mohol návrhom novely zákona o sociálnom poistení zaoberať parlament budúci týždeň po tom, ako poslanci prerokujú návrh rozpočtu verejnej správy na rok 2020.</p>
      <p>Miernejšie podmienky nároku na minimálny dôchodok zvýšia aj počet jeho poberateľov. V súčasnosti dostáva minimálnu penziu približne 50 tisíc penzistov. Ak by sa zachovala podmienka získania kvalifikovaných rokov, ich počet by od budúceho roka presiahol 200 tisíc.</p>
      <p>Ak sa táto podmienka zo zákona vypustí, poberateľov minimálnej penzie bude ešte viac. <i>„Dokonca by ešte viac, okolo 280 tisíc ľudí malo nárok na minimálny dôchodok,“</i> povedal v stredu šéf národniarov.</p>
      <h3>Systém výpočtu dôchodkov sa zmení</h3>
      <p>Od začiatku budúceho roka sa zmení systém výpočtu minimálneho dôchodku. Podľa novely zákona o sociálnom poistení od poslancov za SNS sa minimálne dôchodky namiesto životného minima naviažu na priemernú mzdu na Slovensku.</p>
      <p>Základná minimálna penzia po získaní 30 rokov dôchodkového poistenia tak bude od roku 2020 dosahovať 33 % z priemernej mzdy na Slovensku spred dvoch rokov. V budúcom roku tak minimálny dôchodok pri 30 rokoch poistenia dosiahne 334,30 eura.</p>
      <p>V tomto roku pritom minimálna penzia pri 30 rokoch dôchodkového poistenia dosahuje 136 % zo sumy životného minima, teda 278,90 eura. Pri získaní viac ako 30 rokov a menej ako 40 rokov dôchodkového poistenia sa základný minimálny dôchodok bude zvyšovať za každý rok o 2 % zo sumy životného minima a pri 40 a viac rokoch dôchodkového poistenia za každý rok o 3 % zo sumy životného minima pre plnoletú fyzickú osobu. Dve percentá zo sumy životného minima pritom v súčasnosti predstavujú 4,2 eura a tri percentá 6,3 eura.</p>
      <p>Viac k témam: <a href="https://www.webnoviny.sk/tag/dochodok/"><u>dôchodok</u></a>, <a href="https://www.webnoviny.sk/tag/ineko-institut-pre-ekonomicke-a-socialne-reformy/"><u>INEKO Inštitút pre ekonomické a sociálne reformy</u></a>, <a href="https://www.webnoviny.sk/tag/minimalny-dochodok/"><u>minimálny dôchodok</u></a><br/>Zdroj: Webnoviny.sk – <a href="https://www.webnoviny.sk/ineko-miernejsie-podmienky-pre-minimalnu-penziu-zhorsia-udrzatelnost-verejnych-financii/"><u>INEKO: Miernejšie podmienky pre minimálnu penziu zhoršia udržateľnosť verejných financií</u></a> © SITA Všetky práva vyhradené.</p>
    </article>
  </body>
</html>