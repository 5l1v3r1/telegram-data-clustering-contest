<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/29/news/land_rover_discovery_rimorchiare_e_piu_facile-242206845/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T11:50:00+00:00"/>
    <meta property="og:title" content="Land Rover Discovery, il rimorchio non si sente più"/>
    <meta property="og:description" content="Ancora una prova di come sia semplice guidare un rimorchio in retromarcia grazie al sistema Advanced Tow Assist"/>
  </head>
  <body>
    <article>
      <h1>Land Rover Discovery, il rimorchio non si sente più</h1>
      <h2>Ancora una prova di come sia semplice guidare un rimorchio in retromarcia grazie al sistema Advanced Tow Assist</h2>
      <address>
        <time datetime="2019-11-29T11:50:00+00:00">29 Nov 2019, 11:50</time>
      </address>
      <p> <br/>I progettisti della Land Rover sono impegnati costantemente nel rendere più facile e sicura possibile la guida dei propri veicoli. Ne è esempio recente quanto dimostrato con una complicata manovra di retromarcia dal celebre conduttore televisivo e attore Jack Whitehall.<br/> <br/>La dimostrazione è avvenuta presso il faro di Corbiere nel Jersey, dove l’attore si trovava al volante della Land Rover Discovery con attaccato un caravan di lusso di quasi sette metri, in compagnia del papà Michael.<br/> <br/>Jack è così riuscito a tornare in retromarcia sulla terraferma percorrendo la stretta strada a carreggiata unica, mentre la marea saliva rapidamente, dimostrando così come sia stata facile la complicata manovra grazie alla presenza dell’Advanced Tow Assist.<br/> <br/>L’attore, utilizzando il controllo rotativo sulla consolle e la videocamera posteriore, ha guidato con con semplicità il lussuoso Airstream Missouri da 6,8 metri lungo lo stretto passaggio, appena in tempo per evitare il flusso della marea, appena un attimo prima che i trecento metri della stradina privata fossero coperti dal mare.<br/> <br/>“Non sono un guidatore esperto e la retromarcia è un sfida anche senza rimorchio, figuratevi con un enorme caravan dietro – ha ichiarato Jack Whitehall – E’ stato divertente vedere il volante muoversi da solo, mentre sterzavo usando il pomello. Senza la tecnologia Discovery sono sicuro che saremmo tornati a nuoto – e avrei voluto anche un pulsante “mute” per papà”.<br/> <br/>Da segnalare che questa ultima prova di traino della Discovery si aggiunge a quella superata nell’Outback australiano, dove il suv del marchio britannico ha percorso 16 chilometri rimorchiando un road-train da 110 tonnellate.<br/> <br/>Anche la Discovery Sport, il premium suv compatto della gamma, ha trainato un treno da 100 tonnellate, ma sulle rotaie di un ponte ferroviario in Svizzera, ispirandosi alla prima Discovery  che aveva vinto la stessa sfida nel 1989, anno del lancio del modello.<br/> <br/>“Riuscire a percorrere in retromarcia la strada tidale di La Corbiere – ha aggiunto Michael Whitehall, padre di Jack – è una vera impresa, ma sappiamo tutti che a fare il lavoro è stata la Land Rover Discovery. Il merito non era di Jack, ma dell’Advanced Tow Assist, senza dubbio”.<br/> <br/>All’atto pratico il sistema di assistenza al traino permette di eseguire le manovre di retromarcia con un rimorchio, guidando il veicolo tramite il comando rotativo posto sulla consolle centrale.<br/> <br/>L’intuitivo sistema proietta sul display nella consolle il percorso che il rimorchio seguirà, permettendo al conducente di manovrare con facilità il veicolo mentre il sistema calcola l’esatto controsterzo necessario per mantenere il rimorchio sulla “retta via”.<br/> <br/>“Da 30 anni la Land Rover Discovery si dimostra il suv per famiglia definitivo, e l’Advanced Tow Assist rafforza tali credenziali – ha dichiarato Daniel Rogers, towing attribute leader di Land Rover – Jack non aveva mai trainato un rimorchio, ma la tecnologia oggi rende veramente semplice parcheggiare un rimorchio per cavalli, o calare in acqua un battello dallo scalo, e questa è una buona notizia sia per i novizi sia per i più esperti”. (m.r.)</p>
    </article>
  </body>
</html>