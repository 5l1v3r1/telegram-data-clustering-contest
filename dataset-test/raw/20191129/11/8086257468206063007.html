<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=509513"/>
    <meta property="og:site_name" content="0404"/>
    <meta property="article:published_time" content="2019-11-29T11:39:11+00:00"/>
    <meta property="og:title" content="המשרד להגנת הסביבה לחברת נובל אנרג'י: אי עמידה בתנאים תוביל להפסקת ההפעלה באסדת לוויתן"/>
    <meta property="og:description" content="בתגובה לפניות, בשל מידע שגוי ומטעה שמועבר לציבור ברשתות החברתיות בחוסר אחריות בידי גורמים שונים, המשרד להגנת הסביבה עדכן אתמול (חמישי) את הציבור בדבר הדריש"/>
  </head>
  <body>
    <article>
      <h1>המשרד להגנת הסביבה לחברת נובל אנרג'י: אי עמידה בתנאים תוביל להפסקת ההפעלה באסדת לוויתן</h1>
      <address><time datetime="2019-11-29T11:39:11+00:00">29 Nov 2019, 11:39</time> by <a rel="author">עדי לסקר</a></address>
      <p>בתגובה לפניות, בשל מידע שגוי ומטעה שמועבר לציבור ברשתות החברתיות בחוסר אחריות בידי גורמים שונים, המשרד להגנת הסביבה עדכן אתמול (חמישי) את הציבור בדבר הדרישות השונות שהוטלו על חברת נובל אנרג'י, מפעילת אסדת לוויתן עבור פעולות ההרצה והסטטוס הנוכחי.</p>
      <p>כפי שכבר דיווח המשרד להגנת הסביבה, אסדת לוויתן נמצאת כעת בתקופת הרצה. כמקובל במתקנים חדשים, בתקופת ההרצה כל המערכות לרבות מתקני הטיפול בפליטות נכנסות לפעילות באופן הדרגתי. לפי הצהרות נובל, במשך תקופה זו ייפלטו מהאסדה עד 3,203 טון מתאן ו-154 ק"ג בנזן. פליטה זו תתרחש בשבועות הקרובים.</p>
      <p>המשרד בדק את תכניות החברה עבור תקופת ההרצה ואף במקביל, ביצע מודל פיזור מזהמים במצבים סינופטיים שונים. ממצאי המשרד מראים כי לא צפויה חריגה מערך היעד לבנזן בקו החוף ובפרט במועדי הנישובים המהותיים.</p>
      <p>בתקופת ההרצה יש שני מועדים עיקריים של נישובים לאוויר. כלומר, פליטות לאוויר ללא מתקני הפחתת פליטות שאף הם נמצאים בהרצה ואינם פעילים מטעמי בטיחות. בכל אחד משני מועדים אלה ייפלט באסדה, לפי הצהרות נובל אנרג'י, עד 1,551 טון מתאן ועד 76 ק"ג בנזן. בשל העובדה שערך הבנזן לא יוביל לחריגה מערכי היעד, נחדד כי אין כל הנחיה מיוחדת לתושבים.</p>
      <p>כמו בכל מפעל בישראל, בהתאם להוראות חוק אוויר נקי, חלה על בעל מקור הפליטה חובת הגשת הנתונים וצפי הפליטות במסגרת הבקשה להיתר פליטה. המשרד להגנת הסביבה דורש אסמכתאות ומודלים להוכחת אמיתות הנתונים השונים.</p>
      <p>המשרד להגנת הסביבה דרש כבר בעת אישור תוכנית ההרצה מחברת נובל אנרג'י בכל אחד משני מועדים מהותיים אלה של הנישוב, להודיע לציבור לפחות 24 שעות לפני התחלת התהליך. כמו-כן, המשרד הורה לחברה לבצע בדיקה של כיוון, מהירות הרוח ומצב היציבות האטמוספרית. (צילום: ארכיון).</p>
    </article>
  </body>
</html>