<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofotbal.cz/clanky/willian-situaci-nemam-ve-svych-rukou-rozhodovat-bude-vedeni-451794/"/>
    <meta property="og:site_name" content="EuroFotbal.cz"/>
    <meta property="article:published_time" content="2019-11-29T11:55:00+00:00"/>
    <meta property="og:title" content="Willian: Situaci nemám ve svých rukou, rozhodovat bude vedení"/>
    <meta property="og:description" content="Na své výkony, výsledky Chelsea a také další budoucnost bude v nadcházejících dnech a týdnech myslet Willian. Brazilský reprezentant má na Stamford Bridge smlouvu do konce sezony a po roce se znovu..."/>
  </head>
  <body>
    <article>
      <h1>Willian: Situaci nemám ve svých rukou, rozhodovat bude vedení</h1>
      <address><time datetime="2019-11-29T11:55:00+00:00">29 Nov 2019, 11:55</time> by <a rel="author">Tomáš Pavlík</a></address>
      <figure>
        <img src="https://www.eurofotbal.cz/res/img/news/19966_4.jpg"/>
        <figcaption>Willian (© chelseafc.com)</figcaption>
      </figure>
      <p>Na své výkony, výsledky Chelsea a také další budoucnost bude v nadcházejících dnech a týdnech myslet Willian. Brazilský reprezentant má na Stamford Bridge smlouvu do konce sezony a po roce se znovu spekuluje o jeho možném odchodu, sám jihoamerický fotbalista má ve své hlavě už jasno a bude čekat na postoj vedení... <br/><br/>31letý Willian přišel do Londýna v srpnu 2013 z Machačkaly a jeho jméno bylo terčem spekulací už několikrát. O jeho příchodu uvažuje Juventus, dalším nápadníkem pak je Barcelona. <br/><br/><i>"Ne, ještě ne. Ale upřímně, jsem zde šťastný,"</i> odpověděl na dotaz, zda mu vedení už předložilo nabídku nové smlouvy. <br/><br/><i>"Jsem šťastný, že mohu hrát za tento klub, ovšem situaci nemám ve svých rukou, rozhodovat bude vedení. Budu čekat. Klub ví, co chci a co chci dělat,"</i> dodal. <br/><br/>Willianovi běží kontrakt jen do konce ligového ročníku a bude tak mít hned několik variant. Regule mu například umožňují jednat od ledna s případnými zájemci, tuto možnost ovšem vyloučil sám Willian. <br/><br/><i>"Ne, nechci s nikým jednat, mám kontrakt až do konce sezony. Jsem hráčem Chelsea, jenom chci ještě jednou zopakovat, že klub ví, co bych chtěl,"</i> uzavřel.</p>
    </article>
  </body>
</html>