<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220989_peraste-ap-grafeio-toy-taki-theodorikakoy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T11:03:19+00:00"/>
    <meta property="og:title" content="Περάστε απ’ το γραφείο του Τάκη Θεοδωρικάκου"/>
    <meta property="og:description" content="Εργα στον αέρα, δήμαρχοι σε ομηρία. Πραγματική «βόμβα» έριξε στη συνέλευση της ΚΕΔΕ ο υπουργός Εσωτερικών για το πρόγραμμα «Φιλόδημος», το χρηματοδοτικό εργαλείο για την υλοποίηση δημοτικών έργων υποδομών, ανακοινώνοντας την κατάργησή του."/>
  </head>
  <body>
    <article>
      <h1>Περάστε απ’ το γραφείο του Τάκη Θεοδωρικάκου</h1>
      <address><time datetime="2019-11-29T11:03:19+00:00">29 Nov 2019, 11:03</time> by <a rel="author">Στέργιος Ζιαμπάκας</a></address>
      <p>
        <b>Ενώ μέχρι προ ολίγου ο υπουργός Εσωτερικών εξέδιδε προσκλήσεις ένταξης στο πρόγραμμα «Φιλόδημος» σε 267 δήμους, χθες ανακοίνωσε ότι καταργεί το εν λόγω χρηματοδοτικό εργαλείο εξαιτίας ανεπάρκειας πόρων ● Τα έργα που έχουν ήδη δρομολογηθεί παραπέμπονται στο ΕΣΠΑ και οι δήμαρχοι τελούν υπό ομηρία.</b>
      </p>
      <p>Εργα στον αέρα, δήμαρχοι σε ομηρία. Πραγματική «βόμβα» έριξε στη χθεσινή εκλογοαπολογιστική συνέλευση της ΚΕΔΕ ο υπουργός Εσωτερικών, Τ. Θεοδωρικάκος, για το πρόγραμμα «Φιλόδημος», το δημοφιλές χρηματοδοτικό εργαλείο για την υλοποίηση δημοτικών έργων υποδομών.</p>
      <p>Λίγο-πολύ, ο υπουργός κατηγόρησε την προηγούμενη κυβέρνηση για «φέσι» 1,1 δισ. ευρώ, υποστηρίζοντας ότι ενέταξε έργα σε πρόγραμμα με λεφτά που δεν υπάρχουν.</p>
      <p>Και αυτό αν και το υπουργείο, μόλις την περασμένη Δευτέρα, ανάρτησε στη «Διαύγεια» απόφαση με νέο πρόγραμμα του «Φιλόδημου», ύψους 40 εκατ. ευρώ, με δικαιούχους 267 δήμους, ενώ είναι πρόσφατα ορισμένα δελτία Τύπου του υπουργείου Εσωτερικών που ενημερώνουν για συναντήσεις του υπουργού με δημάρχους και ένταξη έργων στον «Φιλόδημο».</p>
      <p>Τα παραπάνω έρχονται σε ευθεία σύγκρουση με τη δήλωση του κ. Θεοδωρικάκου ότι διαπίστωσε τη... φούσκα του «Φιλόδημου» «τις τελευταίες εβδομάδες». Χθες, ο υπουργός εξήγγειλε νέο αναπτυξιακό πρόγραμμα για δήμους, άγνωστου προς το παρόν προϋπολογισμού, καθησυχάζοντας ότι «τα έργα δεν θα επιτρέψουμε να χαθούν». Είτε θα ενταχθούν στο νέο πρόγραμμα είτε στα περιφερειακά προγράμματα και τομεακά προγράμματα του ΕΣΠΑ.</p>
      <p>Επομένως, τα έργα θα επανεξεταστούν. Και μέχρι να… περάσουν από το γραφείο του υπουργού, οι δήμαρχοι θα αγωνιούν. Πολλά από αυτά τα έργα υπήρξαν κομβικά σε προεκλογικές δεσμεύσεις τους.</p>
      <h3>«Η αλήθεια»</h3>
      <p>Δηλώνοντας ότι θα πει «όλη την αλήθεια», ο κ. Θεοδωρικάκος περιέγραψε χθες ότι η αρχική δανειακή σύμβαση μεταξύ Ευρωπαϊκής Τράπεζας Επενδύσεων (ΕΤΕπ) και Ταμείου Παρακαταθηκών και Δανείων (ΤΠκΔ) το 2013 ήταν 200 εκατ. ευρώ, ποσό που μειώθηκε στα 134 εκατ. ευρώ τον Ιούνιο του 2017. Ο κ. Θεοδωρικάκος είπε ότι παρέλαβε από την προηγούμενη κυβέρνηση εντάξεις 502 έργων στον «Φιλόδημο», ύψους 1,235 δισ. ευρώ, υπονοώντας ότι το 1,101 δισ. ευρώ δεν υπάρχει.</p>
      <p>Σύμφωνα με τα λεγόμενά του, σήμερα έχουν υπογραφεί συμβάσεις για 21 έργα ύψους 30 εκατ. ευρώ κι έχουν δημοπρατηθεί 170 έργα 450 εκατ. ευρώ. Τα στοιχεία αναφορικά με τα έργα επιβεβαίωσαν με κοινή δήλωσή τους οι πρώην υπουργοί Εσωτερικών επί κυβέρνησης ΣΥΡΙΖΑ, Π. Σκουρλέτης και Αλ. Χαρίτσης. Αντέκρουσαν όμως τα περί ανύπαρκτης χρηματοδότησης.</p>
      <p>Οι δύο πρώην υπουργοί ξεκαθάρισαν ως «εύλογο και αυτονόητο» ότι «το τμήμα της χρηματοδότησης που αντιστοιχεί στην Ευρωπαϊκή Τράπεζα Επενδύσεων θα αυξάνεται σταδιακά ανάλογα με την πρόοδο των έργων και τις ανάγκες σε πληρωμές».</p>
      <p>«Επιπλέον, η δυνατότητα μεταφοράς έργων του “Φιλόδημος” ή άλλων αντίστοιχων προγραμμάτων στο ΕΣΠΑ είναι δεδομένη, αρκεί να πληρούνται οι σχετικοί κανόνες επιλεξιμότητας του ΕΣΠΑ. Αποτελεί πάγια τακτική δεκαετίες τώρα, δεν πρόκειται για καινοτομία του υπουργού Εσωτερικών», διευκρίνισαν, κατηγορώντας τον κ. Θεοδωρικάκο ότι «αντί να τρέξει τα έργα που τόσο ανάγκη έχουν οι δήμοι, καταστρέφει το πρόγραμμα “Φιλόδημος”», «κάνοντας αντιπολίτευση στην… αντιπολίτευση ή βγάζοντας φωτογραφίες με κάθε δήμαρχο που έχει προηγουμένως καλέσει στο γραφείο του. Κάποιος πρέπει να πει στον υπεύθυνο προπαγάνδας της Ν.Δ. ότι έτσι έργα δεν υλοποιούνται». Υποχρεούμενο να ανταπαντήσει, το υπουργείο Εσωτερικών έκανε λόγο για «ομολογία ενοχής» από πλευράς πρώην υπουργών.</p>
      <p>Να σημειωθεί ότι το ΤΠκΔ σχετικά με τον «Φιλόδημο» διευκρινίζει στην ιστοσελίδα του ότι η χρηματοδότηση των έργων «πραγματοποιείται μέσω των επενδυτικών δανείων που χορηγούνται από το ΤΠκΔ και αποπληρώνονται από πόρους του Προγράμματος Δημοσίων Επενδύσεων (ΠΔΕ) του υπουργείου Εσωτερικών».</p>
      <p>Υπενθυμίζεται ότι οι πόροι του ΠΔΕ -σύμφωνα με τον κρατικό προϋπολογισμό- μειώνονται για την Αυτοδιοίκηση κατά 20% (250 εκατ. ευρώ) το 2020.</p>
      <h3>Συζητήσεις με την ΕΤΕπ</h3>
      <p>Ο κ. Θεοδωρικάκος ενημέρωσε τη συνέλευση της ΚΕΔΕ ότι έχει ξεκινήσει συζητήσεις με την ΕΤΕπ «και έχω καταρχήν την έγκριση ότι θα διασφαλίσουμε ένα πολύ σημαντικό ποσό για να κάνουμε πράξη το νέο αναπτυξιακό πρόγραμμα έργων» της περιόδου 2020-2023, το οποίο αναμένεται να αποτελέσει έναν… νέο «Φιλόδημο» για έργα υποδομών, περιβάλλοντος, διαχείρισης απορριμμάτων, πολιτικής προστασίας και αντισεισμικής θωράκισης.</p>
      <p>Με δεδομένο ότι δεν έκανε καμία αναφορά στο ΠΔΕ, προκλήθηκαν ανησυχίες για το εάν, εν τέλει, θα κληθούν δήμοι να πληρώσουν οι ίδιοι ενταγμένα στον «Φιλόδημο» έργα.</p>
      <p>Περαιτέρω, ο κ. Θεοδωρικάκος εξήγγειλε εκ νέου απόδοση αρμοδιοτήτων στους ΟΤΑ, στον βαθμό που το επιτρέπει το Σύνταγμα, συνοδευόμενες από αντίστοιχους πόρους και προσωπικό που σήμερα εργάζεται στις Αποκεντρωμένες Διοικήσεις, με νόμο στο πρώτο εξάμηνο του 2020. Στο δεύτερο εξάμηνο, εξήγγειλε, θα προωθηθεί νομοσχέδιο για τον Ενιαίο Κώδικα της Αυτοδιοίκησης. Μεταξύ άλλων, εξήγγειλε επίσης κατάργηση της απλής αναλογικής και θέσπιση νέου εκλογικού συστήματος «που θα διασφαλίζει κυβερνησιμότητα».</p>
      <table bordered="">
        <tr>
          <th align="center">
            <b>Επικράτηση της φιλοκυβερνητικής παράταξης στις εκλογές της ΚΕΔΕ</b>
          </th>
        </tr>
        <tr>
          <td><u><a href="https://www.efsyn.gr/sites/default/files/images/2019/11/22-kede-ekloges.jpg"><pic src="https://www.efsyn.gr/sites/default/files/images/2019/11/22-kede-ekloges.jpg"/><br/></a></u><br/>Πρόεδρος της Ενωσης αναμένεται να εκλεγεί σε προσεχή συνεδρίαση ο δήμαρχος Τρικκαίων Δημήτρης Παπαστεργίου<br/><br/>Στα περιθώρια που επιτρέπει η κυβερνητική «μέγκενη» θα κληθεί να αναπτύξει πρωτοβουλίες η νέα διοίκηση της ΚΕΔΕ, με τις χθεσινές εκλογές να επιβεβαιώνουν τις εκτιμήσεις για απόλυτη επικράτηση της Ν.Δ. Η προσκείμενη στο κυβερνών κόμμα παράταξη καταλαμβάνει 20 έδρες στο 31μελές συμβούλιο και αυτό που απομένει να αποδειχθεί είναι εάν το νέο προεδρείο θα υπερασπιστεί αυτοδιοικητικά κεκτημένα ή θα «πειθαρχήσει» στις όποιες απαιτήσεις της κυβέρνησης, η οποία έχει ήδη φροντίσει να στείλει μηνύματα για πλήρη έλεγχο του θεσμού.<br/><br/>Δεν είναι μόνο η κατάσταση ομηρίας που επιφυλάσσει για τους δημάρχους μέσω έργων του «Φιλόδημου», αλλά και η πλήρης απαξίωση που σηματοδοτεί για το ανώτατο συλλογικό όργανο των δημάρχων η απόφαση του υπουργείου Εσωτερικών να διορίσει νέο διοικητικό συμβούλιο στην Ελληνική Εταιρεία Τοπικής Ανάπτυξης και Αυτοδιοίκησης (ΕΕΤΑΑ) μόλις μία μέρα πριν από τις εκλογές της ΚΕΔΕ. Στο νέο Δ.Σ. της ΕΕΤΑΑ, μάλιστα, μέλος διορίστηκε ο διευθυντής του πολιτικού γραφείου του υπουργού Εσωτερικών, Γ. Σκάλκος.<br/><br/>Με τα χθεσινά αποτελέσματα, η προσκείμενη στη Ν.Δ. παράταξη εξέλεξε 19 έδρες, στις οποίες πρέπει να προστεθεί και η έδρα που αποδίδεται ex officio στον δήμαρχο Αθηναίων. Δεύτερη σε ψήφους, η προσκείμενη στο ΚΙΝ.ΑΛΛ. παράταξη «Αυτοδιοικητικό Κίνημα» που εκλέγει 6 μέλη.<br/><br/>Ακολούθως, η «Προοδευτική Αυτοδιοικητική Συνεργασία», νεοσυσταθείσα παράταξη με επικεφαλής τον (ανένταχτο κομματικά) Απ. Καλογιάννη, εκλέγει 3 έδρες (η παράταξη στηρίχθηκε και από τη «Ριζοσπαστική Αυτοδιοικητική Πρωτοβουλία» που πρόσκειται στον ΣΥΡΙΖΑ). Τέλος, 2 έδρες εξέλεξε η «Νέα Αυτοδιοίκηση», παράταξη ακομμάτιστων δημάρχων, με αναφορές στον χώρο της Κεντροαριστεράς και της Αριστεράς και με επικεφαλής τον Γ. Ιωακειμίδη.<br/><br/>Πρόεδρος αναμένεται και τυπικά να εκλεγεί σε προσεχή συνεδρίαση ο δήμαρχος Τρικκαίων, Δ. Παπαστεργίου, που πληροφορίες, χθες αργά το βράδυ, τον ήθελαν να επικρατεί στην «εσωτερική» μάχη του σταυρού έναντι του Λ. Κυρίζογλου. Υπενθυμίζεται ότι αμφότεροι διεκδικούσαν την προεδρία της ΚΕΔΕ. Μετά την απαίτηση της Ν.Δ. για ενιαίο ψηφοδέλτιο, επελέγη να προταθεί για νέος πρόεδρος όποιος εκ των δύο συγκέντρωνε περισσότερους σταυρούς.<br/><br/>Σύμφωνα με πληροφορίες, ήταν μικρό αλλά διακριτό το προβάδισμα που κατέγραψε στη σταυροδοσία ο κ. Παπαστεργίου. Επίσημα αποτελέσματα αναμένονταν τις πρώτες πρωινές ώρες. Η νίκη του δημάρχου Τρικκαίων φέρεται να ήταν και η αρχική επιθυμία της Ν.Δ.</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/153012_stin-teliki-eytheia-o-kleisthenis-1"/>
        <a href="https://www.efsyn.gr/ellada/koinonia/148513_kontozygonei-o-kleisthenis-1"/>
        <a href="https://www.efsyn.gr/ellada/koinonia/147539_i-apli-analogiki-sto-apospasma"/>
        <a href="https://www.efsyn.gr/ellada/koinonia/101031_kalokairi-oi-telikes-allages-ston-kallikrati"/>
        <a href="https://www.efsyn.gr/ellada/koinonia/220688_prim-se-idiotes-me-anoihtoys-logariasmoys"/>
        <a href="https://www.efsyn.gr/ellada/koinonia/213308_ypanahorisi-apo-nd-den-perna-stoys-dimoys-o-enfia"/>
      </related>
    </article>
  </body>
</html>