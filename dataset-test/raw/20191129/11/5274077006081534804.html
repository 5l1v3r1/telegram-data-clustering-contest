<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419674"/>
    <meta property="og:site_name" content="ערוץ 7"/>
    <meta property="article:published_time" content="2019-11-29T11:46:00+00:00"/>
    <meta property="og:title" content="העקיצה של ליברמן לסיעת הבית-היהודי"/>
    <meta property="og:description" content="יו&quot;ר ישראל ביתנו התפלא על כך שסיעת הבית היהודי-האיחוד הלאומי מיישרת קו עם החרדים בכל הנוגע לגיור ולסמכויות רבני הערים."/>
  </head>
  <body>
    <article>
      <h1>העקיצה של ליברמן לסיעת הבית-היהודי</h1>
      <address><time datetime="2019-11-29T11:46:00+00:00">29 Nov 2019, 11:46</time> by <a rel="author">ערוץ 7</a></address>
      <p>יו"ר ישראל ביתנו, ח"כ אביגדור ליברמן, שפרסם היום (שישי) את תנאי הסף שלו בנושאי דת ומדינה, מתח ביקורת על חברי הכנסת מהבית היהודי-האיחוד הלאומי.</p>
      <p>אחת הדרישות של ליברמן לכניסה לקואליציה היא הענקת סמכות לרבני ערים לבצע גיורים. ''פרקטיקה שהיתה מקובלת מקום המדינה ועד 1994. הבהרנו שלא נקבל שום 'פיקוח' של הרבנות הראשית שנועדה לעשות סלקציה ולמנוע מרבני צוהר (הרב סתיו, הרב ריסקין ואחרים) מלערוך גיורים''.</p>
      <p>ליברמן התפלא שדרישתו זו נתקלת בהתנגדות של חברי הכנסת מהבית היהודי, ''בנקודה הזו הצטערתי שח"כים המייצגים כביכול ציבור דתי לאומי לא הצטרפו לעמדתנו והעדיפו להצטרף לעמדת החרדים''.</p>
      <p>דרישות נוספות שהציג יו"ר ישראל ביתנו כתנאי להצטרפותו לקואליציה: העברת חוק הגיוס, ביטול חוק המרכולים, נישואים אזרחיים לכל מי שיחפוץ בכך, אשרור מחדש של מתווה הכותל ותחבורה עירונית בשבת על סמך החלטת ראש העיר ומועצת העיר ובהתאם לאופי האוכלוסייה בכל ישוב.</p>
      <p>נציין כי בעבר התחייב נפתלי בנט, יו"ר הימין החדש, שהעברת סמכויות הגיור לרבני הערים תהיה תנאי של מפלגתו להצטרפות לקואליציה עתידית. "הגיע הזמן לגיור קשוב ולא לגיור אטום", אמר בנט ביוני 2019. "אם נמשיך להרחיק את מי שרוצה להתקרב אלינו נייצר נזק לדורות.</p>
      <p>''בישראל יש מאות אלפי ישראלים שחיים כיהודים, משרתים ביחידות קרביות בצה"ל, אך אינם יהודים על פי ההלכה והיו שמחים להתגייר אצל רב מאיר פנים. זאת פצצת זמן שאפשר לפתור, אבל הרבנות הראשית החרדית מונעת פתרון. הגיע הזמן להפגין אומץ לב, להסתכל למציאות בעיניים ולהביא פתרון שפוי", הדגיש אז בנט.</p>
    </article>
  </body>
</html>