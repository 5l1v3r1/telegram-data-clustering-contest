<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607816"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-29T11:33:00+00:00"/>
    <meta property="og:title" content="ญี่ปุ่นเผยไทยขนยาเข้าประเทศผ่าน&quot;นาริตะ&quot;มากสุด"/>
    <meta property="og:description" content="ทางการญี่ปุ่นเผยสถิติจับลักลอบยาเสพติดผ่านสนามบินมากสุดเป็นประวัติการณ์ พบต้นทางจากไทยอันดับหนึ่ง"/>
  </head>
  <body>
    <article>
      <h1>ญี่ปุ่นเผยไทยขนยาเข้าประเทศผ่าน"นาริตะ"มากสุด</h1>
      <address><time datetime="2019-11-29T11:33:00+00:00">29 Nov 2019, 11:33</time> by <a rel="author">PostToday</a></address>
      <p>ทางการญี่ปุ่นเผยสถิติจับลักลอบยาเสพติดผ่านสนามบินมากสุดเป็นประวัติการณ์ พบต้นทางจากไทยอันดับหนึ่ง</p>
      <p>อาซาฮี ชิมบุน รายงานว่า สำนักศุลกากรนาริตะได้เปิดเผยเมื่อวันที่ 27 พ.ย. ที่ผ่านมา เกี่ยวสถิติการจับกุมการลักลอบขนยาเสพติดผ่านสนามบินนาริตะ โดยพบว่าช่วงเดือนมกราคมถึงเดือนตุลาคมที่ผ่านมา ศุลกากรนาริตะตรวจพบการลักลอบขนยาเสพติดสูงที่สุดนับตั้งแต่มีการจับกุมมา โดยหากเทียบกับสถิติการจับกุมของปีที่แล้ว ในแง่ของคดีเพิ่มขึ้น 4.3% ขณะที่สัดส่วนยาเสพติดที่ยึดได้เพิ่มเป็น 6.8%</p>
      <p>จำนวนผู้ถูกจับกุมเมื่อตั้งแต่ต้นปีจนถึงปลายเดือนตุลาคมที่ผ่านมาอยู่ที่ 133 ราย ปริมาณยาเสพติดที่จับกุมได้รวม 272 กิโลกรัม เพิ่มขึ้นอย่างก้าวกระโดดทั้งในแการจับกุมหากเทียบกับปี 2011 ซึ่งเคยจับได้มากสุด 116 ราย ขณะที่ปี 2013 ญี่ปุ่นเคยยึดยาเสพติดได้มากสุดรวม 269 กิโลกรัม ซึ่งจากทั้งสองสถิตินั้นพบว่าหากเทียบกับช่วง10เดือนที่ผ่านมาของปีนี้ ได้ทำลายสถิติทั้งในแง่จำนวนผู้กระทำผิดและปริมาณยาเสพติดที่ญี่ปุ่นเคยจับได้</p>
      <p>รายงานระบุว่า ยาเสพติดที่จับได้ส่วนใหญถูกลักลอบผ่านการโดยสารสายการบินต้นทุนต่ำที่มีต้นทางจากประเทศไทย</p>
      <p>ในเดือนกุมภาพันธ์ที่ผ่านมา ศุลกากรนาริตะพบชายแคนาดาถูกจับหลังพบว่าพยายามลักลอบขนยาเสพติดจากแคนาดาเข้าญี่ปุ่น เป็นปริมาณมากถึง 30 กิโลกรัม ผ่านทางสนามบิน ซึ่งถือเป็นการยึดยาเสพติดล็อตใหญ่สุดเท่าที่เคยพบผ่านวิธีการขนทางสนามบิน</p>
      <p>ขณะที่เมื่อเดือนสิงหาคมที่ผ่านมา ญี่ปุ่นได้จับหญิงไทย 8 คน พยายามลักลอบขนยาเสพติดน้ำหนักรวม 8 กิโลฯ ผ่านการซ่อนไว้ตามส่วนต่างๆของร่างกายรวมถึงภายในอวัยวะเพศ โดยพบว่าทั้ง 8 ทำทีเดินทางเข้าญี่ปุ่นผ่านสายการบินต้นทุนต่ำที่มีต้นทางจากไทย</p>
      <p>ญี่ปุ่นยังพบว่าผู้ลักลอบหลายรายได้ใช้กลอุบายในการทำทีเดินทางท่องเที่ยว ด้วยวิธีแบบ "shotgun" หรือการกระจายตัวกันขน บางรายอาจใช้วิธีโดยสารมาในเที่ยวบินเดียวกัน ทั้งนี้ทางสำนักตรวจคนเข้าเมืองและศุลกากรนาริตะจะหารือเพื่อเตรียมมาตรการรับมือสำหรับปีต่อไป</p>
      <p>ที่มา : <a href="https://www.asahi.com/articles/ASMCW5PX9MCWUDCB010.html">https://www.asahi.com/articles/ASMCW5PX9MCWUDCB010.html</a></p>
      <p>
        <b>File Photo : Kyodo</b>
      </p>
    </article>
  </body>
</html>