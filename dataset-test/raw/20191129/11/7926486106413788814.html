<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014718/%D9%82%DB%8C%D9%85%D8%AA-%DA%AF%D9%88%D8%B4%D8%AA-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%86%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T11:48:45+00:00"/>
    <meta property="og:title" content="قیمت گوشت تا پایان سال افزایش نمی‌یابد"/>
    <meta property="og:description" content="منصور پوریان، رئیس مجمع ملی صادر کنندگان دام کشور گرفت: طبق اذعان مسئولان سازمان دامپزشکی، مازاد دام سنگین در استان تهران به 140 هزار راس می‌رسد."/>
  </head>
  <body>
    <article>
      <h1>قیمت گوشت تا پایان سال افزایش نمی‌یابد</h1>
      <address>
        <time datetime="2019-11-29T11:48:45+00:00">29 Nov 2019, 11:48</time>
      </address>
      <p>
        <i>منصور پوریان، رئیس مجمع ملی صادر کنندگان دام کشور گرفت: طبق اذعان مسئولان سازمان دامپزشکی، مازاد دام سنگین در استان تهران به 140 هزار راس می‌رسد.</i>
      </p>
      <p>به گزارش مشرق،‌ منصور پوریان، رئیس مجمع ملی صادر کنندگان دام کشور، با اشاره به اینکه تعداد زیادی دام در دامداری‌ها انباشت شده است، گفت: طبق اذعان مسئولان سازمان دامپزشکی کشور با مازاد دام در سطح کشور رو به رو هستیم به طوری که میزان مازاد دام سنگین در استان تهران به  140 هزار راس می‌رسد از این رو برای جلوگیری از شیوع بیماری در واحدهای دامداری باید هشدارهای مسئولان را جدی گرفت.</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1013426/%D9%82%DB%8C%D9%85%D8%AA-%D9%85%D9%88%D8%A7%D8%AF-%D8%BA%D8%B0%D8%A7%DB%8C%DB%8C-%D9%BE%D8%B3-%D8%A7%D8%B2-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AC%D8%AF%D9%88%D9%84">قیمت مواد غذایی پس از اصلاح قیمت بنزین +جدول<br/></a>
        </b>
        <b>
          <a href="https://www.mashreghnews.ir/news/1013100/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%AF%D9%88%D8%B4%D8%AA-%D8%A8%D9%87-%D8%A8%D9%86%D8%B2%DB%8C%D9%86-%D8%A7%D8%B1%D8%AA%D8%A8%D8%A7%D8%B7-%D8%AF%D8%A7%D8%B1%D8%AF">افزایش قیمت <i>گوشت</i> به بنزین ارتباط دارد؟</a>
        </b>
      </blockquote>
      <p>رئیس مجمع ملی صادر کنندگان دام کشور افزود: اگر چه رئیس اتحادیه گوشت گوسفندی اذعان می‌کند صادرات دام در تلاطم بازار گوشت تاثیر گذار است، اما صادرات مدیریت شده تنها از زیان تولید کنندگان جلوگیری می‌کند و هیچ تاثیری در التهاب بازار ندارد.</p>
      <p>پوریان قیمت هر کیلو دام سنگین درب دامداری را 25 هزار تومان و دام سبک را 34 هزار تومان اعلام کرد و گفت: با توجه به آنکه وزارت جهاد کشاورزی به عنوان متولی تولید از ترافیک دام در واحدهای دامداری مطلع است، انتظار می‌رود تدابیری برای صادرات اندیشیده شود چرا که به سبب وضعیت مناسب زایش در فصل پاییز احتمال شیوع بیماری در واحدها تشدید می‌شود.</p>
      <p>این مقام مسئول ادامه داد: زایش مناسب دام در فصل پاییز بدان معنا است که تا پایان سال به سبب شرایط مساعد عرضه، دچار نوسان قیمت نخواهیم شد.</p>
      <p>او قیمت هر کیلو لاشه گوسفندی در بخش عمده را 68 هزار تومان و لاشه گوساله را 65 هزار تومان اعلام کرد و گفت: با توجه به انبوه دام در دامداری ها، پیش بینی می‌شود که افت قیمت گوشت در بازار ادامه یابد و اظهار نظر برخی مسئولان مبنی بر تلاطم قیمت گوشت در پی صادرات دام صحت ندارد.</p>
      <p>رئیس مجمع ملی صادر کنندگان دام کشور در پایان درباره تاثیر ازدیاد دام  در دست دامداران بر بازار، تصریح کرد: قیمت گوشت تابع مکانیزم عرضه و تقاضا است و بدیهی است که ازدیاد عرضه دام در دامداری‌ها بر افت قیمت گوشت در بازار تاثیرگذار است.</p>
      <p>منبع: باشگاه خبرنگاران</p>
    </article>
  </body>
</html>