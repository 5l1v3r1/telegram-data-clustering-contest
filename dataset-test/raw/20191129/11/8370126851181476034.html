<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/137615/meral-aksenerden-flas-hamle"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-29T11:26:00+00:00"/>
    <meta property="og:title" content="Meral Akşener’den flaş hamle"/>
    <meta property="og:description" content="Hürriyet gazetesi yazarı Hande Fırat dilekçenin detaylarını bugünkü köşesinde paylaştı."/>
  </head>
  <body>
    <article>
      <h1>Meral Akşener’den flaş hamle</h1>
      <h2>Hürriyet gazetesi yazarı Hande Fırat dilekçenin detaylarını bugünkü köşesinde paylaştı.</h2>
      <address>
        <time datetime="2019-11-29T11:26:00+00:00">29 Nov 2019, 11:26</time>
      </address>
      <p>İYİ Parti Genel Başkanı <b>Meral Akşener</b>, kendisi hakkında yaklaşık dört yıldır yürütülen, gizlilik kararı olan ve bu süre boyunca ifadesine başvurulmayan soruşturmayla ilgili Hâkimler ve Savcılar Kurulu’na avukatı aracılığıyla şikâyet dilekçesi verdi.</p>
      <p>Hürriyet gazetesi yazarı Hande Fırat dilekçenin detaylarını bugünkü köşesinde paylaştı.</p>
      <p>Hande Fırat dilekçede, <b>“ Akşener hakkındaki soruşturma süreci ve uygulanan yöntemlerin, hukuk ve yargıyı siyasi amaca hizmet eder bir konuma düşürdüğü belirtildi” dedi.  Fırat, “Şikâyet dilekçesinde Akşener, avukatı aracılığıyla “soruşturmayı uzatanların tespit edilmesini” istiyor”</b> diye yazdı.</p>
      <h3>ŞİKÂYET DİLEKÇESİNDE NE VAR?</h3>
      <p>Meral Akşener, hakkındaki soruşturmada gizlilik kararını kaldırmak ve ifade vermek için Ankara Cumhuriyet Başsavcılığı’na bu yılın temmuz ve ekim aylarında iki ayrı dilekçe ile başvurdu. Soruşturmanın açıldığı tarih üzerinden üç yıl dokuz ay, son dilekçenin verilmesinin üzerinden bir ayı aşkın bir süre geçti. Ancak hiçbir gelişme olmadı. Bunun üzerine İYİ Parti Genel Başkanı harekete geçti. Bu kez Hâkimler ve Savcılar Kurulu’na avukatı aracılığıyla şikâyette bulundu. Dilekçede, Akşener hakkındaki soruşturma süreci ve uygulanan yöntemlerin, hukuk ve yargıyı siyasi amaca hizmet eder bir konuma düşürdüğü belirtildi.</p>
      <p>DİKKAT ÇEKEN TALEP: TELEFON KAYITLARI KARŞILAŞTIRILSIN</p>
      <p>Şikâyet dilekçesinde Akşener, avukatı aracılığıyla “soruşturmayı uzatanların tespit edilmesini” istiyor. Maddeler halinde sıralanan talepler arasında dikkat çekenleri sizlerle paylaşıyorum:</p>
      <p>3.5 yıl konulmayan ve seçim sonrası konulan “gizlilik” kararının konulması ve alınması sürecinde, ilgililerin telefon baz ve HTS kayıtlarının yargı, kolluk, istihbarat bürokrasisi ve siyasi makamlar ile karşılaştırılması,</p>
      <p>Adli ve idari birimleri yanıltan, yönlendiren kişi ve sorumluların tespiti,</p>
      <p>Siyasi amaç ve hedef ile yargıyı etkilemeye teşebbüs eden, etkileyen varsa tespiti,</p>
      <p>Soruşturma savcısının ve kolluk görevlilerinin değiştirilmesi.</p>
    </article>
  </body>
</html>