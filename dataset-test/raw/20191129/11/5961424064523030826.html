<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yjc.ir/fa/news/7154122/%D8%AF%D8%B9%D9%88%D8%A7-%D9%88-%D8%A7%D8%AE%D8%AA%D9%84%D8%A7%D9%81-%D8%AF%D8%B1-%D9%87%D8%B1-%D9%86%D9%82%D8%B7%D9%87-%D8%A7%D8%B2-%DA%A9%D8%B4%D9%88%D8%B1-%D8%B3%D9%85-%D9%85%D9%87%D9%84%DA%A9-%D8%A7%D8%B3%D8%AA"/>
    <meta property="og:site_name" content="خبرگزاری باشگاه خبرنگاران | آخرین اخبار ایران و جهان | YJC"/>
    <meta property="article:published_time" content="2019-11-29T11:47:00+00:00"/>
    <meta property="og:title" content="دعوا و اختلاف در هر نقطه از کشور سم مهلک است"/>
    <meta property="og:description" content="نماینده ولی فقیه در سیستان و بلوچستان گفت: دعوا و اختلاف در هرجای کشور سمی مهلک به شمار می‌آید."/>
  </head>
  <body>
    <article>
      <h1>دعوا و اختلاف در هر نقطه از کشور سم مهلک است</h1>
      <h2>نماینده ولی فقیه در سیستان و بلوچستان:</h2>
      <address>
        <time datetime="2019-11-29T11:47:00+00:00">29 Nov 2019, 11:47</time>
      </address>
      <h3>نماینده ولی فقیه در سیستان و بلوچستان گفت: دعوا و اختلاف در هرجای کشور سمی مهلک به شمار می‌آید.</h3>
      <p>به گزارش خبرنگار <a href="https://www.yjc.ir/fa/states">گروه استان های</a> <a href="https://www.yjc.ir/">باشگاه خبرنگاران جوان</a>از <a href="https://www.yjc.ir/fa/sistan-baluchestan">زاهدان</a>، دفتر نماینده ولی فقیه در سیستان و بلوچستان؛ حجت الاسلام مصطفی محامی <b>نماینده ولی فقیه</b> در سیستان و بلوچستان در دیدار با رئیس <b>خانه احزاب</b> کشور که در زاهدان انجام شد، اظهار داشت: دعوا و اختلاف در هر نقطه از کشور سم مهلک است و باید از بروز آن‌ها جلوگیری کرد.</p>
      <p>او با اشاره به این مطلب که باید اتحاد، انسجام و هماهنگی در بین احزاب افزایش یابد، افزود: در خانه احزاب باید از یک جانبه‌نگری جلوگیری شود و همه به فکر خدمت به کشور باشند. در حوزه احزاب و خانه احزاب، جذب حداکثری و دفع حداقلی مورد تاکید است.</p>
      <p>محامی گفت: در سیستان و بلوچستان ما مشکلات عدیده‌ای داریم از نیازمندی و محرومیت‌ها تا اختلافات حزبی و مدیریتی و ... که باید با اتحاد و انسجام برای رفع این مشکلات قدم برداشته شود.</p>
      <p>رئیس خانه احزاب کشور نیز در این جلسه اظهار داشت: هجدهمین خانه احزاب کشور روز گذشته در سیستان و بلوچستان افتتاح شد. این خانه در دوره‌ای که بنده ریاست آن را بر عهده گرفته‌ام، اولین خانه احزاب است و در دوره‌های گذشته خانه احزاب نیز در ۱۷ استان این مجموعه راه‌اندازی و فعال شده و در مابقی استان‌ها نیز به ترتیب این خانه راه‌اندازی و به بهره‌برداری خواهد رسید.</p>
      <p>وی خاطرنشان کرد: در کشور ۱۰۰ حزب مجوز دار رسمی داریم که دارای پروانه فعالیت هستند، از این تعداد ۳۰ حزب اصولگرا و مابقی شامل احزاب اصلاح طلبان و اعتدال گرایان و مستقلان می‌شوند.</p>
      <p>او با اشاره به این مطلب که حزب‌های اعتدالیون و مستقلان گرایش به احزاب اصولگرا دارند، خاطرنشان کرد: در حال حاضر حزب اصولگرایان، حزبی قلیل، ولی تاثیرگذار در خانه احزاب است.</p>
      <p>او با بیان این‌نکته که در حال حاضر بین تمام احزاب موجود در خانه احزاب، وحدت و انسجام خوبی وجود دارد، خاطر نشان کرد: در گذشته چنین وحدت و انسجامی وجود نداشته است. خانه احزاب سیستان و بلوچستان به دنبال کمک به استان در بخش‌های مختلف خواهد بود. خانه احزاب محلی مشترک برای احزاب است تا با اتحاد و انسجام در راستای اهداف نظام گام بردارند.</p>
      <p>روح الامینی تاکید کرد: حزب و جناح در خانه احزاب معنا ندارد و در این مکان منافع ملی اولویت دارد. هم اکنون ۳۶ شعبه از احزاب کل کشور در سیستان و بلوچستان فعال و به فعالیت مشغول هستند.</p>
      <p>انتهای پیام/ع</p>
    </article>
  </body>
</html>