<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/maharashtra-chief-minister-uddhav-thackeray-aarey-metro-car-shed-project-metro-work-1-1141504.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-29T11:59:05+00:00"/>
    <meta property="og:title" content="सीएम उद्धव ठाकरे का ऐलान- आरे में रोका गया मेट्रो शेड का काम"/>
    <meta property="og:description" content="महाराष्ट्र के मुख्यमंत्री उद्धव ठाकरे ने आरे में मेट्रो शेड का काम रोकने का ऐलान किया है. उन्होंने शुक्रवार को कहा कि मुंबई के आरे में मेट्रो शेड का काम रोक दिया गया है. हालांकि मेट्रो लाइन का काम जारी रहेगा."/>
  </head>
  <body>
    <article>
      <h1>सीएम उद्धव ठाकरे का ऐलान- आरे में रोका गया मेट्रो शेड का काम</h1>
      <h2>महाराष्ट्र के मुख्यमंत्री उद्धव ठाकरे ने आरे में मेट्रो शेड का काम रोकने का ऐलान किया है. उन्होंने शुक्रवार को कहा कि मुंबई के आरे में मेट्रो शेड का काम रोक दिया गया है. हालांकि मेट्रो लाइन का काम जारी रहेगा.</h2>
      <address>
        <time datetime="2019-11-29T11:59:05+00:00">29 Nov 2019, 11:59</time>
      </address>
      <ul>
        <li>अफसरों के साथ मीटिंग बाद मीडिया से हुए रू-ब-रू</li>
        <li>बोले- अफसर पब्लिक का पैसा बेवजह बर्बाद न करें</li>
      </ul>
      <p>कार्यभार संभालने के बाद शुक्रवार को महाराष्ट्र के मुख्यमंत्री उद्धव ठाकरे ने विभिन्न मंत्रालयों के सचिवों के साथ बैठक की. अफसरों के साथ मीटिंग में उन्होंने कहा कि पब्लिक का पैसा बेवजह बर्बाद न करें और इसे लेकर सतर्क रहें.</p>
      <p>अफसरों के साथ मीटिंग खत्म होने के बाद <a href="https://aajtak.intoday.in/story/maharashtra-chief-minister-uddhav-thackeray-aarey-metro-car-shed-project-metro-work-1-1141504.html">उद्धव ठाकरे</a> प्रेस कॉन्फ्रेंस में मीडिया से रू-बरू हुए. उन्होंने कहा, 'मुझे आज आपसे बात करके काफी खुशी हो रही है, हमारा रिश्ता काफी लंबा रहा है, जब शिवसेना के प्रमुख बाला साहेब ठाकरे हुआ करते थे. मैं समझता हूं कि मैं ऐसा सीएम हूं जिसकी किसी को उम्मीद नहीं थी, मेरे परिवार में ज्यादा किसी ने सीधे तौर पर सरकार नहीं चलाई. मैं अपने पूरे जीवन में केवल 2-3 बार मंत्रालय गया हूं.'</p>
      <p>उद्धव ठाकरे ने कहा कि इतने सालों में भी <a href="https://aajtak.intoday.in/story/ncp-dilip-walse-patil-new-protem-speaker-maharashtra-legislative-assembly-1-1141488.html">महाराष्ट्र </a>के हालात जस के तस हैं. मेरे दादाजी कहते थे कि जब कोई पत्रकार किसी की आलोचना करता है तो संबंधित व्यक्ति को भी उन चीजों के बारे में सोचना चाहिए. किसी ने अभी तक यह नहीं सवाल किया कि जो वादे पिछली सरकार ने किए थे क्या वे पूरे हुए? आपको भी सजग रहना होगा.</p>
      <figure>
        <iframe data-src="https://twitter.com/ANI/status/1200382592857464833?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>मुख्यमंत्री ने कहा कि मुंबई के आरे में मेट्रो शेड का काम रोक दिया गया है. हालांकि मेट्रो लाइन काम जारी रहेगा. उन्होंने कहा कि मैंने आरे मेट्रो कार शेड प्रॉजेक्ट का काम रोकने के आदेश दिए हैं. मेट्रो का काम बंद नहीं होगा, लेकिन आरे की एक पत्ती भी अब नहीं कटेगी. उद्धव ठाकरे ने यह भी कहा कि मुख्यमंत्री का पद संभालना मेरे लिए भी चुनौतीपूर्ण होगा, मुझे आपके सहयोग की अपेक्षा है.</p>
      <p>बता दें कि उद्धव शुक्रवार को औपचारिक रूप से कार्यभार संभाल लिया. वह दोपहर करीब 2 बजे के बाद मंत्रालय की छठी मंजिल पर स्थित मुख्यमंत्री कार्यालय में गए और अपना कार्यभार संभाला. कार्यालय के बाहर ‘उद्धव बाला साहेब ठाकरे’ नाम की एक प्लेट लगी है. जब वह मंत्रालय पहुंचे तो उन्होंने भवन में छत्रपति शिवाजी महाराज की तस्वीर पर पुष्पांजलि अर्पित की. बांद्रा स्थित ठाकरे परिवार के निवास स्थान मातोश्री से मंत्रालय जाने के दौरान, वह रास्ते में दक्षिण मुंबई के हुतात्मा चौक पर रुके और शहीदों को श्रद्धांजलि दी.</p>
      <figure>
        <video src="https://aajtak-pdelivery.akamaized.net/aajtak/video/2019_11/29_nov_19_ek_aur_ek_gyarah_02_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/ncp-dilip-walse-patil-new-protem-speaker-maharashtra-legislative-assembly-1-1141488.html"/>
        <a href="https://aajtak.intoday.in/story/maharashtra-shiv-sena-ncp-congress-alliance-uddhav-government-floor-test-1-1141458.html"/>
        <a href="https://aajtak.intoday.in/story/shiv-sena-sanjay-raut-goa-politics-non-bjp-political-front-1-1141386.html"/>
        <a href="https://aajtak.intoday.in/story/uddhav-thackeray-maharashtra-lagging-behind-cmp-common-minimum-programme-tstr-1-1141374.html"/>
      </related>
    </article>
  </body>
</html>