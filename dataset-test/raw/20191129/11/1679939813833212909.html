<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/o-femeie-a-murit-dupa-ce-a-intrat-cu-autoturismul-intr-o-autoutilitara-ce-transporta-sicrie_3060415.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T11:49:22+00:00"/>
    <meta property="og:title" content="O femeie a murit după ce a intrat cu autoturismul într-o autoutilitară ce transporta sicrie"/>
    <meta property="og:description" content="O femeie din oraşul Haţeg, judeţul Hunedoara din România, a murit, iar alte două persoane au suferit răni grave, în urma unui accident de circulaţie care a avut loc vineri în zona localităţii Ciopeia, pe DN 66 Simeria - Petroşani, după ce autoturismul con"/>
  </head>
  <body>
    <article>
      <h1>O femeie a murit după ce a intrat cu autoturismul într-o autoutilitară ce transporta sicrie</h1>
      <address><time datetime="2019-11-29T11:49:22+00:00">29 Nov 2019, 11:49</time> by <a rel="author">PUBLIKA.MD</a></address>
      <p><b>O femeie din oraşul Haţeg, judeţul Hunedoara din România, a murit, iar alte două persoane au suferit răni grave, în urma unui accident de circulaţie care a avut loc vineri în zona localităţii Ciopeia, pe DN 66 Simeria - Petroşani, după ce autoturismul condus de victimă s-a lovit de o dubiţă ce transporta sicrie, informează Agerpres.</b><br/><br/>Din primele cercetări ale poliţiştilor, şoferiţa de 50 de ani a pătruns pe contrasens şi s-a izbit de autoutilitara care venea regulamentar din sensul opus de mers, a informat purtătorul de cuvânt al Inspectoratului de Poliţie Judeţean (IPJ) Hunedoara, Bogdan Niţu.<br/><br/>În urma impactului, femeia a rămas blocată în autoturism, a intrat în stop cardio-respirator şi nu a mai putut fi salvată de echipele de prim-ajutor.<br/><br/>"La sosirea la locul accidentului, echipajele specializate în descarcerare şi ajutor medical de la Detaşamentul Petroşani şi Garda Baru au găsit doi oameni traumatizaţi, dar conştienţi, şi o altă victimă, încarcerată în autoturism, aflată în stop cardio-respirator. Personalul medical al Serviciului de Ambulanţă Judeţean şi pompierii salvatori au încercat să resusciteze femeia timp de aproape o oră, însă eforturile lor au rămas fără răspuns", a transmis purtătorul de cuvânt al Inspectoratului pentru Situaţii de Urgenţă (ISU) Hunedoara, Anemona Doda.<br/><br/>Celelalte două victime, un bărbat de 52 de ani şi o femeie de 48 de ani, aflate în autoutilitară, au fost preluate cu ambulanţele şi transportate la spital.<br/><br/>Pe timpul cercetărilor efectuate la faţa locului şi a operaţiunilor de salvare, circulaţia în zona accidentului s-a desfăşurat cu restricţii.</p>
    </article>
  </body>
</html>