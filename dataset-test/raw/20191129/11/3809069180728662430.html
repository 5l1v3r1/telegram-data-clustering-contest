<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1419876/otan-o-fereira-apelye-ton-martins-meta-apo-diasyrmo-se-ntermpi-pics-vids"/>
    <meta property="og:site_name" content="gazzetta.gr"/>
    <meta property="article:published_time" content="2019-11-29T11:10:00+00:00"/>
    <meta property="og:title" content="Οταν ο Φερέιρα «απέλυε» τον Μαρτίνς μετά από διασυρμό σε ντέρμπι (pics &amp; vids)"/>
    <meta property="og:description" content="Πέδρο Μαρτίνς και Αμπελ Φερέιρα έχουν την δική τους προσωπική κόντρα εκτός από αυτήν που υπάρχει μεταξύ του Ολυμπιακού και του ΠΑΟΚ. Το ματς που έκρινε τη δουλειά του Μαρτίνς."/>
  </head>
  <body>
    <article>
      <h1>Οταν ο Φερέιρα «απέλυε» τον Μαρτίνς μετά από διασυρμό σε ντέρμπι (pics &amp; vids)</h1>
      <h2>Πέδρο Μαρτίνς και Αμπελ Φερέιρα έχουν την δική τους προσωπική κόντρα εκτός από αυτήν που υπάρχει μεταξύ του Ολυμπιακού και του ΠΑΟΚ. Το ματς που έκρινε τη δουλειά του Μαρτίνς.</h2>
      <address><time datetime="2019-11-29T11:10:00+00:00">29 Nov 2019, 11:10</time> by <a rel="author" href="http://www.gazzetta.gr/reporter/antonis-saoulis" target="_blank">Αντώνης Σαούλης</a></address>
      <p>Προφανώς είναι κάτι παραπάνω από ένα ματς. Είναι οι δύο καλύτερες ομάδες, είναι αυτές που θα διεκδικήσουν το πρωτάθλημα μέχρι τέλους και για την ώρα θα διεκδικήσουν την κορυφή της βαθμολογίας. <b>Ολυμπιακός </b>εναντίον <b>ΠΑΟΚ </b>στο μεγαλύτερο ματς της αγωνιστικής και στο μεγαλύτερο ματς -μέχρι στιγμής τουλάχιστον- του πρωταθλήματος.</p>
      <p>Ομως πέρα από τα όσα διακυβεύονται ανάμεσα στους δύο συλλόγους υπάρχει και η (πολύ) μεγάλη κόντρα των δύο προπονητών. Αμφότεροι Πορτογάλοι και μάλιστα με ιστορία που τους συνδέει. Για την ακρίβεια ο <b>Αμπελ Φερέιρα </b>είναι ο... υπεύθυνος που ο <b>Πέδρο Μαρτίνς απολύθηκε από την Γκιμαράες</b> μετά από το τοπικό ντέρμπι με την Μπράγκα.</p>
      <p>Στις <b>18 Φεβρουαρίου του 2018</b> η <b>Βιτόρια Γκιμαράες </b>του <b>Πέδρο Μαρτίνς </b>φιλοξενούσε την <b>Μπράγκα </b>του <b>Αμπελ Φέρεϊρα</b>. Ναι μπορεί να μην είναι το <b>Πόρτο-Μπενφίκα</b> της <b>Πορτογαλίας </b>αλλά το <b>Γκιμαράες-Μπράγκα </b>έχει την δική του ιστορία μιας και μιλάμε για τοπικό ντέρμπι!</p>
      <p>Σε αυτό το ντέρμπι λοιπόν οι δύο προπονητές του <b>Ολυμπιακού </b>και του <b>ΠΑΟΚ </b>βρέθηκαν αντιμέτωποι για <b>τελευταία φορά στην Πορτογαλία </b>μιας και το ίδιο βράδυ <b>απολύθηκε ο Πέδρο Μαρτίνς</b>!</p>
      <p>Η <b>Μπράγκα </b>του <b>Αμπελ Φερέιρα</b> όχι μόνο επικράτησε μέσα στην έδρα της <b>Γκιμαράες </b>αλλά την<b> διέσυρε με πέντε γκολ</b>! Μάλιστα το ένα από τα πέντε τέρματα το σημείωσε ο Χασάν!</p>
      <p>Η Γκιμαράες του Μαρτίνς βρέθηκε πίσω στο σκορ νωρίς (στο 13' με τον Σόουζα) και στο 31' έγινε η φάση που έκρινε το ματς. Ο Γουακάσο (πρώην παίκτης του Παναθηναϊκού) έκανε πέναλτι κι αποβλήθηκε! Ο Χασάν έκανε το 0-5 και στη συνέχεια δεν υπήρχε γυρισμός. Ο Βούκσεβιτς έκανε το 0-3 στο 44' και στο δεύτερο ημίχρονο διαμορφώθηκε το τελικό 0-5 με τα γκολ των Εντουάρντο και Εσκάγκιο...</p>
      <figure>
        <iframe src="https://www.youtube.com/embed/eQRSLQCKo5k" width="640" height="360" data-service="Youtube" scrolling="no"/>
      </figure>
      <p>Με το που τελείωσε το ματς ο Πέδρο Μαρτίνς στο flash interview πρόλαβε να δηλώσει πως «αναλαμβάνω την ευθύνη. Μπήκαμε καλά στο ματς, πιέσαμε σωστά τον αντίπαλο αλλά όλα κρίθηκαν στο πέναλτι και στην αποβολή του Γουακάσο». Και λέμε flash interview γιατί ο Πέδρο Μαρτίνς δεν πρόλαβε να πάει στην συνέντευξη Τύπου!</p>
      <figure>
        <img src="http://www.gazzetta.gr/sites/default/files/sitefiles_2019-11/screenshot_1784.jpg"/>
      </figure>
      <p>Σε αυτήν εμφανίστηκε ο πρόεδρος της Βιτόρια Γκιμαράες, Ζούλιο Μέντες ο οποίος απλά τόνισε «ο κύριος Πέδρο Μαρτίνς δεν θα είναι προπονητής του συλλόγου». Μάλιστα, οι Πορτογάλοι χαρακτήρισαν ιστορική την ήττα της Γκιμαράες με το βαρύ 0-5 στο τοπικό ντέρμπι με την Μπράγκα!</p>
      <p>Το ματς του πρώτου γύρου<br/>Οι δύο προπονητές είχαν βρεθεί αντιμέτωποι και στο ματς του πρώτου γύρου. Και σε αυτό νικητής ήταν ο Αμπελ Φερέιρα.</p>
      <p>Η Μπράγκα είχε επικρατήσει με 2-1 με τον Χασάν να σημειώνει στο 45' το καθοριστικό και νικητήριο όπως εξελίχθηκε γκολ της αναμέτρησης. Μάλιστα η Γκιμαράες προερχόταν από εντός έδρας ισοπαλίας στο Europa League επί της Σάλτσμπουργκ ενώ η Μπράγκα από μεγάλο διπλό στην έδρα της Χόφενχαϊμ (επίσης για το Europa League).</p>
      <figure>
        <img src="http://www.gazzetta.gr/sites/default/files/sitefiles_2019-11/screenshot_1785.jpg"/>
      </figure>
      <figure>
        <iframe src="https://www.youtube.com/embed/SYonEMCBAOM" width="640" height="360" data-service="Youtube" scrolling="no"/>
      </figure>
    </article>
  </body>
</html>