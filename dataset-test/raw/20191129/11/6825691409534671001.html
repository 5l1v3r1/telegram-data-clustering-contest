<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ekonomika/m-majauskas-nauji-mokesciai-negali-buti-priimami-skubos-tvarka-941830"/>
    <meta property="og:site_name" content="Kauno diena"/>
    <meta property="article:published_time" content="2019-11-29T11:23:00+00:00"/>
    <meta property="og:title" content="M. Majauskas: nauji mokesčiai negali būti priimami skubos tvarka"/>
    <meta property="og:description" content="Seimo narys konservatorius Mykolas Majauskas siūlo nukelti visuomenėje daugiausiai diskusijų keliančių transporto priemonių taršos, nekilnojamojo turto, bankų aktyvų ir stambios prekybos mokesčių įsigaliojimą iki 2020 m. liepos 1 d."/>
  </head>
  <body>
    <article>
      <h1>M. Majauskas: nauji mokesčiai negali būti priimami skubos tvarka</h1>
      <address><time datetime="2019-11-29T11:23:00+00:00">29 Nov 2019, 11:23</time> by <a rel="author" href="https://kauno.diena.lt/autoriai/jadvyga-bieliavska" target="_blank">Jadvyga Bieliavska, ELTA</a></address>
      <p>
        <b>Seimo narys konservatorius Mykolas Majauskas siūlo nukelti visuomenėje daugiausiai diskusijų keliančių transporto priemonių taršos, nekilnojamojo turto, bankų aktyvų ir stambios prekybos mokesčių įsigaliojimą iki 2020 m. liepos 1 d.</b>
      </p>
      <p>Tokį siūlymą jis motyvuoja būtinybe gyventojams ir verslui suteikti daugiau laiko pasiruošti pokyčiams.</p>
      <p>Parlamentaras primena, jog Konstitucijoje įtvirtintas teisinės valstybės principas, nurodantis teisinį tikrumą, teisinį saugumą ir teisėtų lūkesčių apsaugą. Mokestinių siūlymų atveju tai reiškia, jog gyventojai gali pagrįstai tikėtis protingo pereinamojo laikotarpio, leisiančio tinkamai pasiruošti numatomiems mokestiniams pakeitimams.</p>
      <p>„Staigus, jau 2020 m. sausio 1 d., numatytas naujų mokesčių įsigaliojimas kertasi su gyventojų lūkesčiais. Nevertinant pasiūlymų turinio, nauji mokesčiai visais atvejais negali būti priimami skubos tvarka. Priešingu atveju, pažeidžiamas Konstitucijoje įtvirtintas teisėtų lūkesčių principas, užkertant galimybę piliečiams tinkamai pasiruošti esminiams pokyčiams“, – teigia M. Majauskas.</p>
    </article>
  </body>
</html>