<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/banjaluka/BL-bajk-od-nedjelje-na-zimskoj-pauzi/571133?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T11:17:40+00:00"/>
    <meta property="og:title" content="&quot;BL bajk&quot; od nedjelje na zimskoj pauzi"/>
    <meta property="og:description" content="BANJALUKA - Sistem automatskog iznajmljivanja bicikala, „BL bajk“, koji Banjalučani i svi oni koji su u posjeti našem gradu mogu da koriste već dvije godine, ovogodišnju sezonu završava sa 1.266 aktivnih korisnika."/>
  </head>
  <body>
    <article>
      <h1>"BL bajk" od nedjelje na zimskoj pauzi</h1>
      <address><time datetime="2019-11-29T11:17:40+00:00">29 Nov 2019, 11:17</time> by <a rel="author">N.N.</a></address>
      <p>BANJALUKA - Sistem automatskog iznajmljivanja bicikala, „BL bajk“, koji Banjalučani i svi oni koji su u posjeti našem gradu mogu da koriste već dvije godine, ovogodišnju sezonu završava sa 1.266 aktivnih korisnika.</p>
      <p>Nedjelja, 1. decembar, je zadnji dan u ovoj godini kada će Banjalučani moći da koriste usluge „BL bajka“, nakon čega slijedi zimska pauza, sve do proljeća – što je uobičajena praksa u svim gradovima u kojima postoji ovakav sistem.</p>
      <p>Prema statistici Odjeljenja za saobraćaj i puteve, najviše najmova je ostvareno radnim danima, a najčešća upotreba bicikala bila je u vremenu od 7 do 8 časova i od 16 do 17 časova.</p>
      <p>"To je potvrda onoga zbog čega je i uveden ovaj sistem, a to je svakodnevna upotreba bicikla za odlazak na posao, školu i na fakultet, odnosno sve veća upotreba bickla umjesto putničkih automobila", istakli su iz odjeljenja.</p>
      <p>Sistem je ove godine proširen dodatnim terminalnom i biciklima u naselju Obilićevo, tako da je na području grada pet lokacija sa ukupno 36 bicikala, koje su opremljene odgovarajućim terminalom i sistemom za izajmljivanje i parkiranje bicikla. Riječ je o lokacijama: u centru grada – ulica kralja Petra I Karađorđevića (preko puta zgrade Gradske uprave), „Akvana“, Ulica Majke Jugovića (kod Studentskog centra „Nikola Tesla“), Park „Mladen Stojanović“, dio uz trotoara Ulice kralja Petra I Karađorđevića i naselje Obilićevo (Krfska ulica).</p>
      <p>“U narednoj godini proširićemo sistem, te će naši sugrađani i posjetioci moći koristiti dodatne terminale i bicikle. Cilj je da da svako veće naselje ima svoj terminal za iznajmljivanje bicikla. Takođe, na ovaj način želimo podstaknuti na fizičku aktivnost i poboljšati turističku ponudu našeg grada, te se pridružiti evropskim gradovima koji se opredjeljuju za održivu mobilnost i zaštitu životne sredine”, zaključili su u resornom odjeljenju.</p>
      <p>Podsjećamo, sistem „Bl bajk“ funkcioniše na način da se prvo mora izvršiti registracija korisnika i to putem interneta, mobilne aplikacije, direktno na terminalu ili dolaskom u prostorije Odjeljenja za saobraćaj i puteve. Nakon registracije, korisniku će biti omogućeno da iznajmi bicikl na način da, izvrši svoju identifikaciju, unosi broj bicikla koji je na raspolaganju na terminalu, nakon čega sistem automatski otključava bicikl. Nakon završetka vožnje korisnik vraća bicikl na jedan od terminala, i sistem automatski vrši obradu i naplatu u zavisnosti od vremena korištenja bicikla.</p>
      <p>Cijene iznajmljivanja bickala su povoljne: pola sata u toku dana je besplatno, a nakon toga svaki sljedeći započeti čas je 1,5 KM.</p>
    </article>
  </body>
</html>