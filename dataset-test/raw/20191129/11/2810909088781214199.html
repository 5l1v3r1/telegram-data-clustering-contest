<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360140"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-29T11:02:00+00:00"/>
    <meta property="og:title" content="Додик: Кључно је да имамо боље образовање (ФОТО/ВИДЕО)"/>
    <meta property="og:description" content="У Бањалуци je одржана Прва конференција под називом &quot;Улога образовања у развоју друштвене кохезије&quot;."/>
  </head>
  <body>
    <article>
      <h1>Додик: Кључно је да имамо боље образовање (ФОТО/ВИДЕО)</h1>
      <address>
        <time datetime="2019-11-29T11:02:00+00:00">29 Nov 2019, 11:02</time>
      </address>
      <p>
        <i>У Бањалуци je одржана Прва конференција под називом "Улога образовања у развоју друштвене кохезије".</i>
      </p>
      <figure>
        <img src="https://www.rtrs.tv/vijesti/../_FOTO/nwz/1523/152337.jpg"/>
        <figcaption>Дијалог за будућност<br/>Фото: РТРС</figcaption>
      </figure>
      <p>- Свима је јасно да ће наши одговори на систем образовања у овом тренутку обезбиједити будућност - рекао је српски члан Предсједништва БиХ Милорад Додик, који је присуствовао конференцији.</p>
      <p>Истакао је да је основни захтјев боље образовање и афирмација у међународним научним круговима.</p>
      <p>- На крају овог процеса реформе кључно је да имамо боље образовање. Уколико се то не деси, може се само прогласити неуспјех - рекао је он.</p>
      <figure>
        <img src="https://www.rtrs.tv/_FOTO/nwz/1523/152338.jpg"/>
      </figure>
      <p> Додик је изјавио да нове генерације на располагању имају и нове технологије.</p>
      <p>- Надам се да ћемо у учинити све да систем образовања у Српској заиста реформишемо и да дођемо у позицију да обезбиједимо све најбоље генерацијама које долазе - поручио је Додик.</p>
      <figure>
        <iframe src="https://www.youtube.com/embed/2LBIc7SWe7U" width="658" height="350" data-service="Youtube" scrolling="no"/>
      </figure>
      <p>Министар за научнотехолошки развој, високо образовање и информационо друштво Српске <b>Срђан Рајчевић</b> истакао је да је  избором нове Владе Српске дошло до друштвене прекретнице да ли да се настави са баштињењем вишедеценијске тромости и конзервативизма или да се направи храбар заокрет у систему образовања интернационализацијом, модернизацијом и дигитализацијом.</p>
      <p>- Влада се опредијелила за другу могућност - рекао је Рајчевић.</p>
      <figure>
        <iframe data-src="https://twitter.com/rsrdjan/status/1200367594403979266?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Новим Законом о високом обрзаовању праве се нови темељи у високом образовању у Српској.</p>
      <figure>
        <iframe src="https://www.youtube.com/embed/S6iVFvtXyPQ" width="658" height="350" data-service="Youtube" scrolling="no"/>
      </figure>
      <p>- Убјеђен сам да Република Српска иде у добром правцу и да су нова рјешења усклађена са европском праксом и са 21. вијеком - нагласио је он.</p>
      <p>Влада Српске и министарство просвјете и културе улажу интензивне напоре за развој образовног система.</p>
      <p>- У овој години предузето је неколико важних корака - истакла је министарка просвјете и културе <b>Наталија Тривић</b>.</p>
      <p>Навела је да је у овој години завршена реорганизација Педагошког и Завода за образовање одраслих.</p>
      <p>- Ради се и на опремању дигиталних учоница - додала је она.</p>
    </article>
  </body>
</html>