<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemeckym-slovem-roku-se-stal-vyraz-respektrente-dustojny-duchod/1826686?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T11:49:00+00:00"/>
    <meta property="og:title" content="Německým slovem roku se stal výraz Respektrente - důstojný důchod"/>
    <meta property="og:description" content="Berlín - Německým slovem roku se stal výraz &quot;Respektrente&quot;, který by se dal přeložit jako důstojný důchod. Slovo se opakovaně používalo v debatách o reformě důchodového systému. Na druhém místě žebříčku sestavovaného Společností pro německý jazyk (GfdS) skončil výraz &quot;Rollerchaos&quot; (chaos vyvolaný elektrickými koloběžkami), na třetím anglicismus &quot;Fridays for Future&quot; (Pátky pro budoucnost)."/>
  </head>
  <body>
    <article>
      <h1>Německým slovem roku se stal výraz Respektrente - důstojný důchod</h1>
      <address><time datetime="2019-11-29T11:49:00+00:00">29 Nov 2019, 11:49</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Německým slovem roku se stal výraz "Respektrente", který by se dal přeložit jako důstojný důchod. Slovo se opakovaně používalo v debatách o reformě důchodového systému. Na druhém místě žebříčku sestavovaného Společností pro německý jazyk (GfdS) skončil výraz "Rollerchaos" (chaos vyvolaný elektrickými koloběžkami), na třetím anglicismus "Fridays for Future" (Pátky pro budoucnost).</p>
      <p>Vítězným slovem Respektrente někteří politici označují v koalici dohodnutou změnu důchodového systému, jež má zajistit důstojnější život lidem, kteří alespoň 35 let pracovali, a přesto dnes pobírají velmi nízký důchod. Porota jazykovědců, která se snaží vybírat výrazy, jež končící rok nejlépe charakterizují, vyzdvihla, že je to novotvar i to, že slouží k ocenění životních zásluh občanů.</p>
      <p>Slovo Rollerchaos se na stránkách novin i v ústech řady Němců začalo objevovat v červnu, poté co byly do dopravy připuštěny elektrické koloběžky. "Z těch se v mnoha německých městech rychle stal problém, protože je lidé používají často bezohledně a v rozporu s dopravními pravidly a nechávají je stát úplně všude," míní porota, která slovo roku vyhlásila už po 43.</p>
      <p>Anglicismus Fridays for Future podle jazykovědců jako žádný jiný vystihuje mladou generaci, která je připravena jít za svou budoucnost a důslednější boj proti klimatickým změnám protestovat do ulic.</p>
      <p>V první desítce se letos umístily také třeba výrazy "brexitmüde", vyjadřující únavu Němců z neustálých debat o brexitu, nebo sloveso "gegengoogeln" značící, že je potřeba informace ověřovat, a to třeba právě na internetu a za pomoci vyhledávače Google.</p>
      <p>Loni byl v Německu slovem roku výraz "Heisszeit" (doba horká), předloni "Jamaika-Aus" (konec Jamajky) značící krach rozhovorů mezi konzervativní unií CDU/CSU, svobodnými demokraty (FDP) a Zelenými o vytvoření vlády.</p>
    </article>
  </body>
</html>