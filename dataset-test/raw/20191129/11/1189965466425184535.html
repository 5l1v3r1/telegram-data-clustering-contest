<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/261052/i-ellada-stelnei-politikoys-mixanikoys-stin-alvania-ekatontades-akatallila-spitia-sto-dyrraxio"/>
    <meta property="og:site_name" content="LiFO"/>
    <meta property="article:published_time" content="2019-11-29T11:31:00+00:00"/>
    <meta property="og:title" content="Η Ελλάδα στέλνει πολιτικούς μηχανικούς στην Αλβανία - Εκατοντάδες ακατάλληλα σπίτια στο Δυρράχιο"/>
    <meta property="og:description" content="Κλιμάκιο πολιτικών μηχανικών του υπ. Υποδομών αναχωρεί για την Αλβανία ενώ επιστρέφει η ΕΜΑΚ"/>
  </head>
  <body>
    <article>
      <h1>Η Ελλάδα στέλνει πολιτικούς μηχανικούς στην Αλβανία - Εκατοντάδες ακατάλληλα σπίτια στο Δυρράχιο</h1>
      <h2>Κλιμάκιο πολιτικών μηχανικών του υπ. Υποδομών αναχωρεί για την Αλβανία ενώ επιστρέφει η ΕΜΑΚ</h2>
      <address><time datetime="2019-11-29T11:31:00+00:00">29 Nov 2019, 11:31</time> by <a rel="author">NEWSROOM</a></address>
      <p>
        <b>Κλιμάκιο πολιτικών μηχανικών του υπουργείου Υποδομών και Μεταφορών, αναχωρεί σήμερα για την <a href="https://www.lifo.gr/tags/%CE%91%CE%BB%CE%B2%CE%B1%CE%BD%CE%AF%CE%B1">Αλβανία</a>, μετά από συνεννόηση του γενικού γραμματέα Πολιτικής Προστασίας <a href="https://www.lifo.gr/tags/%CE%9D%CE%AF%CE%BA%CE%BF%CF%82+%CE%A7%CE%B1%CF%81%CE%B4%CE%B1%CE%BB%CE%B9%CE%AC%CF%82">Νίκου Χαρδαλιά</a>, με τον γενικό γραμματέα Υποδομών Γεώργιο Καραγιάννη.</b>
      </p>
      <p>Η ελληνική κυβέρνηση ανταποκρίθηκε άμεσα σε σχετικό αίτημα των αλβανικών αρχών, μέσω του Ευρωπαϊκού Μηχανισμού Πολιτικής Προστασίας, για την αποστολή ειδικού κλιμακίου πολιτικών μηχανικών προκειμένου να πραγματοποιήσουν αυτοψίες στις πληγείσες από τον καταστροφικό σεισμό περιοχές της χώρας. Στο πλαίσιο αυτής της ανταπόκρισης, στις 3.00 μετά το μεσημέρι, μια ομάδα 16 ατόμων της ΓΔΑΕΦΚ (Γενική Διεύθυνση Αποκατάστασης Επιπτώσεων Φυσικών Καταστροφών) του υπουργείου Υποδομών και Μεταφορών, θα αναχωρήσει από το στρατιωτικό αεροδρόμιο της Ελευσίνας με αεροσκάφος της Πολεμικής Αεροπορίας.</p>
      <p>Σημειώνεται ότι το ίδιο αεροσκάφος κατά την επιστροφή του στη χώρα μας θα μεταφέρει την ομάδα της ΕΜΑΚ που επιχειρούσε στην Αλβανία τις προηγούμενες ημέρες, καθώς ολοκληρώθηκαν οι επιχειρήσεις έρευνας και διάσωσης. Η επιστροφή της ΕΜΑΚ στο στρατιωτικό αεροδρόμιο της Ελευσίνας αναμένεται μετά τις 17.00 σήμερα.</p>
      <p>
        <b>Σε σκηνές οι σεισμόπληκτοι στο Δυρράχιο</b>
      </p>
      <p>Υπενθυμίζεται ότι ο αριθμός των νεκρών μετά τον σεισμό που έπληξε την Αλβανία ανέρχεται στους 46 ενώ οι σεισμογράφοι έχουν καταγράψει πάνω από 500 μετασεισμικές δονήσεις. Στο Δυρράχιο οι σεισμόπληκτοι πέρασαν τη χθεσινή νύχτα σε σκηνές που έχουν στηθεί στο στάδιο της πόλης. Πολλές γειτονιές στο Δυρράχιο είναι αποκλεισμένες από τον στρατό και την αστυνομία. Τα πολυώροφα κτίρια που εγκαταλείφθηκαν μοιάζουν με φαντάσματα, ενώ κάθε μετασεισμός επιδεινώνει την κατάσταση και πέφτουν μπάζα στους δρόμους.Ο κόσμος ζει στους δρόμους και στις πλατείες, ενώ κάποιοι εγκατέλειψαν την πόλη. Παντού μοιράζονται ρούχα, ενώ κάποιοι πήραν την πρωτοβουλία και προσφέρουν φαγητό. Από σήμερα στο κέντρο του Δυρραχίου δύο κινητά μαγειρεία του Ελληνικού Στρατού που έφτασαν χθες το απόγευμα με C-130 θα προσφέρουν 300 μερίδες φαγητού μεσημέρι και βράδυ.</p>
      <p>Οι ειδικοί κάνουν λόγο για κακοτεχνίες σε σαθρά εδάφη. Στην έκτακτη συνάντηση του υπουργικού Συμβουλίου ο Έντι Ράμα ανακοινώνει πως οι άστεγοι από την περιοχή του Δυρραχίου θα φύγουν από τις σκηνές και θα μεταφερθούν σε ξενοδοχεία, καθώς ο χειμώνας είναι βαρύς. Εκεί υπάρχουν 625 ξενοδοχεία. Παράλληλα για τις περιοχές, όπου δεν υπάρχει αυτή η λύση ζήτησε από τον στρατό να εγγυηθεί την ποιότητα των σκηνών.</p>
      <p>Στο Δυρράχιο σοβαρές ζημίες έχουν υποστεί 701 κτίρια, εκ των οποίων τα 12 καταστράφηκαν ολοσχερώς και τα 176 κρίθηκαν ακατοίκητα. Ζημίες υπάρχουν και στην περιφέρεια των Τιράνων. 15 σπίτια καταστράφηκαν και 239, ανάμεσα τους και παλιά αρχοντικά, έχουν υποστεί σοβαρές ζημιές.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/261029/alvania-46-nekroi-sostika-synergeia-anesyran-nekra-tria-paidia-kai-ti-mitera-toys"/>
      </related>
    </article>
  </body>
</html>