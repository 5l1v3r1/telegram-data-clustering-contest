<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/29/cumhurbaskan-yard-oktay-yatirim-tum-dunyada-dustu-turkiye-de-yuzde-12-nin-uzerinde-artti"/>
    <meta property="og:site_name" content="euronews"/>
    <meta property="article:published_time" content="2019-11-29T11:03:17+00:00"/>
    <meta property="og:title" content="Türkiye'ye doğrudan gelen yatırım 2018'de yüzde 12'nin üzerinde arttı"/>
    <meta property="og:description" content="Türkiye'ye doğrudan gelen yatırım 2018'de yüzde 12'nin üzerinde arttı"/>
  </head>
  <body>
    <article>
      <h1>Türkiye'ye doğrudan gelen yatırım 2018'de yüzde 12'nin üzerinde arttı</h1>
      <address><time datetime="2019-11-29T11:03:17+00:00">29 Nov 2019, 11:03</time> by <a rel="author">euronews </a></address>
      <blockquote>2018'de dünya genelinde doğrudan yatırımlar yüzde 13 azalmasına rağmen Türkiye'ye gelen yatırımlar yüzde 12,6 artmıştır<cite>Cumhurbaşkanı Yardımcısı Fuat Oktay</cite></blockquote>
      <p>Cumhurbaşkanı Yardımcısı Fuat Oktay, 2018'de dünya genelinde doğrudan yatırımların yüzde 13 azalmasına rağmen Türkiye'ye gelen yatırımların yüzde 12,6 arttığını duyurdu.</p>
      <p>Cumhurbaşkanı Yardımcısı açıklamasında, "Yatırım Ofisi, ülkemize 2018'de 518 milyon 750 bin dolar yatırım yapılmasını sağlamıştır. Bu kapsamda 1106 kişiye istihdam imkanı oluşturulmuştur." ifadelerini kullandı.</p>
      <p>Oktay ayrıca, "Kamuda büyük veri ve yapay zeka uygulamalarının etkin olarak kullanımını sağlamak amacıyla Ulusal Yapay Zeka Stratejisinin bu yılın sonunda yayımlanması hedeflenmektedir" şeklinde konuştu.</p>
      <h3>'CİMER'e başvuru sayısı yüzde 34 arttı'</h3>
      <p>TBMM Plan ve Bütçe Komisyonunda Cumhurbaşkanlığının 2020 yılı bütçesini sunan Oktay, bu yıl Cumhurbaşkanlığı İletişim Merkezi’ne ise (CİMER) toplam 2 milyon 814 bin başvuru yapıldığını bildirdi.</p>
      <p>Cumhurbaşkanlığı İdari İşler Başkanlığı ile ofislerinin 2018 yılı kesin hesabına göre harcamasının 1 milyar 648 milyon 678 bin lira olduğunu ifade eden Oktay, 2020 yılı bütçesinde ise bir önceki yılın 2 milyar 818 milyon 899 bin lira olan başlangıç ödeneğine göre yüzde 11,8 oranında artışla 3 milyar 152 milyon 937 bin lira ödenek tahsis edilmesinin öngörüldüğünü söyledi.</p>
      <p>Oktay aynı zamanda Cumhurbaşkanlığı bütçesinden 165 milyon liranın acil destek giderlerine, 1 milyar liranın İçişleri ve Milli Savunma Bakanlığınca kullanılan barışı destekleme ve koruma hizmetlerine ve 330 milyon liranın ise Cumhurbaşkanlığı Ofisleri bütçesine aktarılmak üzere ayrıldığını dile getirdi.</p>
      <h3>Diyanet İşleri Başkanlığının 2018 yılı toplam gideri 8 milyar 356 milyon 36 bin lira</h3>
      <p>Diyanet İşleri Başkanlığının 2018 yılı kesin hesap toplam giderinin 8 milyar 356 milyon 36 bin lira olarak gerçekleştiğini bildiren Oktay, "Başkanlığın 2019 Yılı başlangıç ödeneği 10 milyar 445 milyon 979 bin lira olup, 2020 Yılı Bütçesi için teklif edilen toplam ödenek tutarı 11 milyar 519 milyon 609 bin liradır. Kurum bütçesinin yaklaşık yüzde 97'si personel maaş ve SGK prim giderlerine ayrılmıştır." dedi.</p>
      <ul>
        <li>
          <a href="https://tr.euronews.com/2019/11/29/turk-finans-kurumlar-jcr-avrasya-yuzde-85-ini-satin-aldi-en-buyuk-pay-borsa-istanbul-kredi">Türk finans kurumları JCR Avrasya'nın yüzde 85,05'ini satın aldı: En büyük pay Borsa İstanbul'un</a>
        </li>
        <li>
          <a href="https://tr.euronews.com/2019/05/23/turkiye-nakiti-azalinca-nereden-para-bulacak-5-farkl-senaryoda-imf-de-var-dolar-euro-krizi">Türkiye nakiti azalınca nereden para bulacak? 5 farklı senaryoda IMF de var</a>
        </li>
        <li>
          <a href="https://tr.euronews.com/2019/05/17/turkiyenin-dis-borcu-ne-kadar">Türkiye'nin kısa vadeli dış borcu 119 milyar dolara yükseldi</a>
        </li>
      </ul>
    </article>
  </body>
</html>