<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/externe/comandantul-armatei-franceze-contrazice-statul-islamic-elicopterele-implicate-in-accidentul-din-mali-nu-se-aflau-sub-atacul-gruparii-18630856"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T11:27:00+00:00"/>
    <meta property="og:title" content="Comandantul Armatei franceze contrazice Statul Islamic. Elicopterele implicate în accidentul din Mali nu se aflau sub atacul grupării"/>
    <meta property="og:description" content="Comandantul Armatei franceze, François Lecointre, a transmis vineri că cele două elicoptere militare implicate în accidentul din Mali nu erau atacate de rebeli din cadrul grupării Stat Islamic, contrazicând..."/>
  </head>
  <body>
    <article>
      <h1>Comandantul Armatei franceze contrazice Statul Islamic. Elicopterele implicate în accidentul din Mali nu se aflau sub atacul grupării</h1>
      <h2>Comandantul Armatei franceze, François Lecointre, a transmis vineri că cele două elicoptere militare implicate în accidentul din Mali nu erau atacate de rebeli din cadrul grupării Stat Islamic, contrazicând revendicarea atacului de către organizaţia militantă, relatează agenţia Reuters.</h2>
      <address><time datetime="2019-11-29T11:27:00+00:00">29 Nov 2019, 11:27</time> by <a rel="author" href="https://www.mediafax.ro/autor/lacramioara-ivaz" target="_blank">Lacramioara Ivaz</a></address>
      <p>Anunţul transmis de oficialul francez contrazice revendicarea asumată joi de către gruparea Stat Islamic din Provincia Africa de Vest, ce a informat că cele două aparate de zbor au intrat în coliziune după ce unul dintre acestea încerca să se retragă de sub atacurile militanţilor islamişti, fără a oferi dovezi care să valideze comunicatul.</p>
      <p>„Nu a fost nicio împuşcătură din partea jihadiştilor asupra elicopterelor noastre”, a declarat François Lecointre pentru postul francez de radio RFI. Oficialul a infromat că cele două aparate de zbor s-au accidentat după ce s-au ciocnit din greşeală în timpul unei operaţiuni de luptă.</p>
      <p>Complementar, Lecointre a declarat că statul francez nu intenţionează să se retragă din Mali, însă are nevoie de mai mult sprijin din partea aliaţilor săi.</p>
      <p>Franţa, fost imperiu colonial pe continentul african, a intervenit în 2013 în Mali pentru a contracara răspândirea militanţilor terorişti şi pentru a elibera regiunea nordică a ţării de prezenţa acestora. Cel puţin 4.500 de militari francezi se află în regiune pentru a lupta împotriva insurgenţilor islamişti.</p>
      <p>Administraţia Emmanuel Macron a informat marţi că cel puţin 13 soldaţi francezi au murit în Mali, în urma unui accident între două elicoptere produs în timpul unei operaţiuni antiteroriste. O filială africană a reţelei teroriste Stat Islamic a revendicat, joi după-amiază, doborârea unui elicopter militar francez în Mali care a dus la producerea accidentului soldat cu victime.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>