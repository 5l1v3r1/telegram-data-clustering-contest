<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/744309"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T11:40:00+00:00"/>
    <meta property="og:title" content="ล่าโจ๋ปาบึ้มใส่ร้านข้าวแกงแม่ เหตุแค่แค้นไม่รับพัสดุให้?"/>
    <meta property="og:description" content="ตำรวจล่ามือปาระเบิดหน้าร้านข้าวแกงแม่ตัวเอง กลางเมืองนครศรีฯ หลังแค้นไม่ยอมรับพัสดุที่ตัวเองสั่งเนื่องจากกลัวระเบิด เลยจัดจริงให้"/>
  </head>
  <body>
    <article>
      <h1>ล่าโจ๋ปาบึ้มใส่ร้านข้าวแกงแม่ เหตุแค่แค้นไม่รับพัสดุให้?</h1>
      <address>
        <time datetime="2019-11-29T11:40:00+00:00">29 Nov 2019, 11:40</time>
      </address>
      <p>
        <b>ตำรวจล่ามือปาระเบิดหน้าร้านข้าวแกงแม่ตัวเอง กลางเมืองนครศรีฯ หลังแค้นไม่ยอมรับพัสดุที่ตัวเองสั่งเนื่องจากกลัวระเบิด เลยจัดจริงให้</b>
      </p>
      <p>จากรณีที่วัยรุ่น 2 คนขี่จยย. นำระเบิดใส่ถุง​มาโยนบนถนนหน้าร้านขายข้าวแกงตั้งอยู่บริเวณสี่แยกตลาดเย็น ถนนราชดำเนิน ต.ท่าวัง  อ.เมือง จ.นครศรีธรรมราช ก่อนนั่งซ้อนท้ายหลบหนีไป โดยเหตุเกิดเมื่อวันที่ 28 พ.ย.ที่ผ่านมา<br/><br/>เมื่อวันที่ 29 พ.ย. ผู้สื่อข่าวรายงานว่า สำหรับการสอบสวนติดตามจับกุมมือระเบิดรายนี้เจ้าหน้าที่ตำรวจทราบตัวแล้วว่า มือระเบิดไม่ใช่ใครที่ไหนเป็นบุตรชายของร้านขายข้าวแกงในบริเวณที่เกิดเหตุนั้นเอง โดยไม่พอใจแม่และลูกจ้างในร้านขายข้าวแกง ที่ไม่ยอมรับกล่องพัสดุให้ตนเอง หลังจากพนักงานส่งพัสดุ โทรศัพท์หาคนที่เป็นเจ้าของพัสดุที่แท้จริงได้แล้ว และนำพัสดุไปส่งให้เรียบร้อย และบอกว่าได้พาไปส่งให้ที่ร้านขายข้าวแกง แต่เจ้าของร้านและลูกจ้างในร้านปฏิเสธไม่ยอมรับพัสดุ โดยบอกว่าข้างในอาจจะเป็นระเบิดก็ได้ ทำให้ลูกชายคนขายข้าวแกงไม่พอใจ กลับไปถามแม่และลูกจ้าง ในร้านจนเกิดการโต้เถียงกับผู้เป็นแม่อย่างรุนแรง ก่อนที่ลูกชายเจ้าของร้านขายข้าวแกงจะตะโกนว่า “เดียวคอยดูถ้าเป็นระเบิดจริง”จะรับหรือไม่ ก่อนออกจากร้านไป หลังจากนั้นไม่กี่นาทีลูกชายร้านขายข้าวแกงได้นั่งซ้อนท้ายรถ จยย.ของเพื่อน นำถุงพลาสติกบรรจุระเบิดแสวงเครื่องประดิษฐ์เอง มาโยนใส่ร้านขายข้าวแกงของแม่ท่ามกลางสายฝนที่ตกหนัก  โดยถุงระเบิดตกบนถนนหน้าร้านและเกิดระเบิดขึ้นดังกล่าว</p>
      <figure>
        <img src="https://www.dailynews.co.th/admin/upload/20191129/news_byhaddwivl181001_533.jpg?v=201911300412?v=6330"/>
      </figure>
      <p>อย่างไรก็ตามหลังตำรวจได้ มีการเชิญเจ้าของร้านข้าวแกง พร้อมสามีและลูกจ้างในร้าน มาสอบสวนปากคำ โดยทั้งหมดยืนยันว่าชายในคลิปที่โดยระเบิดใส่หน้าร้าน คือลูกชายของเจ้าของร้านขายข้าวแกง และทราบว่าจะติดต่อเข้ามอบตัวกับเจ้าหน้าที่ตำรวจ ขณะที่เจ้าหน้าที่กำลังรวบรวมพยานหลักฐานเพื่อขอศาลอนุมัติหมายจับแล้ว  </p>
      <figure>
        <img src="https://www.dailynews.co.th/admin/upload/20191129/news_nknXFEppxx181002_533.jpg?v=201911300412?v=7986"/>
      </figure>
      <p> </p>
    </article>
  </body>
</html>