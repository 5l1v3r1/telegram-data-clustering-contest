<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/basin-ilan-kurumu-azinlik-gazetelerine-yardim-miktarini-artirdi-1287747-gundem/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-29T11:24:00+00:00"/>
    <meta property="og:title" content="Basın İlan Kurumu, azınlık gazetelerine yardım miktarını artırdı"/>
    <meta property="og:description" content="Basın İlan Kurumu Genel Kurulu, Ermeni, Rum ve Yahudi toplulukları tarafından yayımlanan gazetelere önceki yıla oranla yüzde 25'lik artışla 250 bin lira tutarında destek verilmesini kararlaştırdı."/>
  </head>
  <body>
    <article>
      <h1>Basın İlan Kurumu, azınlık gazetelerine yardım miktarını artırdı</h1>
      <h2>Basın İlan Kurumu Genel Kurulu, Ermeni, Rum ve Yahudi toplulukları tarafından yayımlanan gazetelere önceki yıla oranla yüzde 25'lik artışla 250 bin lira tutarında destek verilmesini kararlaştırdı.</h2>
      <address>
        <time datetime="2019-11-29T11:24:00+00:00">29 Nov 2019, 11:24</time>
      </address>
      <p>Kurumdan yapılan açıklamaya göre, dün gerçekleştirilen Genel Kurul'da  alınan kararla, <a href="http://www.gazetevatan.com/arama/?Keyword=Lozan">Lozan</a> Barış Antlaşması kapsamında azınlık statüsünde sayılan  Ermeni, Rum ve <a href="http://www.gazetevatan.com/arama/?Keyword=Yahudi">Yahudi</a> toplulukları tarafından Türkiye'de yayımlanan gazetelere bu  yıl önceki yıla oranla yüzde 25'lik artışla 250 bin lira tutarında destek  verilecek.</p>
      <p>Alınan karar uyarınca söz konusu destekten yararlanmak için müracaat  edecek gazetelerin taşıması gereken şartlar ve istenilen belgeler şöyle:</p>
      <p>"Yapılacak yardımlardan münhasıran <a href="http://www.gazetevatan.com/arama/?Keyword=Lozan%20Bar%C4%B1%C5%9F%20Antla%C5%9Fmas%C4%B1">Lozan Barış Antlaşması</a> kapsamındaki  Ermeni, Rum ve Yahudi topluluklarınca çıkarılan süreli yayınların yararlanması,  yardımdan yararlanacak süreli yayının en az 3 yıldan beri kendi dilinde veya  Türkçe yayımlanması, yardımdan yararlanacak süreli yayının günlük, haftalık, on  beş günlük veya aylık olarak yayımlanması, yardımdan yararlanmak isteyen süreli  yayınların 16 Aralık 2019 tarihine kadar kuruma yazılı olarak müracaat etmesi ve  dilekçe ekinde gazeteye ait mevkute beyannamesi, cumhuriyet savcılığı alındı  belgesi ile son yayına ait bir adet nüshasının bulundurulması."</p>
      <p>Basın İlan Kurumu, 2011 yılından bu yana azınlık gazetelerine nakdi  yardımda bulunurken, yardımların, 2019 dahil, toplam tutarı 1 milyon 408 bin  lirayı buldu.</p>
    </article>
  </body>
</html>