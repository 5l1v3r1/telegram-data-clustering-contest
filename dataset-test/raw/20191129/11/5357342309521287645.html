<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/newsroom/zapowiedziano-to-the-moon-3-impostor-factory/zc1d115"/>
    <meta property="og:site_name" content="GRY-Online.pl"/>
    <meta property="article:published_time" content="2019-11-29T11:51:47+00:00"/>
    <meta property="og:title" content="Zapowiedziano To the Moon 3: Impostor Factory"/>
    <meta property="og:description" content="Niezależne studio Freebird Games zapowiedziało To the Moon 3: Impostor Factory, czyli kontynuację uznanej serii gier przygodowych. Przy okazji możemy zobaczyć pierwszy zwiastun tego tytułu i kilka screenów."/>
  </head>
  <body>
    <article>
      <h1>Zapowiedziano To the Moon 3: Impostor Factory</h1>
      <h2>Niezależne studio Freebird Games zapowiedziało To the Moon 3: Impostor Factory, czyli kontynuację uznanej serii gier przygodowych. Przy okazji możemy zobaczyć pierwszy zwiastun tego tytułu i kilka screenów.</h2>
      <address>
        <time datetime="2019-11-29T11:51:47+00:00">29 Nov 2019, 11:51</time>
      </address>
      <figure>
        <img src="https://www.gry-online.pl/Galeria/Html/Wiadomosci/179213750.jpg"/>
      </figure>
      <p>Kanadyjskie studio<b> Freebird Games zapowiedziało kolejną odsłonę zapoczątkowanej w 2011 przygodówkowej serii </b><a href="https://www.gry-online.pl/gry/to-the-moon/zf306f">To the Moon</a>. Trzecia gra z cyklu nosi tytuł <i>To the Moon 3: Impostor Factory</i> i ukaże się <b>pod koniec 2020 roku</b>. Mechaniką i historią ma nawiązywać do pierwowzoru, jednak znajomość wcześniejszych części nie będzie konieczna, by móc swobodnie zagłębić się w fabułę. W trójce ponownie pokierujemy poczynaniami dwojga naukowców: Evy Rosalene oraz Neila Wattsa. Korporacja, dla której pracują, oferuje umierającym ludziom przenosiny do swoich wspomnień i pokierowanie nimi w taki sposób, by spełnić największe marzenia.</p>
      <p>Tym razem naukowcy odwiedzą Quincy'ego i to wokół jego historii toczyć się będzie główna oś fabularna gry. Pacjent został zaproszony na imprezę do podejrzanego i budzącego niepokój dworku. Mimo to ma on w sobie coś przyciągającego i dlatego bohater zdecydował się wybrać na spotkanie. <b>Fabuła ma być czymś w rodzaju szalonego tragikomicznego thrillera w zakręconej pętli czasu z wieloma morderstwami i podejrzanym kotem.</b></p>
      <figure>
        <img src="https://www.gry-online.pl/Galeria/Html/Wiadomosci/179213765.jpg"/>
      </figure>
      <p>Na razie autorzy tego nie potwierdzili, ale wiele wskazuje na to, że <b><i>To the Moon 3: Impostor Factory</i></b><b> może być zwieńczeniem serii</b>. Tytuł ten w „uniwersum Freebird Games” nazwany został Epizodem X. Poprzednie gry otrzymywały konkretne numerki: <a href="https://www.gry-online.pl/gry/to-the-moon/zf306f">To the Moon</a> – Epizod 1, a <a href="https://www.gry-online.pl/gry/finding-paradise/ze4613">Finding Paradise</a> – Epizod 2.</p>
      <p><b>Gra wyjdzie na komputery z systemami Windows i Linux, a także urządzenia mobilne z iOS.</b> Na tę chwilę wiadomo również, że będzie ją można nabyć na platformach Steam, GOG.com oraz Humble Store.</p>
      <ul>
        <li>
          <a href="http://freebirdgames.com/">Freebird Games - oficjalna strona studia</a>
        </li>
      </ul>
      <figure>
        <img src="https://www.gry-online.pl/Galeria/Html/Wiadomosci/179213781.jpg"/>
      </figure>
      <figure>
        <img src="https://www.gry-online.pl/Galeria/Html/Wiadomosci/179213796.jpg"/>
      </figure>
      <figure>
        <img src="https://www.gry-online.pl/Galeria/Html/Wiadomosci/179213812.jpg"/>
      </figure>
      <figure>
        <img src="https://www.gry-online.pl/Galeria/Html/Wiadomosci/179213828.jpg"/>
      </figure>
      <figure>
        <img src="https://www.gry-online.pl/Galeria/Html/Wiadomosci/179213843.jpg"/>
      </figure>
      <figure>
        <img src="https://cdn.gracza.pl/im/2019/gol-newsroom.png"/>
      </figure>
      <p>Zapraszamy Was do <a href="https://www.facebook.com/golnewsroom/">polubienia profilu Newsroomu na Facebooku</a>. Znajdziecie tam nie tylko najciekawsze wiadomości, ale i szereg miłych dodatków.</p>
    </article>
  </body>
</html>