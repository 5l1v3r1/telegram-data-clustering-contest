<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/ya-rozcharovanyy-shcho-pidtrymav-rektora-lntu-ihor-palytsia-pro-rozvytok-snu-i-politekhu/"/>
    <meta property="og:site_name" content="Волинські новини"/>
    <meta property="article:published_time" content="2019-11-29T11:08:00+00:00"/>
    <meta property="og:title" content="«Я розчарований, що підтримав ректора ЛНТУ», – Ігор Палиця про розвиток СНУ і «політеху»"/>
    <meta property="og:description" content="Нардеп від Луцька Ігор Палиця не претендуватиме на пост голови наглядової ради Східноєвропейського національного університету, оскільки не зміг би приділяти цій посаді необхідну кількість часу. Натомість він готовий поділитися своїм баченням розвитку волинського вишу"/>
  </head>
  <body>
    <article>
      <h1>«Я розчарований, що підтримав ректора ЛНТУ», – Ігор Палиця про розвиток СНУ і «політеху»</h1>
      <address>
        <time datetime="2019-11-29T11:08:00+00:00">29 Nov 2019, 11:08</time>
      </address>
      <p>Нардеп від Луцька <a href="https://www.volynnews.com/dossiers/177/"><b>Ігор Палиця</b></a> не претендуватиме на пост голови наглядової ради Східноєвропейського національного університету, оскільки не зміг би приділяти цій посаді необхідну кількість часу. Натомість він готовий поділитися своїм баченням розвитку волинського вишу.<br/><br/>Про це він розповів під час прямого ефіру на телеканалі «Аверс» 28 листопада.<br/><br/>Нагадаємо, Ігор Палиця очолював наглядову раду СНУ з 2011 по 2017 роки. А днями в університеті <a href="https://www.volynnews.com/ua/news/all/ya-rozcharovanyy-shcho-pidtrymav-rektora-lntu-ihor-palytsia-pro-rozvytok-snu-i-politekhu/../../../../news/archive/ofitsiyno-anatoliy-tsos-vpevneno-peremih-na-vyborakh-rektora-snu/"><b>завершилися вибори ректора</b></a>: багаторічний очільник вишу <a href="https://www.volynnews.com/dossiers/46/"><b>Ігор Коцан</b></a> програв своєму заступнику <b>Анатолієві Цьосеві</b>. Тож Ігоря Петровича журналісти запитали, чи хотів би він знову очолити наглядову раду університету вже з новим ректором.</p>
      <figure>
        <iframe src="https://www.youtube.com/embed/cdlx7vi6d0k" width="853" height="480" data-service="Youtube" scrolling="no"/>
      </figure>
      <p>У відповідь нардеп повідомив, що йому було б цікаво зайняти цю посаду, проте до наглядової ради СНУ він не піде. Адже згідно з новим законодавством про вищу освіту, наглядові ради мають більше повноважень, перетворюючись в орган, який працює кожного дня. У зв’язку з тим, що обов’язки нардепа вимагають бути присутнім в Києві на засіданнях парламенту, зазначив Ігор Палиця, він не зміг би якісно працювати в наглядовій раді. Хоча, він має на прикметі людину, яка могла б на цю посаду претендувати.<br/><br/>Водночас, на думку народного обранця, університетам пора реформовуватися і підлаштовуватися під вимоги часу. Зокрема, вважає він, було б доречно об’єднати два волинських університети – СНУ і ЛНТУ – в один.<br/><br/>«Нам треба відходити від фахів, яких не потребує суспільство, від професій, де, отримавши диплом, молодий фахівець не може утримувати сім’ю. Я б бачив на теренах Волині один потужний університет, який об’єднає Східноєвропейський і технічний, оптимізує витрати, зробить практичним навчання, щоб він заробляв як західні університети», – пояснює Ігор Палиця.<br/><br/>Серед перспективних напрямків, які варто було б тут розвивати, переконує він, – медичний, хіміко-технологічний, фармацевтичний. Сьогодні ж наші університети вже на 20 років відстали від сучасних технологій. Інакше – виші опиняться в ситуації, коли туди не хотітимуть йти вчитися. До слова, вже скоро мають відбутися вибори ректора і в ЛНТУ. Коментуючи діяльність нинішнього керівника, якого нардеп підтримував під час попередніх виборів, Ігор Палиця зазначив лаконічно: «Я розчарований, що підтримував нинішнього ректора ЛНТУ на минулих виборах». Реклама ﻿</p>
    </article>
  </body>
</html>