<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/skihelten-sviktet-sine-egne/71873359"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T11:11:22+00:00"/>
    <meta property="og:title" content="Skihelten sviktet sine egne"/>
    <meta property="og:description" content="Etter Estlands frigjøring var langrennsidolet Andrus Veerpalu hele nasjonens stolthet. Resultatene var en løgn."/>
  </head>
  <body>
    <article>
      <h1>Skihelten sviktet sine egne</h1>
      <h2>Etter Estlands frigjøring var langrennsidolet Andrus Veerpalu hele nasjonens stolthet. Resultatene var en løgn.</h2>
      <address><time datetime="2019-11-29T11:11:22+00:00">29 Nov 2019, 11:11</time> by <a rel="author">Esten O. Sæther KOMMENTAR</a></address>
      <p><b>DA</b> dopskandalen sprakk under ski-VM i Seefeld sist vinter, satte den estiske skilegenden og fembarnspappaen Andrus Veerpalu seg inn i bilen og forsvant på veien hjemover med eldstegutten Andreas. Estlands største idrettshelt ville kjøre vekk fra alt, legge det vonde bak seg og skli bort fra rampelyset.</p>
      <p>Det var tilsynelatende en vellykket taktikk. Mens Andreas (25) skrev brev til nasjonen å ba om unnskyldning for at han hadde blitt med på dopingopplegget til skandaletrener Mati Alaver og den tyske doktor Schmidt, kom pappa Andrus ikke ut fra skjulestedet før debatten om hans egen rolle i <a href="https://www.dagbladet.no/sport/bittert-oppgjor-med-landets-storste-helt/70831306">skandalen</a> hadde roet seg. Da så det ut som om landets mest kjente idrettsstjerne slapp fra den suspekte VM-opplevelsen med skrekken.</p>
      <p>Seinest for et par måneder siden var Andrus Veerpalu tilbake i helterollen med en imponerende seier på et oppvisningsløp med litt over 32 minutter på en 9 kilometers løype. Det er pent av en 48-åring, og han ble hyllet for formen.</p>
      <p>Men nå blir det ikke mer idrett på fire år.</p>
      <p>Nasjonens skihelt er <a href="https://www.dagbladet.no/sport/ol-legende-utestenges/71873255">avslørt</a> som en svindler.</p>
      <p><b>DEN</b> lange utestengelsen fra det internasjonale Skiforbundet (FIS) plasserer ansvaret for dopsvindel der det hører hjemme. Etter den siste endringen i reglene til Verdens antidopingbyrå (WADA), er fokuset utvidet til alt støttepersonell. Da ble også hjelpetrener og smører Andrus Veerpalu fanget opp.</p>
      <p>For det var han som bandt sammen det estiske jukselaget med dopingløpere rundt gamletreneren Mati Alaver. De to kompisene hadde sammen hentet inn fire VM -og OL-gull i sporet til Estland etter at Andrus som godt voksen begynte å gå styggfort seint på 90-tallet.</p>
      <p>Bare noen år tidligere var Estland frigjort fra et Sovjet i oppløsning. De siste russiske soldatene forlot ikke landet før i 1994, og Andrus Veeerpalus suksess i sporet samlet en hel, ny nasjon.</p>
      <p><b>TRENER</b> Mati Alavers russisk inspirerte blytunge treningsopplegg fikk æren. De to dannet et drømmepar. På forunderligvis klarte Alaver alltid å få eleven sin i toppform til de største mesterskapene:</p>
      <p>- <i>Jeg har for lite talent til å vinne hele tida</i>, forklarte Andrus Veerpalu de store formsvingningene. Så gikk han så flott på ski i VM og OL at prestasjonene på et vis kunne forklares.</p>
      <p>Uansett var det moro med en mester fra et lite land. Kanskje dette likevel var en av sportens ekte helter?</p>
      <p><b>SÅNN</b> var det bare naturlig at Veerpalu etter egen karriere for et par år siden kom til gamletrenerens nyeste satsing «Team Hanja» med tanke om å bidra med sin kunnskap på et sterkt estisk privatlag.</p>
      <p>Andrus hadde med seg klasseløperen Aleksej Poltoranin; den omreisende stilfulle klassiskspesialisten fra Kasakhstan. Detaljene om hva som så skjedde er ennå ikke frigjort av FIS. Men ut fra de foreløpige innrømmelsene og den harde dommen, er det klart at de to kompisene sammen satt opp systemet som inneholdt bloddoping for Poltoranin, Veerpalu junior og Karel Tammjärv.</p>
      <p><b>TAMMJÄRV</b> innrømmet alt umiddelbart. Mens far og sønn Veerpalu rømte med bil hjem til Estland, fortalte denne høyst middels skisprinteren om hvordan de først ga blod hos doktor Schmidt i Erfurt, og så satt injeksjoner med mer effektivt fornyet blod på hotellrom, i bilene eller hvor som helst.</p>
      <p>Svindlernes stusslige hverdag altså, og det med smått resultat:</p>
      <p>-<i> Alle resultatene mine er på grunn av juks. Likevel har det også vært noen elendige resultater. På grunn av ulike forhold, har ikke dopingen alltid hjulpet</i>, sa en lettet Karel Tammjärv i Seefeld.</p>
      <p>Han var mest av alt glad for at svindelen var over.</p>
      <p><b>NASJONALHELTEN</b> Andrus Veerpalu derimot hadde mye å beskytte. Han var jo egentlig tatt <i>en</i> gang før. For<a href="https://www.dagbladet.no/sport/veerpalu-testet-positivt-pa-veksthormon/63657527"> veksthormon</a> tilbake i 2 011.</p>
      <p>Den gang hadde et samlet Estland stått opp for ham. Det juridiske forsvarsarbeidet ble feiret som nok en felles suksess. Den unge nasjonen samlet sine beste vitenskapsfolk, og overbeviste <a href="https://www.asser.nl/SportsLaw/Blog/post/from-veerpalu-to-lalluka-one-step-forward-two-steps-back-for-cas-in-dealing-with-human-growth-hormone-tests-by-thalia-diathesopoulou">dommerne</a> i Idrettens Voldgiftsdomstol (CAS) at bevisgrunnlaget inneholdt <a href="https://www.asser.nl/SportsLaw/Blog/post/from-veerpalu-to-lalluka-one-step-forward-two-steps-back-for-cas-in-dealing-with-human-growth-hormone-tests-by-thalia-diathesopoulou">matematiske feil</a>.</p>
      <p>At bevisene uansett var etisk riktige så både dommere og den estiske politiske og kulturelle eliten bort fra. Andrus Veerpalu ble frikjent, og nasjonen jublet.</p>
      <p>Desto vanskeligere ble det i våres å innrømme at alle var blitt lurt.</p>
      <p><b>FOR</b> akkurat det skjønte jo egentlig esterne allerede mens far og sønn Veerpalu satt i bilen hjemover. Det var bare så hardt å få det sagt. Som den estiske OL-presidenten Urmas Soorumaa rett etter Seefeld-VM <a href="https://www.dagbladet.no/sport/ol-helten-gjemmer-seg-i-skam/70876505">forklarte</a> sorgen i et leserinnlegg i storavisa Postimees:</p>
      <p>- <i>Mati Alaver og Andrus Veerpalu har gitt oss Estlands største seire i sportsverdenen. Uforglemmelige opplevelser som samlet folket</i>, <a href="https://sport.postimees.ee/6549099/urmas-soorumaa-tanan-mati-alaveri-ja-andrus-veerpalu-koige-eest-mis-nad-on-teinud">skrev </a>Soorumaa i dette leserinnlegget, og mente at estlenderne flest manglet medfølelse:</p>
      <p>- <i>Vi kan ikke dømme folk uten å ha vært i deres sko, </i>understreket OL-sjefen. Så fortalte han en eksotisk historie om en afrikansk stamme der de i stedet for å straffe tyver ba de møte resten av stammen. På de samlingene var det ingen fordømmelse av dem som var blitt tatt. Der vitnet tvert imot de andre i stammen om alt det gode de avslørte tyvene egentlig sto for:</p>
      <p>- <i>Jo, jeg følte meg også svindlet da avsløringen kom, men jeg velger å takke dere for alle prestasjonene, alle seirene og alle feilene som gjør at vi kan lære av hva som har skjedd til beste for en renere idrett og et renere samfunn,<a href="https://sport.postimees.ee/6549099/urmas-soorumaa-tanan-mati-alaveri-ja-andrus-veerpalu-koige-eest-mis-nad-on-teinud"> </a></i><a href="https://sport.postimees.ee/6549099/urmas-soorumaa-tanan-mati-alaveri-ja-andrus-veerpalu-koige-eest-mis-nad-on-teinud">skrev</a> Estlands OL-sjef som hilsen til Andrus Veerpalu og Mati Alaver.</p>
      <p><b>ET</b> halvt år seinere må det estiske idrettspublikummet for skam skyld si noe annet. Det er ikke lenger så enkelt å koble skihelten Andrus Veerpalu og hans tidligere suksesstrener Mati Alaver til ren idrett. De drev med det stikk motsatte. Alle de sportslige triumfene var en bløff.</p>
      <p>Det er derfor Alaver venter på en sivil rettssak hjemme i Estland for bedrageri, mens den internasjonale skisporten selv med dagens lange utestengelse endelig har tatt et oppgjør med Veerpalu.</p>
      <p>Kanskje er denne overraskende reaksjonen fra FIS et tegn på endring? Det forklarer litt den <a href="https://www.dagbladet.no/sport/ustjugov-kan-bli-utestengt-igjen/71875768">offensive</a> holdningen til å ta et oppgjør med russisk doping som FIS sin generalsekretær Sarah Lewis kom med overfor Dagbladet i Ruka i går kveld. Er dette en sport som endelig selv våger å se bak resultatene?</p>
      <p>Her hos Andrus Veerpalu og estisk skielite var det uansett et nitrist syn.</p>
    </article>
  </body>
</html>