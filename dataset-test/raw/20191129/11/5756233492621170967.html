<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623916/%D8%B9%D9%84%D8%A7%D8%A6%D9%85-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7%DB%8C-%D9%85%D8%B9%D8%AF%D9%87-%D9%88-%D8%B1%D9%88%D8%B4%E2%80%8C%D9%87%D8%A7%DB%8C-%D9%BE%DB%8C%D8%B4%DA%AF%DB%8C%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T11:09:00+00:00"/>
    <meta property="og:title" content="علائم آنفلوآنزای معده و روش‌های پیشگیری"/>
    <meta property="og:description" content="آنفلوآنزای معده با نام تخصصیِ &quot;گاستروانتریت ویروسی&quot; با علائمی چون حالت تهوع، گرفتگی شکم، از دست دادن آب بدن، لرز، خشکی دهان، سردرد، کاهش اشتها و تب خود را نشان می‌دهد."/>
  </head>
  <body>
    <article>
      <h1>علائم آنفلوآنزای معده و روش‌های پیشگیری</h1>
      <address>
        <time datetime="2019-11-29T11:09:00+00:00">29 Nov 2019, 11:09</time>
      </address>
      <p>
        <i>آنفلوآنزای معده با نام تخصصیِ "گاستروانتریت ویروسی" با علائمی چون حالت تهوع، گرفتگی شکم، از دست دادن آب بدن، لرز، خشکی دهان، سردرد، کاهش اشتها و تب خود را نشان می‌دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آنفلوآنزای معده هیچ ارتباطی با آنفلوآنزای ویروسی ندارد چون ویروس‌های مرتبط با این بیماری از جمله نوروویروس و روتاویروس فقط به دستگاه گوارش حمله می‌کنند.</p>
      <p>رایج‌ترین شیوه ابتلا به آنفلوآنزای معده از طریق تماس با شخص آلوده، مصرف غذا و آب آلوده است. علائم آنفلوآنزای معده، یک تا سه روز بعد از آلوده شدن خود را نشان می‌دهد و گاه ممکن است تا ۱۰ روز طول بکشد.</p>
      <figure>
        <img src="https://aftabnews.ir/files/fa/news/1398/9/8/364905_353.jpg"/>
      </figure>
      <p>اگر بزرگسال هستید و بدن‌تان در ۲۴ ساعت آب زیادی از دست داده، بیش از دو روز تهوع و استفراغ داشته‌اید، تب بالای ۴۰ درجه سانتی‌گراد دارید و همچنین خشکی دهان و سرگیجه و ضعف شدید را تجربه می‌کنید پس حتما با پزشک تماس بگیرید.</p>
      <p>در عین حال برای جلوگیری از انتقال ویروس به دیگران، دست‌های خود را مرتب بشویید، از به اشتراک گذاشتن ظروف غذاخوری و لیوان آب خودداری کنید، حوله حمام را جداگانه استفاده کنید و فاصله خود را با دیگران رعایت کنید.</p>
      <p>همچنین برای کاهش مشکلات گوارشی از غلات کامل، سیب‌زمینی، موز، سبزیجات پخته، ماست ساده و سیب استفاده کنید و لبنیات چرب، کافئین، غذاهای دریایی، سالاد خام و غذاهای پرادویه را از رژیم غذایی خود حذف کنید.</p>
      <p>به گزارش دویچه‌وله، به نقل از سایت تخصصی مایوکلینیک، اگر سالم هستید احتمالا بدون عوارض بعدی از این بیماری خلاص خواهید شد اما آنفلوآنزای معده می‌تواند برای نوزادان، افراد مسن و افراد دارای سیستم ایمنی ضعیف کشنده باشد.</p>
      <p>در حال حاضر درمانِ داروییِ موثری برای آنفلوآنزای معده وجود ندارد و روند درمان عمدتا شامل کنترل علائم بیماری می‌شود. آنتی‌بیوتیک‌ها نیز در صورتی که عامل این بیماری ویروسی باشد، نقشی در درمان ندارند زیرا آنتی‌بیوتیک‌ها برای درمان عفونت‌های باکتریایی کاربرد دارند. بنابراین پیشگیری بسیار مهم است. اگر هنوز بیمار نشده‌اید، دست‌های خود را مرتب بشویید، از تماس بدنی با افراد مبتلا به آنفلوآنزای معده بپرهیزید، چیزهایی که افراد مبتلا به این ویروس لمس کرده‌اند را ضدعفونی کنید و به اندازه کافی نیز مایعات بنوشید.</p>
    </article>
  </body>
</html>