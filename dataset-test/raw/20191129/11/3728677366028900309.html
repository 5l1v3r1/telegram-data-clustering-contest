<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216233/Spullen-voor-maken-vuurwerk-gevonden-in-woning-buren-geevacueerd-update"/>
    <meta property="og:site_name" content="RTV Noord"/>
    <meta property="article:published_time" content="2019-11-29T11:50:00+00:00"/>
    <meta property="og:title" content="Spullen voor maken vuurwerk gevonden in woning; buren geëvacueerd (update)"/>
    <meta property="og:description" content="In een woning aan de Oosterhamriklaan in Groningen zijn spullen gevonden voor het maken van vuurwerk. Eén persoon is aangehouden."/>
  </head>
  <body>
    <article>
      <h1>Spullen voor maken vuurwerk gevonden in woning; buren geëvacueerd (update)</h1>
      <address>
        <time datetime="2019-11-29T11:50:00+00:00">29 Nov 2019, 11:50</time>
      </address>
      <p>Bewoners van vier naastgelegen woningen zijn geëvacueerd. De Explosieven Opruimingsdienst Defensie (EOD) doet onderzoek in de woning.</p>
      <p>Woordvoerder Anthony Hogeveen van de politie legt uit hoe het onderzoek in zijn werk gaat.</p>
      <p>'Politiemensen zijn in de woning geweest om onderzoek te doen, waaronder iemand die bekend is met grondstoffen voor explosieven. Zij vonden dat de vondst ook door de EOD bekeken moest worden.'</p>
      <h3>'Hij was aan het experimenten'</h3>
      <p>Voor omstander Pieter Rietveld komt de aanhouding niet als een verrassing.</p>
      <p>'Ik hoorde van een bewoonster die erboven woont dat ze de man al een tijdje in de gaten hielden. Die was op zijn binnenplaats aan het experimenteren. Ook zouden er gisteravond al brandjes zijn geweest. Waarschijnlijk is er een tip gegeven, want vanochtend is hij hier in de supermarkt aangehouden.'</p>
      <h3>Woning mogelijk gesloten</h3>
      <p>De gemeente Groningen houdt over het onderzoek een vinger aan de pols bij de politie, laat woordvoerder Hans Coenraads weten.</p>
      <p>'In dit soort gevallen vragen we de zogeheten bestuurlijke rapportage op bij de politie. Op basis daarvan zal de burgemeester een besluit nemen over het mogelijk sluiten van de woning.'</p>
    </article>
  </body>
</html>