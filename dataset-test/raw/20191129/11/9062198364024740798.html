<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3393966/hamas-heyeti-beyrutta-filistinli-gruplarin-liderleriyle-gorustu"/>
    <meta property="og:site_name" content="Milli Gazete"/>
    <meta property="article:published_time" content="2019-11-29T11:16:00+00:00"/>
    <meta property="og:title" content="Hamas heyeti Beyrut’ta Filistinli grupların liderleriyle görüştü"/>
    <meta property="og:description" content="Hamas heyetinin Filistinliler arasında birlik ve beraberliği güçlendirmek amacıyla Beyrut’ta Filistinli grupların liderleriyle görüştüğü bildirildi."/>
  </head>
  <body>
    <article>
      <h1>Hamas heyeti Beyrut’ta Filistinli grupların liderleriyle görüştü</h1>
      <h2>Hamas heyetinin Filistinliler arasında birlik ve beraberliği güçlendirmek amacıyla Beyrut’ta Filistinli grupların liderleriyle görüştüğü bildirildi.</h2>
      <address>
        <time datetime="2019-11-29T11:16:00+00:00">29 Nov 2019, 11:16</time>
      </address>
      <p>Filistin Enformasyon Merkezi'nde yer alan habere göre İslami Direniş Hareketi (Hamas) Siyasi Birimi Başkan Yardımcısı Salih El-Aruri başkanlığında bir heyet Çarşamba günü Lübnan’ın başkenti Beyrut’ta birlik ve beraberliği güçlendirmek amacıyla Filistinli grupların temsilcileriyle bir dizi görüşme gerçekleştirdi.</p>
      <p>Lübnan’da yaşayan Filistinlilerin ülkedeki mevcut olayların dışında tutulması konusunu görüşen Filistinli gruplar, Lübnanlıların ülkeleri için hayırlı olacak bir uzlaşıya ulaşmalarını temenni etti.</p>
      <p>Görüşmelere katılan gruplar, Filistin davasının karşı karşıya olduğu tüm tehlikelerle mücadele edebilmek için Filistin uzlaşısının sağlanması gerektiğine işaret ederek, seçimlerin yapılması başta olmak üzere Filistin Evi’ni düzenleyecek adımların atılmasını istedi.</p>
      <p>Salih El-Aruri başkanlığındaki Hamas heyetinde hareketin Siyasi Birimi üyeleri Halil El-Hayye, Ruhi Müştehi, İzzet Er-Reşak ve Hüsam Bedran’ın yanı sıra Hamas Lübnan temsilcisi Ahmed Abdülhadi ve hareketin liderlerinden Visam Ebu Şemmale’nin yer aldığı kaydedildi.</p>
      <p>Görüşmelere katılan Filistinli grupların heyetlerine ise İslami Cihad Hareketi Genel Sekreteri Ziyad En-Nahhale, Filistin Halk Kurtuluş Cephesi Siyasi Dairesi sorumlusu Mahir Et-Tahir, Filistin Demokratik Kurtuluş Cephesi Genel Sekreteri Fahd Süleyman, FHKC-Genel Komutanlık Genel Sekreter Yardımcısı Talal Naci, Filistin Kurtuluş Cephesi Genel Sekreter Yardımcısı Ebu Nidal El-Eşkar ve Fethu’l-İntifada Sekreteri Ebu Hazım’ın başkanlık ettiği bildirildi.</p>
    </article>
  </body>
</html>