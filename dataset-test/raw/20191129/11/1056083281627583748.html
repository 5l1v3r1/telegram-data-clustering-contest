<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805236/%D8%AE%D9%88%D8%AF%DA%A9%D9%81%D8%A7%DB%8C%DB%8C-%D8%AF%D8%B1-%D8%A2%D9%85%D9%88%D8%B2%D8%B4-%D9%86%DB%8C%D8%B1%D9%88%D9%87%D8%A7-%D9%88-%D8%AA%D9%88%D9%84%DB%8C%D8%AF-%D8%AA%D8%AC%D9%87%DB%8C%D8%B2%D8%A7%D8%AA-%D8%A7%D8%B1%D9%85%D8%BA%D8%A7%D9%86-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:10:21+00:00"/>
    <meta property="og:title" content="خودکفایی در آموزش نیروها و تولید تجهیزات، ارمغان نیروی دریایی"/>
    <meta property="og:description" content="ایسنا/قم معاون هماهنگ کننده نیروی دریای ارتش با بیان اینکه در نیروی دریایی جمهوری اسلامی ایران تجهیزات نظامی مطابق با تهدیدات جدید دشمن تولید می‌شود، افزود : نیروی دریایی ایران امروزه در توسعه سواحل مکران  و حفظ منافع ایران در آن سواحل نقش ویژه دارد."/>
  </head>
  <body>
    <article>
      <h6 class="kicker">معاون هماهنگ کننده نیروی دریای ارتش مطرح کرد</h6>
      <h1>خودکفایی در آموزش نیروها و تولید تجهیزات، ارمغان نیروی دریایی</h1>
      <address><time datetime="2019-11-29T11:10:21+00:00">29 Nov 2019, 11:10</time> by <a rel="author">زینب شوندی</a></address>
      <p>ایسنا/قم معاون هماهنگ کننده نیروی دریای ارتش با بیان اینکه در نیروی دریایی جمهوری اسلامی ایران تجهیزات نظامی مطابق با تهدیدات جدید دشمن تولید می‌شود، افزود : نیروی دریایی ایران امروزه در توسعه سواحل مکران  و حفظ منافع ایران در آن سواحل نقش ویژه دارد.</p>
      <p>حمزه علی کاویانی در سخنرانی پیش از خطبه نماز جمعه قم که در مصلی قدس برگزار شد، گفت: در گذشته مستشاران خارجی نیروهای نظامی ما را آموزش می‌دادند و از آن‌ها برای وصول به اهداف خود در منطقه استفاده می‌کردند، مانند نیروی دریایی ایران که برای جلوگیری از نفوذ شوروی به آب‌های ایران تقویت می‌شد تا در جدال شوروی و غرب، مقوم جبهه‌ی غربی باشد.</p>
      <p>وی ادامه داد: در گذشته راهبرد، هدایت، کنترل و برنامه‌ریزی نیروهای دریایی کشور توسط غربی‌ها و در جهت اهداف آن ها صورت می‌گرفت، بعد از انقلاب اسلامی، وقتی مستشاران خارجی از کشور خارج می‌شدند، چون ایران را نیازمند خود می‌دیدند، می‌گفتند که "ما می‌رویم ولی بازمی‌گردیم" اما این رویا هرگز به وقوع نپیوست و امروزه دانشگاه امام (ره) در ماهشهر به آموزش نیروی دریایی کشور می‌پردازد و در تمام مناصب مختلف نیروی دریایی ایران، افراد آموزش دیده در داخل کشور قرار دارند.</p>
      <p>معاون هماهنگ کننده نیروی دریای ارتش عنوان کرد: در گذشته وقتی قطعه‌ای از یک سامانه‌ی دفاعی از دست می‌رفت، به دلیل عدم توان تعمیر سامانه و ساخت آن قطعه، تمام تجهیزات بی‌استفاده باقی می‌ماند، اما امروزه نیروی دریایی به سمت تولید صددرصدی تجهیزات نظامی حرکت کرده است، مانند تولید ناوشکن تمام ایرانی دماوند که برای حفاظت از اقتدار جمهوری اسلامی ایران در آب‌های شمال حضور دارد، ناوشکن جماران و ناوشکن تمام ایرانی سهند که سال گذشته از آن رونمایی شد جلوه‌ای دیگر از توانمندی داخلی در تولید تجهیزات نظامی است.</p>
      <p>وی ادامه داد: در نیروی دریایی جمهوری اسلامی ایران تجهیزات نظامی مطابق با تهدیدات جدید دشمن تولید می‌شود، امروزه شصت‌ و چهارمین ناوشکن بومی جمهوری اسلامی ایران از نفتکش‌ها در دریای سرخ محافظت می‌کند و انواع زیردریایی‌ها با وجود ساختار پیچیده خود به آسانی در نیروی دریایی ایران تولید می‌شود.</p>
      <p>کاویانی با بیان اینکه نیروهای انقلابی در نیروی دریایی با رهبر خود عهد بسته‌اند که نیروی دریایی را در شان و تراز مردم ایران پیش ببرند، گفت: استکبار همواره سواحل مکران را به عنوان یک سرزمین سوخته و ناکارآمد نگاه داشته است اما نیروی دریایی ایران امروزه در توسعه سواحل مکران  و حفظ منافع ایران در آن سواحل نقش ویژه دارد.</p>
      <p>انتهای پیام</p>
    </article>
  </body>
</html>