<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/hmarni-tehnologiji-chi-ye-z-nimi-problema-50056443.html"/>
    <meta property="og:site_name" content="НВ"/>
    <meta property="article:published_time" content="2019-11-29T11:16:00+00:00"/>
    <meta property="og:title" content="Чи є насправді проблема з хмарними обчисленнями"/>
    <meta property="og:description" content="Чому вигоду і цінність хмар для кінцевого клієнта не можна вимірювати грошима"/>
  </head>
  <body>
    <article>
      <h1>Чи є насправді проблема з хмарними обчисленнями</h1>
      <h2>Чому вигоду і цінність хмар для кінцевого клієнта не можна вимірювати грошима</h2>
      <address><time datetime="2019-11-29T11:16:00+00:00">29 Nov 2019, 11:16</time> by <a rel="author">Артем Коханевич</a></address>
      <p>Колонку підготовлено у відповідь на <a href="https://techno.nv.ua/ukr/technoblogs/hmarni-obchislennya-shcho-ce-take-i-v-chomu-jih-problema-50052448.html">раніше опублікований матеріал</a>.</p>
      <p>Прочитавши колонку Сергія Колесніченка, директора точки обміну трафіком DTEL-IX, я не зміг лишити її поза увагою. Критикуючи в ній хмари, автор оперує, зокрема, такими аргументами, як необхідність розміщення дата-центрів хмарного провайдера уздовж лінії руху Сонця. Вау!</p>
      <p>Почну з набитого уже оскомину ефекту Даннінга-Крюгера: що менше людина знає — то менше вона спроможна робити правильні висновки. Можливо, для роботи в телекомі достатньо знати, що Земля обертається навколо Сонця. Але для розуміння того, як хмарні сервіси впливають на бізнес-модель підприємств, таких знань недостатньо.</p>
      <p>Поясню їх важливість на прикладі з власного життя. У 2003 році ми з тоді ще майбутньою дружиною вирішили зробити невеличкий ремонт, квінтесенцією якого було клеїння шпалер. Войовнича молодість і бажання заощадити не залишили шансів для альтернатив: від порад і допомоги відмовилися, клеїти вирішили самотужки. Купили ті шпалери, зображення на яких найбільше сподобалася, клей взяли той, що був у наявності в магазині.</p>
      <p>Кінець історії очевидний. Кухню поклеїли за 3 дні, дізналися один про одного чимало нового, коли закінчили — перехрестилися. Уже за рік шпалери почали відвалюватися.</p>
      <p>У 2017 році ми робили ремонт у своїй новій квартирі. Питання «клеїти шпалери самотужки чи наймати професіоналів» вже не поставало. Будівельники, які здійснювали у нас ремонт, не те щоб відмовилися від цього завдання, а порекомендували залучити на клеїння «тітку, краще якої ніде не знайдеш». Зрештою вона взяла участь у виборі та купівлі шпалер, прибула зі своїм клеєм й інструментами і виконала всю роботу за один день.</p>
      <p>Який варіант був дешевшим? Без сумніву, перший. Тоді чому два роки тому ми вибрали більш дорогий варіант рішення завдання?</p>
      <p>З’ясуймо його докладніше. Клеїнням шпалер займався:</p>
      <p>— професіонал (гарантована якість результату),</p>
      <p>— в його обов’язки входила допомога з вибором оптимального і надійного рішення («правильних» шпалер),</p>
      <p>— він використовував власну перевірену матеріальну базу (інструменти) і стандартизовані компоненти (клей),</p>
      <p>— виконав роботу швидко: 1 день при альтернативних 2-х днях з нашими будівельниками, або 7 днів власними силами.</p>
      <p>Я оплатив тільки той час, який знадобився для виконання робіт, — 1 день. Залучення професіонала дозволило нам займатися іншими справами (мені — заробляти гроші, дружині — готуватися до переїзду) і зберегло ресурс будівельників для інших важливих завдань (вони за цей час «добили» стелю у ванній).</p>
      <p>Тепер замініть «ми» — на «замовник», «тітку» — на «провайдер», а «клеїння шпалер» — на «хмарні сервіси», і ви отримаєте уявлення про те, які переваги у хмар перед власним «залізом».</p>
      <p><b>Вигоду і цінність хмар для кінцевого клієнта не можна вимірювати грошима. Вигода в тім, що можна займатися тим, що ти добре знаєш і вмієш, що приносить максимальну користь твоєму роботодавцеві або бізнесу, за що тобі платять гроші.</b> Якщо у вас інтернет-магазин — займайтеся просуванням товарів і швидкою доставкою їх клієнтам, а не обслуговуванням серверів і гасінням «пожеж», коли під час Black Friday у вас все впало. Коли ж ви ІТ-менеджер в ритейлі — впроваджуйте спільно з бізнесом систему лояльності. Якщо ви ІТ-директор великої державної структури — впевнений, ви знайдете те, на що з більшою користю витратити обмежений бюджет.</p>
      <p>Якщо йдеться про ІТ-директора, який приймає рішення про те, накупити йому свого «заліза» чи піти «у хмару», варто згадати, що гроші йому платять не за те, щоб «залізо працювало», а за те, щоб автоматизувати і підвищувати ефективність бізнес-процесів довіреного йому підприємства.</p>
      <p>А гіпотеза про те, що поширені планетою дата-центри дають можливість балансувати між континентами створюване навантаження і таким чином зменшувати вартість сервісу для кінцевого замовника, просто технічно безграмотна. Так, є технології, які дозволяють запускати мікросервіси в так званих контейнерах і надають змогу стартувати цим контейнерам в різних частинах планети. Але у замовника має бути вагома причина, щоб так ось перейматися. І вже точно ніхто цього не робитиме, щоб підвищити маржинальність бізнесу хмарного провайдера.</p>
    </article>
  </body>
</html>