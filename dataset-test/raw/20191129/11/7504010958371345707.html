<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/web/2019/11/29/internet-cavi-sottomarini-sismografi/"/>
    <meta property="og:site_name" content="Wired"/>
    <meta property="article:published_time" content="2019-11-29T11:14:37+00:00"/>
    <meta property="og:title" content="I cavi sottomarini di internet potrebbero trasformarsi in accurati sismografi"/>
    <meta property="og:description" content="Grazie alla tecnica Disturbed Acoustic Sensing, i sismologi potrebbero sfruttare i cavi a fibra ottica posati sui fondali marini per monitorare i movimenti delle placche tettoniche della Terra"/>
  </head>
  <body>
    <article>
      <h1>I cavi sottomarini di internet potrebbero trasformarsi in accurati sismografi</h1>
      <address><time datetime="2019-11-29T11:14:37+00:00">29 Nov 2019, 11:14</time> by <a rel="author" href="https://www.wired.it/author/nerdp00l/" target="_blank">Gabriele Porro</a></address>
      <h3>Grazie alla tecnica Disturbed Acoustic Sensing, i sismologi potrebbero sfruttare i cavi a fibra ottica posati sui fondali marini per monitorare i movimenti delle placche tettoniche della Terra</h3>
      <p>L’immensa <b>rete di cavi sottomarini usati per portare internet</b> in tutti i continenti potrebbe essere <b>trasformata in una rete di sismografi</b> in grado di monitorare i movimenti tettonici della Terra e e creare una visione globale senza precedenti.</p>
      <p>“<i>Vi è un enorme bisogno di studiare la sismologia dei fondali marini</i>”, ha spiegato a <a href="https://techcrunch.com/2019/11/28/scientists-turn-undersea-fiber-optic-cables-into-seismographs/"><i>TechCrunch</i> </a>l’autore principale dello studio Nathaniel Lindsey dell’università di Berkeley: “<i>Qualsiasi strumentazione portata fuori nell’oceano, anche se solo per i primi 50 chilometri dalla costa, sarà molto utile</i>”.</p>
      <p>Il vero problema sorge quando gli studiosi devono andare a posizionare gli strumenti necessari. A questo punto gli studiosi di Berkeley si sono posti la domanda: “<i>Ma se gli strumenti che ci servono fossero già sul fondale?</i>”. Subito l’attenzione dei sismologi è stata catturata dai <b>chilometri di cavi a fibra ottica</b> posati sui fondali marini.</p>
      <p>Il compito di questi cavi è quello di <b>trasportare dati su lunghe distanze</b>. Quello che li accomuna però è l’uso della luce dispersa e distorta nel cavo che si sposta trasportando i pacchetti di dati. Questo fenomeno, che è la base del funzionamento della fibra ottica, prende il nome di retrodiffusione e permette agli studiosi di vedere esattamente <b>i movimenti che il cavo compie e le torsioni a cui è sottoposto</b> nell’ordine di pochi <a href="https://it.wikipedia.org/wiki/Nanometro">nanometri</a>. Gli studiosi hanno pensato di <b>monitorare la forma e i movimenti dei cavi</b> per scoprire l’origine delle attività sismiche con una precisione mai ottenuta prima.</p>
      <p>La tecnica ideata dagli studiosi di Berkeley si chiama <a href="https://fibrecompletions.com/distributed-acoustic-sensing-das/"><b><i>Distributed Acoustic Sensing</i></b></a> e tratta i cavi come se fossero una serie di migliaia di singoli sensori di movimento.</p>
      <figure>
        <img src="https://images.wired.it/wp-content/uploads/2019/11/29125743/cavo-sismografo.jpg"/>
        <figcaption>Cavo sottomarino utilizzato per testare il funzionamento del Disturbed Acoustic Sensing (fonte: Berkeley University)</figcaption>
      </figure>
      <p>Il team di ricercatori ha testato il funzionamento della tecnica su un singolo cavo sottomarino della lunghezza di 20 chilometri facente parte dell’infrastruttura per il trasporto di<b> dati sottomarini del Monterey Bay Aquarium Research Institute. </b>Per effettuare le misurazioni è bastato collegare lo strumento all’estremità della fibra ottica senza la necessità di aggiungere ripetitori di segnale lungo tutto il cavo.</p>
      <p>Il vero problema è che i cavi sottomarini di internet non hanno tutti un’estremità esposta pronta all’uso, pertanto gli studiosi dovranno pensare a una soluzione che gli permetta di<b> interfacciarsi alla rete</b> per monitorare la sismologia dei fondali marini.</p>
    </article>
  </body>
</html>