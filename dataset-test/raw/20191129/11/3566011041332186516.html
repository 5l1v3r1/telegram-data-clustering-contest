<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550868.html/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AA%D9%87%D8%AF%DB%8C%D8%AF-%D9%88-%D8%A2%D9%81%D8%AA--%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%85%D8%B9%D9%84%D9%85%D8%A7%D9%86-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T11:29:00+00:00"/>
    <meta property="og:title" content="بزرگترین تهدید و آفت &quot;رتبه‌بندی معلمان&quot;"/>
    <meta property="og:description" content="رئیس فراکسیون فرهنگیان مجلس با بیان اینکه دولت می‌خواهد &quot;رتبه‌بندی معلمان&quot; را در قالب قانون مدیریت خدمات کشوری اجرا کند، به بزرگترین تهدید و آفت &quot;رتبه‌بندی&quot; که آن را بی‌اثر می‌کند، اشاره کرد."/>
  </head>
  <body>
    <article>
      <h1>بزرگترین تهدید و آفت "رتبه‌بندی معلمان"</h1>
      <address>
        <time datetime="2019-11-29T11:29:00+00:00">29 Nov 2019, 11:29</time>
      </address>
      <p>رئیس فراکسیون فرهنگیان مجلس با بیان اینکه دولت می‌خواهد "رتبه‌بندی معلمان" را در قالب قانون مدیریت خدمات کشوری اجرا کند، به بزرگترین تهدید و آفت "رتبه‌بندی" که آن را بی‌اثر می‌کند، اشاره کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بیشترین زمان انتظار معلمان برای اجرای یک طرح به نام "رتبه‌بندی" ثبت شده بود  طرحی که 6 سال می‌شد با وعده اجرا و اخبار مختلف، معلمان را به خود سرگرم کرده بود اما سرانجام رتبه‌بندی معلمان پس از مدت‌ها و رفت‌وبرگشت به دولت، شامگاه یکشنبه سوم آذر در هیئت دولت به تصویب نهایی رسید.</p>
      <p>هم‌اکنون تمام معلمان با دو سال سابقه و بیشتر مشمول رتبه‌بندی می‌شوند و وزیر آموزش‌وپرورش درباره افراد مشمول گفته است: تمام افرادی که مشمول طبقه‌بندی مشاغل هستند، تحت پوشش رتبه‌بندی قرار می‌گیرند که شامل آموزگاران، دبیران، هنرآموزان، مربیان پرورشی، مراقبان سلامت، معاون و مدیران و مشاوران مدارس است، در مجموع حدود 720 هزار نفر در سراسر کشور از امتیازات رتبه‌بندی بهره‌مند می‌شوند و با اختصاص به رتبه‌های مختلف برای افزایش صلاحیت حرفه‌ای و دانش تخصصی تشویق خواهند شد تا از این طریق بتوانند به رتبه‌های بالاتر ارتقاء یابند.   اما درباره رتبه‌بندی معلمان چند پرسش دیگر هم مطرح می‌شود از جمله اینکه آیا این مسیر در نهایت به افزایش انگیزه و ارتقای کیفیت در آموزش‌وپرورش ختم خواهد شد؟ یا اینکه در نهایت همانند سال 94 درصدی به حقوق معلمان اضافه می‌شود اما باز هم در بر همان پاشنه خواهد چرخید و نه خبری از افزایش انگیزه است و نه ارتقای کیفیت؛ همچنین شاخص‌ها و معیارهایی که قرار است براساس آنها معلمان رتبه‌بندی شوند، شامل چه مواردی است؟   از سوی دیگر رتبه‌بندی فعلی چه تفاوت یا نسبتی با تکلیف  ماده 63 قانون برنامه ششم توسعه دارد،  در بند از قانون برنامه ششم آمده است   دولت موظف به تدوین نظام رتبه‌بندی معلمان و استقرار نظام پرداخت‌ها بر اساس تخصص با شایستگی‌ها و عملکرد رقابتی مبتنی بر نظام رتبه‌بندی معلمان و مهندسی نیروی انسانی بر اساس سند تحول و نقشه جامع علمی کشور با تصویب مجلس شورای اسلامی در قالب بودجه سنواتی، اقدام کند.    آیا رتبه‌بندی مصوب دولت ادامه این مسیر است یا قرار است رتبه‌بندی سال 94 که همان طبقه‌بندی معلمان براساس قانون مدیریت خدمات کشوری بود، ادامه یابد و صرفا مبلغی به صورت مقطعی به حقوق آنها اضافه شود و در نهایت از افزایش انگیزه معلمان و ارتقای کیفیت در آموزش وپرورش خبری نشد.   <b>هر نوع افزایش حقوق به مرور زمان دچار استهلاک می‌شود</b>   حمیدرضا حاجی‌بابایی؛ رئیس فراکسیون فرهنگیان مجلس در پاسخ به این پرسش که رتبه‌بندی معلمان به شیوه‌ فعلی تا چه اندازه می‌تواند به افزایش انگیزه، ارتقای حرفه‌ای معلمان و ارتقای کیفیت مدارس دولتی منجر شود؟ اظهار کرد: معتقدم رتبه‌بندی معلمان باید بر اساس سند تحول بنیادین مدنظر باشد تا بتوان معلم را در نظام بودجه‌بندی کشور تعریف کرد تا زمانی که این تعریف وجود نداشته باشد، هر نوع افزایش حقوق معلمان بر اثر مرور زمان دچار استهلاک می‌شود چون درصد افزایش سالانه حقوق‌ها نیز در اختیار دولت است.   وی افزود: هم‌اکنون اگر در قالب رتبه‌بندی صرفاً رقمی به حقوق معلمان اضافه شود بر اثر مرور زمان مستهلک می‌شود اما اگر تعریف تغییر کند، این افزایش حقوق گرفتار استهلاک نخواهد شد، دو راه وجود دارد، ابتدا باید رتبه‌بندی را براساس سند تحول بنیادین تعریف کنیم آن وقت نظام حقوق معلمان مطابق نظام حقوق دانشگاهیان در چارچوب قانون مدیریت خدمات کشوری تعریف نمی‌شود.   رئیس فراکسیون فرهنگیان مجلس گفت:‌ با مصوبه اخیر دولت، رتبه‌بندی معلمان در چارچوب قانون مدیریت خدمات کشوری قرار می‌گیرد! در گذشته این راه را رفته‌ بودیم اما به جایی نرسیدیم چرا که یکبار در قانون مدیریت خدمات کشوری مصوب شد حقوق معلمان و پرستاران 10 درصد بیشتر از سایر کارکنان دولت با سابقه و مدرک مشابه باشد اما تأثیری نداشت.   <b>امتیازات قانون مدیریت خدمات کشوری در قالب رتبه‌بندی</b>   وی متذکر شد:‌ هم‌اکنون از آنچه دولت برای رتبه‌بندی معلمان مصوب کرده است، اطلاع کافی نداریم اما اگر بخواهیم نظام رتبه‌بندی مطابق روال هیئت علمی دانشگاه‌ها باشد به مصوبه مجلس نیاز است اما هم‌اکنون رتبه‌بندی توسط دولت مصوب شده است و این یعنی می‌خواهند آن را در قالب قانون مدیریت خدمات کشوری ادامه دهند و با استفاده از برخی امتیازات ماده 68 این قانون که برای سایر کارمندان هم اعمال شده است، کمک‌هایی به معلمان داشته باشند.   حاجی بابایی ادامه‌ داد: اینکه 200 تا 700 هزار تومان به حقوق معلمان اضافه شود، قابل تقدیر بوده و اقدام مثبتی است اما این روند، هدف اصلی را که ارتقای صلاحیت‌های حرفه‌ای و انگیزه معلمان است، محقق نمی‌کند و اگر بخواهیم رتبه‌بندی  مطابق سند تحول بنیادین باشد نیاز است آموزش‌وپرورش از ذیل قانون مدیریت خدمات کشوری خارج شود و در کنار رتبه‌بندی به مهندسی نیروی انسانی توجه شود.   وی در پاسخ به این پرسش که با شرایط فعلی دولت به لحاظ مالی چگونه امکان اجرای رتبه‌بندی مدنظر سند تحول بنیادین وجود دارد؟ گفت: می‌توانند در این مسیر حرکت کنند چون نیازی نیست تمام بودجه یکباره تزریق شود بلکه هر سال بخشی از آن اختصاص می‌یابد.   منبع: تسنیم انتهای پیام/</p>
    </article>
  </body>
</html>