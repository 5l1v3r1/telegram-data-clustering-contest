<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/anmeldelser/anmeldelse_-_trolle-og-den-magiske-fela__-kilden-teater-1.14800946"/>
    <meta property="og:site_name" content="NRK"/>
    <meta property="article:published_time" content="2019-11-29T11:45:36+00:00"/>
    <meta property="og:title" content="God stemning og høyt tempo i Rybaks trollverden"/>
    <meta property="og:description" content="ANMELDELSE: Musikalen «Trolle og den magiske fela» av Alexander Rybak."/>
  </head>
  <body>
    <article>
      <h1>God stemning og høyt tempo i Rybaks trollverden</h1>
      <h2>Alexander Rybaks musikal «Trolle og den magiske fela» er en rockeopera for barn. Den prøver på mye, får til en god del av det, og leverer fullt trøkk på showet.</h2>
      <address><time datetime="2019-11-29T11:45:36+00:00">29 Nov 2019, 11:45</time> by <a rel="author">Karen Frøsland Nystøyl</a></address>
      <p>Alexander Rybak ble nærmest folkehelt da han vant Eurovision i 2009 med låta «Fairytale». Den begavede fiolinisten er dyktig til å smi mens suksess-jernet er varmt, og har de siste ti årene kunnet dyrke karrien «Fairytale» gav ham.</p>
      <p>I 2015 ga Rybak ut barneboken «Trolle og den magiske fela» med tilhørende lydbok og spesialkomponert musikk. Nå er boken blitt musikal ved Kilden Teater i Kristiansand.</p>
      <figure>
        <img src="https://gfx.nrk.no/1wMwTBMpRBDQAVbI5kNXLwWLt2Ap4ajbBaXe20vDnuZA.jpg"/>
        <figcaption>Trolle (Alexander Rybak) trollbinder landsbyboerne med felespillet sitt. <br/>Foto: Dag Jenssen</figcaption>
      </figure>
      <h3>«Which Witch» for kids</h3>
      <p>Det er blitt en påkostet produksjon. Forestillingen om Trolle er en musikal som ligger tett på rockeoperaen i uttrykk – med det som følger med av lys, scenerøyk og andre effekter. Resultatet er en familieforestilling i krysningen mellom «Fairytale» og «Which Witch». Litt glitter fra fordums Eurosong-prakt følger Rybak hvor enn han ferdes og gir forestillingen et dryss av glamour. Første sang hinter tydelig til «Fairytale»s kjente fraser, og publikum har fått Rybak-showet de forventer.</p>
      <figure>
        <img src="https://gfx.nrk.no/8ZMQsWptCODvQSrrpjXZdgnJ7IVArLf_RnJhnVCoMiSA.jpg"/>
        <figcaption>Huldrene danser på myra. Hver mannsalder våkner Huldrekongen av søvnen sin for å finne seg ei ny kone å gifte seg med. Kona blir en hulder blant de andre i myra. <br/>Foto: Dag Jenssen</figcaption>
      </figure>
      <p>Men Alexander Rybak er ingen skuespiller. Han er mye annet, men ikke akkurat det. Og det var forestillingens springende punkt: Ville han være i rolle eller ikke? Svaret er verken ja eller nei. I kroppsspråk har Rybak beholdt faktene han har som artist. Ansikt og uttrykk viser samtidig noe mer enn bare entertaineren. I henvendelsen til publikum forlater han karakteren Trolle gradvis underveis.</p>
      <p>Rolleutformingen virker lite konsekvent. Rybak spiller et ensomt og utstøtt troll i skogen. Men når han møter Alva, som skal bli hans venn, er han kul, avvisende og ovenpå. Som om han skulle hatt en smarttelefon i baklomma. Man sier ikke «lolz» i skogen.</p>
      <p>Det er trolig en utfordring å gjøre hovedrollen i et stykke der manus og musikk er skrevet av en selv. Men hvem andre kunne spilt Trolle? Musikalen er jo skrevet av, til og for Rybak selv.</p>
      <figure>
        <img src="https://gfx.nrk.no/FtnNFxE1M-POFBf9z5PELgXa9PW2_sDxx7bZeYckPieQ.jpg"/>
        <figcaption>«Trolle og den magiske fela» er en forestilling om vennskapet som oppstår mellom Trolle (Alexander Rybak) og Alva (Ingeborg Walther). Vennskapet blir til slutt sterkere enn felas kraft. <br/>Foto: Dag Jenssen</figcaption>
      </figure>
      <h3>Frykten for det fremmede</h3>
      <p>I boken finner haleløse Trolle en magisk fele. Fiolinen tilhører Huldrekongen, som en gang hver mannsalder stiger opp fra sin søvn i Huldermyra for å skaffe seg en ny kone. Kona lokker han til seg med denne fela. Ordførerdatteren Alva blir en nøkkel i fortellingen, da hun både blir Trolles venn og Huldrekongens utkårede.</p>
      <p>Ved Kilden Teater har de knadd boka godt med tanke på å gjøre den til scenemateriale. Det er blitt en historie om fremmedfrykt og mot, og mindre en fortelling om Trolles annerledeshet. Første del av forestillingen etablerer menneskenes frykt for skogen og det ukjente, samt vennskapet mellom Trolle og Alva. Først i andre del introduseres Hulderkongens snedige plan.</p>
      <figure>
        <img src="https://gfx.nrk.no/g3Io7Fzgn5bFfnoM9hNFMwgoehCuufrmZwSJw_--wQHw.jpg"/>
        <figcaption>Stig-Werner Moe gjør en fabelaktig Hulderkonge i «Trolle og den magiske fela» ved Kilden Teater i Kristiansand, mener vår anmelder. <br/>Foto: Dag Jenssen</figcaption>
      </figure>
      <h3>Solid show</h3>
      <p>Selv om «Trolle og den magiske fela» er preget av at noen logiske tråder ikke er helt godt bundet sammen, så er dette likevel en forestilling som oppleves langt på vei solid.</p>
      <p>Ingeborg Walther bærer mye i rollen som Alva, og barna som medvirker i forestillingen har en smittsom og glad energi. Stig-Werner Moe gjør en strålende rolle som Hulderkongen, og også de to vaktene (Lars Helge Lesteberg Throndsen og Ola Magnus Gjermshus) har noe fint på gang i scenene der de vokter landsbyen. Koreografien sitter godt og det musikalske er godt ivaretatt av et syvmannsorkester.</p>
      <figure>
        <img src="https://gfx.nrk.no/akMuu3oO0pcljLGx8sVHbQUoNKBt6Ef1vxPESJ3LJI_Q.jpg"/>
        <figcaption>Barna i forestillingen har en smittende og glad energi. <br/>Foto: Dag Jenssen</figcaption>
      </figure>
      <p>Det er god stemning og høyt tempo i Rybaks trollverden. Og når hele ensemblet setter alle kluter til for å lage rockefest i eventyrskogen, så leverer de det showet publikum vil ha.</p>
      <blockquote><b>NRK anmelder</b><br/><b>Kilden Teater</b> <b>Trolle og den magiske fela</b> <b>Manus:</b> Jostein Kirkeby-Garstad og Alexander Rybak <b>Komponist og sangtekster:</b> Alexander Rybak <b>Regi:</b> Jostein Kirkeby-Garstad <b>Musikalsk ansvarlig:</b> Per Elias Drabløs <b>I orkestergraven:</b> Per Elias Drabløs, Øystein Aadland, Trond Tellefsen, Halvor Lillesund, Kristofer Spangen, Joakim Bergsrønning, Tobias Solbakk <b>Koreografi:</b> Maria Wulcan <b>Kostymedesign:</b> Helena Andersson <b>Lysdesign:</b> Mike Robertson <b>Lyddesign:</b> Simen Hefte Endresen <b>Dramaturg:</b> Endre Sannes Hadland <b>Medvirkende:</b> Alexander Rybak, Ingeborg Walther, Stig-Werner Moe, Teodof Janson, Reidar Sørensen m.fl.</blockquote>
    </article>
  </body>
</html>