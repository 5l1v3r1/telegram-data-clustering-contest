<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/29/zelenskyj-pidpysav-zakon-shho-vvodyt-novu-shkalu-vijskovyh-zvan/"/>
    <meta property="og:site_name" content="Рубрика"/>
    <meta property="article:published_time" content="2019-11-29T11:31:09+00:00"/>
    <meta property="og:title" content="Зеленський підписав закон, що вводить нову шкалу військових звань"/>
    <meta property="og:description" content="Президент України Володимир Зеленський підписав закон, що вносить зміни до статутів Збройних сил і низки законів, що регулюють порядок виконання військового обов’язку громадянами. “29.11.2019. Повернуто з підписом від президента”, – йдеться на сайті парламенту в карті законопроекту №0906 “Про внесення змін до деяких законодавчих актів України (щодо виконання військового обов’язку та проходження військової служби)”. Верховна […]"/>
  </head>
  <body>
    <article>
      <h1>Зеленський підписав закон, що вводить нову шкалу військових звань</h1>
      <address><time datetime="2019-11-29T11:31:09+00:00">29 Nov 2019, 11:31</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/17-2-860x580-c-1.jpg"/>
      </figure>
      <p>Фото ОПУ<br/><b><b>Президент України Володимир Зеленський підписав закон, що вносить зміни до статутів Збройних сил і низки законів, що регулюють порядок виконання військового обов’язку громадянами.</b></b></p>
      <p>“29.11.2019. Повернуто з підписом від президента”, – йдеться на сайті парламенту в карті законопроекту №0906 “Про внесення змін до деяких законодавчих актів України (щодо виконання військового обов’язку та проходження військової служби)”.</p>
      <p>Верховна Рада 17 жовтня ввела нову шкалу військових звань для сержантського та старшинського складу ЗСУ.</p>
      <p><b>Відповідно до ухваленого закону, у ЗСУ скасовуються військові звання “прапорщик, старший прапорщик”</b> (мічман, старший мічман) і запроваджуються нові звання “рекрут”, “штаб-сержант” (штаб-старшина), “майстер-сержант” і “головний майстер-сержант” (корабельні – “старший майстер-старшина”, “головний майстер-старшина”). Крім того, передбачається поділ сержантського та старшинського складу на молодший і старший склади.</p>
      <p>Закон вносить зміни до статутів Збройних сил України та закони “Про військовий обов’язок і військову службу”, “Про військову службу правопорядку у Збройних силах України”.</p>
      <p>У пояснювальній записці зазначено, що ухвалення цього закону дасть змогу удосконалити порядок виконання військового обов’язку громадянами України, реалізувати запровадження нових військових звань сержантського і старшинського складу ЗСУ, забезпечивши їх відповідність еквівалентній колонці NATO Code згідно із STNAG 2116, підвищити роль сержантського і старшинського складу ЗСУ в навчанні та вихованні підлеглого особового складу та в підготовці й виконанні ними завдань за призначенням, створить додаткові мотиваційні чинники для проходження громадянами України військової служби за контрактом та сприятиме переходу ЗСУ на професійну основу, за зразком армії західноєвропейського зразка.</p>
    </article>
  </body>
</html>