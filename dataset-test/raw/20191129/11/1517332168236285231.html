<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/a-massa-carlo-vende-il-suo-famoso-ristorante-per-aiutare-la-moglie-e-malata-deve-curarsi/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T11:55:05+00:00"/>
    <meta property="og:title" content="A Massa Carlo vende il suo famoso ristorante per aiutare la moglie: “È malata, deve curarsi”"/>
    <meta property="og:description" content="La storia di Carlo Bertaccini, noto ristoratore di Massa, e della moglie Paola, gravemente malata da tre anni. I due hanno sempre gestito insieme il ristorante L'Aquila ma per sostenere le cure della donna in una clinica austriaca, hanno deciso di ipotecare la casa e vendere l'attività: 'Paghiamo 15mila euro al giorno. Ho chiesto anche un mutuo. Farò di tutto per lei'."/>
  </head>
  <body>
    <article>
      <h1>A Massa Carlo vende il suo famoso ristorante per aiutare la moglie: “È malata, deve curarsi”</h1>
      <h2>La storia di Carlo Bertaccini, noto ristoratore di Massa, e della moglie Paola, gravemente malata da tre anni. I due hanno sempre gestito insieme il ristorante L’Aquila ma per sostenere le cure della donna in una clinica austriaca, hanno deciso di ipotecare la casa e vendere l’attività: “Paghiamo 15mila euro al giorno. Ho chiesto anche un mutuo. Farò di tutto per lei”.</h2>
      <address><time datetime="2019-11-29T11:55:05+00:00">29 Nov 2019, 11:55</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Ha deciso di vendere il suo ristorante, molto famoso a <b>Massa</b>, per aiutare la moglie a guarire da una grave forma di tumore. È questa la storia, raccontata dal quotidiano <i>La Nazione</i>, che sta commuovendo l'Italia. Il protagonista è <b>Carlo Bertaccini</b>, proprietario insieme alla sua Paola de <b>L'Aquila</b>, il locale dove hanno sempre lavorato insieme. Fino a quando, tre anni fa, lei non ha scoperto di essere malata: ha avvertito un piccolo dolore alla spalla e da lì è iniziato il loro calvario, che li ha portati da un ospedale all'altro alla ricerca della <b>cura</b> che meglio potesse funzionare per la donna, finché non sono venuti a conoscenza della clinica del dottor <b>Leopold Saltuari</b>, in Austria, dove Paola si è ripresa, ma che è molto costosa. Da qui la decisione di chiudere l'attività che avevano in comune per poter raccogliere il denaro sufficiente a far fronte alle sue spese mediche.</p>
      <p>Tutto è cominciato una sera di ottobre del 2016. Paola aveva avvertito un dolore al braccio, poi "si è coricata con quel disturbo – ha raccontato Carlo a <i>La Nazione</i> -, pensando che passasse con il riposo, ma a mezzanotte mi ha svegliato il suo rantolo: l'ho vista morta. È subito intervenuta l’ambulanza medica e lei è stata operata all'Opa. Dopo pochi giorni è stata dimessa, forse troppo presto. Poi è stata ricoverata al Noa per cento giorni e poi trasferita al Versilia per tre mesi; successivamente a Cecina per otto mesi di <b>riabilitazione</b>. Era pelle e ossa e le piaghe da decubito la stavano devastando". Dopo essere passata per altri ospedali, le sue condizioni tuttavia continuavano a peggiorare. Poi Carlo, tramite un un amico, viene a sapere di una <b>clinica in Austria</b>. "Da gennaio 2019 siamo lassù – ha detto ancora il ristoratore -. In tre mesi le piaghe si sono chiuse e lei si sta riprendendo, i progressi si vedono giorno dopo giorno. Ma curarsi in quella clinica significa pagare <b>15mila euro al mese</b>. Ho chiesto un mutuo, ho <b>ipotecato la casa</b> e venderò il ristorante per salvare Paola". Ancora, ha sottolineato Carlo, "l'Azienda Usl dovrebbe rimborsarmi l'80% delle spese sostenute, ma solo quando Paola sarà a casa. Dovrebbero dimetterla il prossimo 20 dicembre, sempre che riesca ad attrezzare la casa con gli ausili dell’Asl. Spero di trovare un aiuto, un sostegno economico per affrontare questa odissea: a oggi ho tirato fuori <b>165mila euro</b>. Senza quella clinica, non so che fine avrebbe fatto mia moglie. Lassù ci sono altre famiglie italiane nelle stesse condizioni: perché per salvare i nostri cari dobbiamo andare all’estero e ridurci sul lastrico? "</p>
    </article>
  </body>
</html>