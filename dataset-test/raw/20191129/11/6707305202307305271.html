<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/malattia-di-parkinson-cosi-gli-ultrasuoni-spengono-i-tremori/660857/"/>
    <meta property="og:site_name" content="DiLei"/>
    <meta property="article:published_time" content="2019-11-29T11:37:26+00:00"/>
    <meta property="og:title" content="Malattia di Parkinson, così gli ultrasuoni spengono i tremori"/>
    <meta property="og:description" content="Una ricerca italiana apre nuove possibilità nel trattamento dei tremori legati alla malattia di Parkinson, utilizzando ultrasuoni ad alta intensità."/>
  </head>
  <body>
    <article>
      <h1>Malattia di Parkinson, così gli ultrasuoni spengono i tremori</h1>
      <h2>Una ricerca italiana apre nuove possibilità nel trattamento dei tremori legati alla malattia di Parkinson, utilizzando ultrasuoni ad alta intensità</h2>
      <address><time datetime="2019-11-29T11:37:26+00:00">29 Nov 2019, 11:37</time> by <a rel="author">Federico Mereta</a></address>
      <p>Nasce in Italia una nuova possibilità di <b>trattamento per i tremori</b> legati alla <b>malattia di Parkinson</b> che non vengono controllati con i farmaci e per le forme di tremore essenziale. È del tutto <b>indolore</b> e si basa sugli <b>ultrasuoni</b>, guidati dall’operatore grazie al controllo costante della risonanza magnetica.</p>
      <p>Il primo studio clinico, condotto al Dipartimento di Biotecnologie e Scienze Cliniche Applicate dell’Università de L’Aquila, ha interessato <b>39 pazienti</b> offrendo risultati interessanti tanto da essere presentato al congresso della Società Radiologica del Nord America (RSNA) tenutosi a Chicago. Il trattamento che potrebbe diventare realtà pratica nel prossimo futuro, si propone come <b>alternativa</b> all’impiego della <b>stimolazione cerebrale profonda</b>, che si attua con un dispositivo che viene impiantato e consente di controllare i centri nervosi responsabili dei tremori e di altri sintomi.</p>
      <h3>Come funzionano gli ultrasuoni</h3>
      <p>Apparentemente il trattamento è molto semplice. <b>Gli ultrasuoni ad alta intensità</b> vengono concentrati su una particolare area di tessuto cerebrale, <b>il talamo</b>, e grazie al calore da essi indotto questa zona viene in qualche modo modificata. Non appena avviene questo invisibile fenomeno <b>i tremori diminuiscono</b>, con un’efficacia che si mantiene nel tempo.</p>
      <p>A guidare l’operatore in questa sorta di “missili” indolori molto intelligenti sono i dati della <b>risonanza magnetica cerebrale</b>, che permettono di mirare esattamente dove lo specialista vuole. Secondo <b>Federico Bruno</b>, radiologo del Dipartimento di Biotecnologie e Scienze Cliniche applicate, oltre ad essere sicuro il trattamento offre <b>un effetto immediato</b> che il trattamento fornisce, diversamente dalla stimolazione profonda, che oltre a richiedere un intervento invasivo per applicare nel <a href="https://dilei.it/salute/parkinson-scoperta-primi-sintomi-cervello/613927/">cervello</a> una sorta di pacemaker, impiega tempo per iniziare a fare effetto.</p>
      <p>Come se non bastasse il trattamento <b>non impone</b> la necessità di un periodo di <b>degenza particolarmente lungo</b> e può essere adottato anche quando i malati, particolarmente fragili ed a rischio, potrebbero non sopportare l’operazione necessaria per impiantare il neurostimolatore.</p>
      <h3>Come agisce il neurostimolatore</h3>
      <p>Tutto inizia con un <b>piccolo intervento chirurgico</b>. Lo specialista inserisce un <b>dispositivo medico</b>, simile a un pacemaker, che emette <b>lievi impulsi elettrici</b> in aree specifiche del cervello. Così si può raccontare, in sintesi, <b>la stimolazione cerebrale profonda</b>, che può essere impiegata in alcuni casi selezionati di persone che soffrono di <a href="https://dilei.it/salute/parkinson-scoperto-integratore-leucina-vitamina-d/631294/">malattia di Parkinson</a>.</p>
      <p>Lo  “stimolo”, viene programmato e calibrato dal medico per ottenere il massimo <b>controllo dei sintomi</b> e ridurre al minimo gli effetti collaterali. L’azione dello stimolatore va ovviamente oltre a quella che si può avere nei semplici tremori: gli studi clinici dicono che in chi ha impiegato questo “pacemaker” <b>migliorano le capacità di movimento</b> e soprattutto cresce la possibilità di svolgere le normali attività di ogni giorno, compresi parlare, scrivere a mano, vestirsi e camminare, anche quando la malattia pare “bloccare” le possibilità.</p>
      <p>Soprattutto, negli ultimi tempi si è scoperto che questo trattamento risulta <b>sicuro</b> anche negli <b>stadi precoci</b> della patologia allargando la platea di quanti possono usufruire della terapia.</p>
      <h3>Come nasce la malattia di Parkinson</h3>
      <p>Fu un medico inglese, <b>James Parkinson</b>, a descrivere per la prima volta, nel <b>1817</b>, alcuni pazienti affetti da strane <a href="https://dilei.it/salute/malattie-neurologiche-effetti-e-differenze-tra-uomini-e-donne/643899/">manifestazioni neurologiche</a>, con <b>riduzione</b> progressiva di mobilità, movimenti involontari ritmici scuotenti, <b>rigidità muscolare</b> intensa, andatura rallentata a piccoli passi e <b>atteggiamento curvo</b>.</p>
      <p>Probabilmente descritta già molti secoli prima dalla scoperta storica “ufficiale”, questa <b>sindrome</b> fu denominata da Parkinson “<b>paralisi agitante</b>”. Altri neurologi in seguito ne definirono meglio il quadro clinico e patologico, attribuendole <b>dignità di malattia</b> con caratteristiche proprie. Oggi la patologia viene considerata <b>una malattia degenerativa e progressiva</b> del <b>sistema nervoso</b> che interessa prevalentemente una sua piccola parte, denominata substantia nigra o sostanza nera.</p>
      <p>Qui viene prodotta <a href="https://dilei.it/benessere/dieta-dopamina/543898/">la dopamina</a>, un mediatore chimico tra le<b> cellule nervose</b>, indispensabile per un controllo efficace e preciso dei <b>movimenti di tutto il corpo</b>. Il processo patologico determina la progressiva <b>perdita di neuroni</b> produttori di dopamina.</p>
      <p>Questa sostanza chimica trasmette <b>messaggi a neuroni</b> in altre zone del cervello ed è responsabile dell’attivazione di un circuito che <b>controlla il movimento</b>. Con <b>la riduzione</b> di almeno il 50 per cento <b>dei neuroni dopaminergici</b> viene a mancare un’adeguata stimolazione dei recettori, cioè delle stazioni di arrivo. Questi recettori sono situati in una zona del cervello chiamata striato. <b>Superato</b> il livello soglia dell’<b>80 per cento di decremento</b>, il sistema <b>perde equilibrio</b> e compaiono i sintomi cardinali della malattia: <b>tremore</b>, <b>progressiva lentezza</b> dei movimenti con r<b>igidità muscolare e discinesia.</b></p>
      <related>
        <h4>Leggi anche</h4>
        <a href="https://dilei.it/salute/parkinson-caffe-rallenta-declino-cerebrale/577552/"/>
        <a href="https://dilei.it/salute/parkinson-consumo-caffe-riduce-il-rischio/635105/"/>
        <a href="https://dilei.it/salute/una-biopsia-per-la-diagnosi-del-parkinson-a-chi-ha-disturbi-del-sonno/438547/"/>
        <a href="https://dilei.it/salute/parkinson-la-vitamina-b3-potrebbe-rallentarlo/548508/"/>
        <a href="https://dilei.it/notizie/mucuna-il-legume-dei-poveri-e-come-un-farmaco-anti-parkinson/453008/"/>
      </related>
    </article>
  </body>
</html>