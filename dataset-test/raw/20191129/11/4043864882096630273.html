<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233385/"/>
    <meta property="og:site_name" content="Українська правда"/>
    <meta property="article:published_time" content="2019-11-29T11:18:00+00:00"/>
    <meta property="og:title" content="Альперіну просять викликати &quot;швидку&quot;, суд пішов на перерву"/>
    <meta property="og:description" content="Адвокат Вадима Альперіна, якого підозрюють в організації схеми із розмитненням імпортованих товарів за заниженими цінами, попросив викликати підзахисному швидку допомогу. Засідання перенесли на 14.00."/>
  </head>
  <body>
    <article>
      <h1>Альперіну просять викликати "швидку", суд пішов на перерву</h1>
      <address>
        <time datetime="2019-11-29T11:18:00+00:00">29 Nov 2019, 11:18</time>
      </address>
      <p>Адвокат Вадима Альперіна, якого підозрюють в організації схеми із розмитненням імпортованих товарів за заниженими цінами, попросив викликати підзахисному швидку допомогу. Засідання перенесли на 14.00.</p>
      <p><b>Джерело:</b> засідання ВАКС 29 листопада, Twitter <a href="https://twitter.com/Shabunin/status/1200367860620701697">ЦПК</a> і <a href="https://twitter.com/TransparencyUA/status/1200368857413804033">Transparency Ukraine</a></p>
      <p><b>Дослівно ЦПК:</b> "За українською традицією, під час обрання запобіжного заходу фігуранту корупційного злочину, у нього з’являються хвороби. Адвокат просить викликати швидку..."</p>
      <p><b>Деталі:</b> Засідання Вищого антикорупційного суду почалося приблизно о 12.00, проте суд одразу пішов на перерву у 40 хвилин, тому що другий адвокат Альперіна перебував на іншому суді ( адвокат Альперіна захищає ексдепутата Сергія Пашинського у Печерському райсуді столиці, 29 листопада вирішується питання щодо подовження запобіжного заходу Пашинському).</p>
      <p>Станом на 13.00 адвокат "короля контрабанди" не з’явився у суд, тому суддя ще раз оголосила перерву з урахування обідньої перерви — до 14:00.</p>
      <figure>
        <img src="https://img.pravda.com/images/doc/f/a/fa6c576-11.jpg"/>
        <figcaption>
          <cite>фото: ЦПК</cite>
        </figcaption>
      </figure>
      <p><b>Що передувало:</b> Національне антикорупційне бюро <a href="https://www.pravda.com.ua/news/2019/11/27/7233215/">затримало Вадима Альперіна</a>, коли він з адвокатом прийшов до слідчих. За даними слідства, він – очільник злочинної організації, яка шляхом махінацій незаконно завозила товари в Україну. Схема завдала інтересам держави понад 77,7 млн грн збитків.</p>
      <p>28 листопада <a href="https://www.pravda.com.ua/news/2019/11/28/7233287/">Альперіну оголосили підозру</a> за ч. 1 ст. 255, ч. 3 ст. 212, ч. 2 ст. 364 КК України ("зловживання владою або службовим становищем"). </p>
      <p>До того детективи НАБУ <a href="https://www.pravda.com.ua/news/2019/11/26/7233063/">затримали 10 осіб </a>за підозрою в скоєнні злочинів, пов'язаних з порушенням митного законодавства.</p>
      <p>Зокрема повідомлялося, що був затриманий заступник начальника Київської міської митниці ДФС <a href="https://www.pravda.com.ua/news/2019/11/26/7233053/">Сергій Тупальський.</a></p>
      <p>Справа, в рамках якої затримали митника, пов'язана з "одним з найвідоміших контрабандистів" України одеським бізнесменом Вадимом Альперіним, який нібито пропонував детективам НАБУ хабар у 800 тисяч доларів.</p>
      <p>Джерело УП повідомило, що Альперіну вдалося втекти. Президент Володимир <a href="https://www.pravda.com.ua/news/2019/11/26/7233113/">Зеленський</a> у своєму повідомленні на Facebook підтвердив втечу Альперіна і попросив українців "допомогти" втікачу зустрітись із детективами НАБУ. Навіть пообіцяв цінний подарунок за допомогу.</p>
      <p>Після цього в Facebook з’явився акаунт Альперіна, який запевнив, що сам прийде на допит.</p>
      <p>
        <i>
          <b>Знати більше: "<a href="https://www.pravda.com.ua/articles/2017/12/18/7165894/">Хабар на мільйон. Чому заарештували одеського "короля контрабанди" Альперіна</a>"</b>
        </i>
      </p>
      <p>
        <b>Передісторія: </b>
      </p>
      <ul>
        <li>У січні 2018 року прокуратура АР Крим спільно зі СБУ викрила контрабандну "<a href="https://www.pravda.com.ua/news/2018/01/22/7169204/">схему Альперіна</a>", робота якої могла завдати близько 700 мільйонів гривень збитків держбюджету.</li>
        <li>Одеське угруповання контрабандистів створило десятки фірм-одноденок, директорами яких були підставні особи. Ці компанії отримували великий обсяг товару з Китаю (взуття, тканини, сумки тощо). Постачанням товару з Китаю займались аналогічні фірми-прокладки. Контракти ж фактично фабрикували в Одесі. У документах вказували вартість товару, занижену в десять та більше разів.</li>
        <li>Митники коригували митну вартість товару до рівня, який відповідав реальній вартості, але представники одеських компаній, користуючись 55-ою статтею Митного кодексу, вносили на рахунки митниці відповідні фінансової гарантії, що давало можливість направити товар у вільний обіг.</li>
        <li>Далі ці компанії-імпортери зверталися до одного з одеських судів. І група суддів скасовувала рішення митниці, фактично зобов’язуючи її розмитнювати товар за значно заниженою вартістю та повертати імпортерові його фінансову гарантію.</li>
        <li>У листопаді 2017 року повідомлялося про <a href="https://www.epravda.com.ua/news/2017/11/1/630697/">арешт 450 мільйонів</a>, що належать двом десяткам одеських компаній-імпортерів, які контролював Альперін.</li>
        <li>Пізніше стало відомо, що Альперін пропонував детективам НАБУ хабар у 800 тисяч доларів за зняття цього арешту.</li>
        <li>Печерський райсуд Києва<a href="https://www.pravda.com.ua/news/2017/11/30/7163868/"> заарештував Альперіна на 60 діб</a> із альтернативою внесення застави в 21 млн грн.</li>
        <li>У грудні бізнесмен після внесення застави <a href="https://www.pravda.com.ua/news/2017/12/12/7165301/">вийшов з-під варти.</a></li>
      </ul>
      <footer>Українська правда</footer>
    </article>
  </body>
</html>