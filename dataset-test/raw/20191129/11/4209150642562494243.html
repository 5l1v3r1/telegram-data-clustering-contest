<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/banjaluka/Pocelo-prosirivanje-Ulice-Vida-Simurdzica-u-naselju-Laus/571138?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T11:52:14+00:00"/>
    <meta property="og:title" content="Počelo proširivanje Ulice Vida Simurdžića u naselju Lauš"/>
    <meta property="og:description" content="BANJALUKA - Počelo je proširenje Ulice Vida Simurdžića u Banjaluci koje se izvodi u okviru izgradnje nove saobraćajnice vrijedne 2,7 miliona KM, a koja će preko nekadašnjeg &quot;Voćnjaka&quot; povezati naselja Lauš i Paprikovac, saopšteno je iz Gradske uprave."/>
  </head>
  <body>
    <article>
      <h1>Počelo proširivanje Ulice Vida Simurdžića u naselju Lauš</h1>
      <address><time datetime="2019-11-29T11:52:14+00:00">29 Nov 2019, 11:52</time> by <a rel="author">N.N.</a></address>
      <p>BANJALUKA - Počelo je proširenje Ulice Vida Simurdžića u Banjaluci koje se izvodi u okviru izgradnje nove saobraćajnice vrijedne 2,7 miliona KM, a koja će preko nekadašnjeg "Voćnjaka" povezati naselja Lauš i Paprikovac, saopšteno je iz Gradske uprave.</p>
      <p>Iz gradskog Odjeljenja za saobraćaj i puteve navode da će ova ulica predstavljati spoj nove saobraćajnice na Laušu zbog čega je nepohodno proširiti je od Sanske ulice pa do "Voćnjaka", a u toku je izgradnja potpornih zidova na lokaciji u blizini pravoslavne crkve na Laušu.</p>
      <p>"Osim što će ova saobraćajnica biti proširena, biće izgrađene obostrane pješačke staze, kanalizacija i vodovod", najavili su iz Odjeljenja.</p>
      <p>Prema informacijama iz preduzeća "Niskogradnja" iz Laktaša, koje gradi novu poveznicu naselja Lauš i Paprikovac, u toku su pripreme za probijanje šipova budućeg vijadukta koji se gradi od Ulice Jovana Raškovića u naselju Paprikovac, prema "Voćnjaku".</p>
      <p>Iz Gradske uprave podsjećaju da je izgradnja ove saobraćajnice jedan od najvećih, a zbog konfiguracije terena i najzahtjevnih infrastrukturnih projekata u Banjaluci.</p>
      <p>Prema projektu, predviđena je izgradnja saobraćajnice u dužini od 800 metara, sa 80 metara dugim vijaduktom, koja će spojiti naselja Paprikovac i Lauš od crkve, preko "Voćnjaka" do Ulice Jovana Raškovića na Paprikovcu, gdje će biti izgrađena nova raskrsnica sa Zelengorskom ulicom.</p>
      <p>Uslovi za izgradnju ove izuzetno važne saobraćajnice stvoreni su nakon što se grad Banjaluka nakon višegodišnjeg sudskog spora upisao u zemljišne knjige kao vlasnik nekadašnjeg "Voćnjaka", uz osigurana sredstva za izgradnju koje je obezbijedila Vlada Republike Srpske.</p>
    </article>
  </body>
</html>