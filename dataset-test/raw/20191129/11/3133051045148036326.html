<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vtm.zive.cz/clanky/us-army-vyviji-univerzalni-roboticky-mozek-pro-vsechny-typy-vozidel/sc-870-a-201417/default.aspx"/>
    <meta property="og:site_name" content="VTM.cz"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="US Army vyvíjí univerzální robotický mozek pro všechny typy vozidel"/>
    <meta property="og:description" content="US Army chce mít k dispozici bojová i zásobovací vozidla bez lidské posádky • Odborníci proto pracují na vývoji univerzálního robotického mozku • Ten by měl autonomní provoz pozemních vozidel umožnit"/>
  </head>
  <body>
    <article>
      <h1>US Army vyvíjí univerzální robotický mozek pro všechny typy vozidel</h1>
      <address><time datetime="2019-11-29T11:00:00+00:00">29 Nov 2019, 11:00</time> by <a rel="author">Stanislav Mihulka</a></address>
      <ul>
        <li>US Army chce mít k dispozici bojová i zásobovací vozidla bez lidské posádky</li>
        <li>Odborníci proto pracují na vývoji univerzálního robotického mozku</li>
        <li>Ten by měl autonomní provoz pozemních vozidel umožnit</li>
      </ul>
      <p>Americká armáda usilovně vyvíjí hardware a software, s jejichž pomocí by bylo možné relativně snadno předělat stávající vozidla US Army všeho druhu na dálkové ovládání nebo dokonce na semi-autonomní provoz.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=780318680"/>
        <figcaption>
          <a href="https://vtm.zive.cz/clanky/vedci-se-snazi-naucit-autonomni-auta-jak-se-vyporadat-se-sobeckymi-ridici/sc-870-a-201274/default.aspx">Vědci se snaží naučit autonomní auta, jak se vypořádat se sobeckými řidiči</a>
        </figcaption>
      </figure>
      <p>Cílem armády je, aby měla k dispozici bojová vozidla bez lidské posádky, co budou bojovat po boku vozidel s lidskou posádkou, stejně jako zásobovací konvoje tvořené vozidly bez lidí, která budou jezdit autonomně anebo budou následovat vozidlo s lidskou posádkou.</p>
      <p>Autonomní provoz pozemních vozidel přináší větší výzvy a technické problémy, než je tomu v případě autonomních letounů. Zvládnout autonomní pohyb ve dvourozměrném prostředí, které bývá poseté překážkami, je totiž obtížnější, nežli létat ve třech rozměrech.</p>
      <p>Nicméně, specialisté centra US Army Ground Vehicles Systems Center již v podstatě mají hotovou technologii univerzálního robotického mozku pro pozemní vozidla, který právě tohle dokáže.</p>
      <h3>Testy v plném proudu</h3>
      <p>Tvůrci <a href="http://www.popularmechanics.com/military/research/a29874540/army-robot-tank/">nový systém robotického řízení</a> vozidel otestovali již na více než 20 různých vozidlech, počínaje Humvee, až po obrněné transportéry M113. Dokonce ho instalovali na německé náklaďáky, které používá britská armáda, a které mají tudíž řízení na opačné straně než obvykle.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=190312854"/>
        <figcaption>
          <a href="http://www.zive.cz/clanky/mozek-pro-vase-auto/sc-3-a-187364/default.aspx">Mozek pro vaše auto</a>
        </figcaption>
      </figure>
      <p>Americká armáda chce robotické mozky vozidel především do programu Optionally Manned Fighting Vehicle (OMFV). Jde o bojová vozidla, která by měla nahradit stárnoucí obrněné vozidlo M2 Bradley. Vozidla OMFV by měla operovat někdy s lidskou posádkou a někdy zase bez ní, ať už přímo v bojových misích nebo třeba při přesunech techniky na velkou vzdálenost.</p>
      <p>Robotické mozky by se ale měly velmi dobře uplatnit i v nebojových vozidlech armády. Budou řídit tahače, náklaďáky i cisterny, aby ušetřili lidské řidiče námahy, ale hlavně nebezpečí, které jim obvykle hrozí poblíž bojišť anebo v oblastech, kde lidé nejsou příliš dobře naklonění americké armádě.</p>
      <p>Vojenská vozidla bez lidské posádky se musejí vypořádat s často mimořádně komplikovanými podmínkami. Každé autonomní vozidlo by mělo zvládnout různé typy silnic, cest a terénu, rozmary počasí, i běžné překážky, které se jim mohou přimotat do cesty.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=750452543"/>
        <figcaption>
          <a href="https://vtm.zive.cz/clanky/vyzkumne-centrum-americke-armady-vyviji-roboticke-bojove-vozidlo-rcv/sc-870-a-199250/default.aspx">Výzkumné centrum americké armády vyvíjí robotické bojové vozidlo RCV</a>
        </figcaption>
      </figure>
      <p>Ale vozidla v oblastech bojů nebo na vojenských misích to mají ještě o řád obtížnější. Musejí se vyhýbat minám, výbušným nástrahám či dalším uměle vyrobeným překážkám. Zároveň čelí všudypřítomné devastaci, kterou vojenské konflikty způsobují v celé krajině. S tím vším musejí robotické mozky vozidel US Army počítat.</p>
    </article>
  </body>
</html>