<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-29/andrzej-i-andrzeja-ponad-pol-miliona-panow-i-46-pan-o-tym-imieniu/"/>
    <meta property="og:site_name" content="Polsat News"/>
    <meta property="article:published_time" content="2019-11-29T11:17:00+00:00"/>
    <meta property="og:title" content="Ponad pół miliona Andrzejów w Polsce. Są też panie o imieniu... Andrzeja"/>
    <meta property="og:description" content="Andrzejów jest w Polsce 578 tys. 355. To jedno z trzech najpopularniejszych imion męskich w naszym kraju pochodzi z Grecji i oznacza &quot;dzielny, mężny&quot; - podało w piątek Ministerstwo Cyfryzacji. Istnieje też żeńska jego forma - imię Andrzeja nosi 46 pań."/>
  </head>
  <body>
    <article>
      <h1>Ponad pół miliona Andrzejów w Polsce. Są też panie o imieniu... Andrzeja</h1>
      <address>
        <time datetime="2019-11-29T11:17:00+00:00">29 Nov 2019, 11:17</time>
      </address>
      <p>
        <b>Andrzejów jest w Polsce 578 tys. 355. To jedno z trzech najpopularniejszych imion męskich w naszym kraju pochodzi z Grecji i oznacza "dzielny, mężny" - podało w piątek Ministerstwo Cyfryzacji. Istnieje też żeńska jego forma - imię Andrzeja nosi 46 pań.</b>
      </p>
      <related>
        <a href="https://www.polsatnews.pl/wiadomosc/2019-11-29/swiateczna-piosenka-z-trzema-rekordami-guinnessa-sprawdz-czy-znasz-ten-hit/"/>
      </related>
      <p>Najpopularniejsze w Polsce imiona męskie to Piotr - jest ich 700 tys. 289 - oraz Krzysztof - 659 tys. 470. Natomiast tuż za Andrzejami plasują się Tomasze (541 283), Janowie (516 599) i Pawłowie (512 682) - poinformowało ministerstwo.</p>
      <p>"W języku polskim istnieje też żeńska forma imienia Andrzej - Andrzeja. Nosi je obecnie 46 pań" - czytamy w komunikacie.</p>
      <p>
        <b>"Dzielny, mężny"</b>
      </p>
      <p>Nieco inaczej wygląda popularność imienia Andrzej, jeśli weźmie się pod lupę imiona nadawane nowonarodzonym dzieciom. W pierwszej połowie 2019 r. imię to znalazło się dopiero na 96. miejscu – nazwano nim 122 dzieci. "Andrzej przegrywa z popularnymi od lat z Antonim (1. miejsce i 4247 dzieci), Jakubem (2. i 4050), Janem (3., 3979), czy Szymonem (4., 3584)" - wskazało ministerstwo.</p>
      <p>Andrzej to imię greckiego pochodzenia, które tłumaczy się jako "dzielny, mężny". "Nam jeszcze przypadło do gustu polskie przysłowie ludowe: »Święty Andrzej wróży szczęście i szybkie zamęście« " - przytoczył resort.</p>
      <p>
        <b>"Andrzejowe" nazwiska i miejscowości</b>
      </p>
      <p>Powołując się na portal www.dane.gov.pl ministerstwo podało też liczbę występujących w Polsce nazwisk pochodzących od słowa "Andrzej". Nazwisko Andrzejewski lub Andrzejewska nosi 12 tys. 200 mężczyzn i 12 tys. 481 kobiet; nazwisko Andrzejczak ma 4102 mężczyzn i 4211 kobiet, a Andrzejaków jest 1758 panów i 1805 pań. Z kolei nazwisko Andrzejczyk nosi 1168 mężczyzn i 1176 kobiet, Andrzejczuk – 545 panów i 536 kobiet, Andrzejuk – 477 mężczyzn i 492 kobiet, a Andrzejewicz - 116 panów i 114 pań.</p>
      <p>
        <a href="https://www.polsatnews.pl/wiadomosc/2018-11-24/ewa-wachowicz-na-andrzejki-specjalnie-dla-polsatpl_1544147/">
          <b>ZOBACZ: Ewa Wachowicz na Andrzejki specjalnie dla POLSAT.PL</b>
        </a>
      </p>
      <p>Słowo "Andrzej" występuje też w nazwach miejscowości. "Np. Andrzejewo, które znaleźć można m.in. w Wielkopolsce i na Mazowszu. Z kolei na Lubelszczyźnie możecie odwiedzić malowniczy Stary Andrzejów" - czytamy.</p>
      <p>
        <b>Dane ministerstwa</b>
      </p>
      <p>Resort przypomniał, że baza imion i nazwisk to tylko niektóre z ponad 14 tys. zasobów dostępnych na portalu www.dane.gov.pl Znajduje się tam również wiele danych z zakresu gospodarki, turystyki czy socjologii.</p>
      <p>"Udostępniamy je wszystkie za darmo, do ponownego wykorzystywania, również do celów komercyjnych" – powiedział, cytowany w komunikacie minister cyfryzacji Marek Zagórski. Przekonuje, że "otwarte dane to świetny impuls dla rozwoju gospodarki". "Dzięki udostępnianym na naszym portalu informacjom powstało już wiele użytecznych aplikacji, produktów i usług" – dodał. </p>
      <p>
        <a href="https://www.polsatnews.pl/wideo/czy-banas-poda-sie-do-dymisji-nie-sadze-prawdopodobnie-nie-chce-ustapic_6760583/">WIDEO - Czy Banaś poda się do dymisji? "Nie sądzę, prawdopodobnie nie chce ustąpić"</a>
      </p>
      <figure>
        <img src="https://r.dcs.redcdn.pl/http/o2/redefine/cp/zz/zzjmr2xuvnjyqn5irjs41pkqq7n5hbyv.jpg"/>
      </figure>
    </article>
  </body>
</html>