<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/29/leggi-notizia/argomenti/eventi/articolo/stasera-a-cuneo-il-giornalista-saluzzese-gian-maria-aliberti-gerbotto-presenta-il-suo-nuovo-romanzo.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-29T11:04:00+00:00"/>
    <meta property="og:title" content="Stasera a Cuneo il giornalista saluzzese Gian Maria Aliberti Gerbotto presenta il suo nuovo romanzo &quot;Io sono + forte&quot;"/>
    <meta property="og:description" content="Appuntamento alle 18 al circolo L'Caprissi. Introduce Giliana Cirio"/>
  </head>
  <body>
    <article>
      <h1>Stasera a Cuneo il giornalista saluzzese Gian Maria Aliberti Gerbotto presenta il suo nuovo romanzo "Io sono + forte"</h1>
      <h2>Appuntamento alle 18 al circolo L'Caprissi. Introduce Giliana Cirio</h2>
      <address><time datetime="2019-11-29T11:04:00+00:00">29 Nov 2019, 11:04</time> by <a rel="author">Comunicato stampa</a></address>
      <p>E' uscito in questi giorni il nuovo romanzo di Gian Maria Aliberti Gerbotto: “Io sono + forte”. Il quinto libro giallo del 47enne giornalista saluzzese, sarà presentato venerdì 29 novembre alle 18 a Cuneo al circolo L'Caprissi.</p>
      <p>Sarà <b>Giuliana Cirio</b>, direttrice della sezione provinciale di Confindustria ad intervistare lo scrittore, ormai anche celebre personaggio televisivo, che dopo gli esordi a Unomattina dove nell’estate 2017 commentava le news della settimana, è ora impegnato nei programmi di <b>Gigi Marzullo</b> di cui da due anni è ospite assiduo.</p>
      <p>Nella sua nuova fatica letteraria continua la carrellata di personaggi noti e meno noti della Provincia Granda che l’autore si è divertito a disseminare anche lungo questa storia, coinvolgendoli nella trama, tutti citati con i loro veri nomi e ruoli sociali nella vita reale.</p>
      <p>Tra i tanti cuneesi spicca la famiglia dell'infermiera Rita Clerico e il panettiere Bruno Franco che con il figlio Emmanuel sono i veri protagonisti della storia. Ma anche gli industriale Elio, Andrea e Alberto Capello, la commerciante Adriana Barberis, il presidente de L'Caprissi Franco Civallero, la soprano Serena Garelli, l'imprenditore Claudio Rovere e l'esperta enograstronomica Paola Gula... Filippo, il noto carabiniere di quartiere, cerca di frenare i bulli, il parroco del duomo Don Mauro Biodo officia il funerale del povero agricoltore, organizzato dalle pompe funebri Bertolotti...</p>
      <p>Per gli amanti del gossip cittadino, ecco servito un motivo in più per leggerlo. Così come sono reali anche i luoghi e le ambientazioni del giallo; i protagonisti del thriller si trovano a passeggiare in centro Cuneo, fanno acquisti da Whim, prendono l'aperitivo da Sillano e vanno a vedere la partita di pallavolo del Cuneo. Per poi passare, nei capitoli successivi a Saluzzo, Alba, Limone, Carrù, Argentera... Non manca la Liguria: alcune scene si svolgono a Sanremo e Imperia. “Con lo scrittore piemontese il noir si trasforma in una sorta di eccezionale guida social-turistica romanzata.”</p>
      <p>Ha scritto<b> Antonio Bozzo</b> del Corriere della Sera nel dorso del libro. <i>“Tutto parte da un tragico incidente sul lavoro. Giuseppe è stato travolto dal suo mezzo agricolo nella campagna cuneese. Ma qualche cosa non quadra. Al funerale dell’uomo, John Alberti, il ricco e ozioso americano trasferitosi ormai da tempo a vivere nel cuneese, parla con le persone presenti, sente sussurri e allusioni perché vuole vederci chiaro, ma soprattutto vorrà proteggere l’adorata nipotina.”</i>.</p>
      <p>Spiega l'autore<b> Aliberti Gerbotto</b>. <i>“Come ho detto più volte nei miei servizi a Striscia la notizia dedicati al web, il cyberbullismo perpetrato in rete rappresenta una vera e propria emergenza sociale. Questo libro è importante, dovrebbero leggerlo tutti, professori, genitori e, perché no, i ragazzi stessi!”</i>. Scrive Marco Camisani Calzolari nella Postfazione. <i>“Nel suo romanzo, il mio caro amico Gian Maria fa luce su un fenomeno che si innesca quando un individuo maltratta psicologicamente o fisicamente un altro essere umano. I segnali sono però diversi per il carnefice e per la vittima. E se è forse facile individuare chi subisce, spesso è più difficile riconoscere i bulli perché alcuni possono anche sembrare bravi ragazzi o buoni studenti.”</i>.</p>
      <p>Scrive lo psichiatra <b>Alessandro Meluzzi</b> nella Prefazione. L'ultimo romanzo di Aliberti, che ha all'attivo già una decina di libri, spesso dedicati al mondo dei vip e pubblicati da case editrici del calibro di Piemme e Mondadori, o distribuiti da Rizzoli e De Agostini, si può acquistare in libreria al prezzo di 16 euro e presto sarà disponibile anche on line sul sito internet della Mondadori.</p>
      <p>“IO SONO + FORTE” (romanzo – giallo) BB Europa edizioni – Tipolito Europa (Cuneo) di Gian Maria Aliberti Gerbotto – Prefazioni dello psichiatra ALESSANDRO MELUZZI e MARCO CAMISANI CALZOLARI pag. 144 - 16 euro.</p>
      <p>Le foto di copertina sono di Davide Tolis</p>
      <p> </p>
    </article>
  </body>
</html>