<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/rapporti/osserva-italia/le-storie/2019/11/29/news/il_codice_a_barre_gs1_compie_45_anni-242206686/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T11:48:00+00:00"/>
    <meta property="og:title" content="Il codice a barre GS1 compie 45 anni"/>
    <meta property="og:description" content="Il primo &quot;beep&quot; nel 1974 in una città dell'Ohio per un pacchetto di cicche. Adesso viene scandito 6 miliardi di volte ogni giorno"/>
  </head>
  <body>
    <article>
      <h1>Il codice a barre GS1 compie 45 anni</h1>
      <h2>Il primo "beep" nel 1974 in una città dell'Ohio per un pacchetto di cicche. Adesso viene scandito 6 miliardi di volte ogni giorno</h2>
      <address><time datetime="2019-11-29T11:48:00+00:00">29 Nov 2019, 11:48</time> by <a rel="author">CATERINA MACONI</a></address>
      <p>La Bbc lo ha inserito<b> tra le 50 cose che hanno fatto l'economia moderna</b>, al fianco delle pile, dei videogiochi, della libreria Billy e del latte artificiale. Tutti i giorni viene<b> usato da 60 milioni di italiani </b>e da miliardi di persone nel mondo, in oltre 150 Paesi. Tanto diffuso che ormai è indispensabile, anche se la sua presenza discreta passa inosservata. A riportarlo all'attenzione dei più, almeno nella Penisola, qualche catena della gdo, in fase di pagamento della spesa fatto in autonomia.<br/><br/>È <b>il codice a barre GS1</b>, immancabile su tutti i prodotti che acquistiamo. Dal food, al beauty, dai libri, alla tecnologia: mai più senza da 45 anni. <b>Il primo “beep” è risuonato nel 1974</b>, oggi siamo a <b>6 miliardi di scansioni quotidiane in tutto il globo</b>. Quasi mezzo secolo di storia per un'innovazione che ha rivoluzionato gli acquisti dando al settore un linguaggio unico e comune. Rendendo visibili i <b>prodotti lungo tutta la supply chain</b>, tracciandoli e condividendone le informazioni per ridurre errori e problemi di filiera. Non c'è barriera che tenga, né geografica, né culturale, né amministrativa: il codice a barre è nato global, viene riconosciuto sempre e ovunque, 13 barre verticali ormai iconiche.<br/><br/>L'intuizione venne a Bernard Silver e a Norman Joseph Woodland. Volevano realizzare un codice per <b>marcare i prodotti</b>, che permettesse il riconoscimento automatico alle casse e velocizzasse code e pagamenti nei supermercati. Era il 1948, non c'erano ancora strumenti di supporto che lo potessero diffondere. Ma con l’invenzione del laser, lo sviluppo della distribuzione moderna e la ripartenza dell’economia mondiale dopo la guerra, i tempi maturano. <b>Nel 1973</b>, dopo quattro anni di lavoro e di test, l’associazione statunitense delle principali aziende del settore alimentare adottò<b> il codice GS1</b>.<br/><br/>Nel 1974 passò per la prima volta dalla cassa di un negozio, con la vendita di una confezione di <b>chewing-gum Wrigley’s gusto juicy fruit </b>in un supermercato nella città di Troy, in Ohio. Da lì non si è più fermato.<br/> <br/>Ora a sviluppare e mantenere il codice a barre GS1 e gli altri standard internazionali è GS1, l’organizzazione mondiale neutrale e no profit presente in 114 paesi. In Italia è rappresentata da <b>GS1 Italy</b>, l’unico ente autorizzato a rilasciare il GS1, a cui <b>aderiscono 35 mila imprese </b>di produzione e di distribuzione di beni di consumo.</p>
    </article>
  </body>
</html>