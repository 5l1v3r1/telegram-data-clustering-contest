<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783811/%D8%A7%D8%B4%D8%AA%D8%BA%D8%A7%D9%84-%D9%85%D8%AC%D8%AF%D8%AF-%DB%B1%DB%B3-%D9%87%D8%B2%D8%A7%D8%B1-%D9%85%D9%82%D8%B1%D8%B1%DB%8C-%D8%A8%DA%AF%DB%8C%D8%B1-%D8%A8%DB%8C%D9%85%D9%87-%D8%A8%DB%8C%DA%A9%D8%A7%D8%B1%DB%8C-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:07:21+00:00"/>
    <meta property="og:title" content="مدیرکل حمایت از مشاغل وزارت تعاون خبر داد: اشتغال مجدد ۱۳ هزار مقرری بگیر بیمه بیکاری در کشور"/>
    <meta property="og:description" content="اردبیل - مدیرکل حمایت از مشاغل و بیمه بیکاری وزارت تعاون، کار و رفاه اجتماعی گفت: بیش از ۱۳ هزار نفر از مقرری بگیران بیمه بیکاری کشور در هفت ماه اول سال جاری اشتغال مجدد پیدا کردند."/>
  </head>
  <body>
    <article>
      <h1>مدیرکل حمایت از مشاغل وزارت تعاون خبر داد: اشتغال مجدد ۱۳ هزار مقرری بگیر بیمه بیکاری در کشور</h1>
      <address>
        <time datetime="2019-11-29T11:07:21+00:00">29 Nov 2019, 11:07</time>
      </address>
      <p>به گزارش <a href="http://www.mehrnews.com/">خبرنگار مهر</a>، کریم یاوری پیش از ظهر جمعه در نشست با کارکنان اداره کار استان اردبیل با بیان اینکه بیش از ۱۳ هزار نفر از مقرری بگیران بیمه بیکاری کشور در هفت ماه اول سال جاری اشتغال مجدد پیدا کردند ، عنوان کرد: بیمه بیکاری یک حمایت اجتماعی بوده که طی آن به بیمه شدگان طبق مقررات قانون بیمه بیکاری در زمان از دست دادن شغل مقرری ماهانه پرداخت می‌شود.</p>
      <p>وی افزود: تعداد مقرری بگیران بیمه بیکاری در مهر ماه نسبت به شهریور سه درصد کاهش پیدا کرده است.</p>
      <p>مدیرکل حمایت از مشاغل و بیمه بیکاری وزارت تعاون، کار و رفاه اجتماعی تاکید کرد: حمایت از بنگاه‌های اقتصادی مشکل دار موجب شد تا تعداد برقراری بیمه بیکاری با روند کمتری نسبت به مدت مشابه افزایش داشته باشد.</p>
      <p>یاوری تصریح کرد: با توجه به فعالیت کارگروه‌های تسهیل و رفع موانع تولید در استان‌ها و ستاد فرماندهی اقتصاد مقاومتی انتظار می‌رود با حمایت از بنگاه‌های مشکل دار شاهد خروج تعداد کمتر نیروی کار از بنگاه‌های اقتصادی باشیم.</p>
      <p>مدیرکل حمایت از مشاغل و بیمه بیکاری وزارت تعاون، کار و رفاه اجتماعی عنوان کرد: سپری کردن دوره‌های آموزشی فنی و حرفه‌ای فرصت ویژه‌ای برای مقرری بگیران بیمه بیکاری است تا با مهارت آموزی، بازآموزی یا ارتقای مهارت فرصت بیشتری برای اشتغال مجدد پیدا کنند.</p>
    </article>
  </body>
</html>