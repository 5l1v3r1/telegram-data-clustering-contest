<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014708/%D9%81%D8%B1%DA%A9%DB%8C-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%B1%D9%88%DB%8C-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%AA%D8%A7%D8%AB%DB%8C%D8%B1%DA%AF%D8%B0%D8%A7%D8%B1-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T11:19:13+00:00"/>
    <meta property="og:title" content="فرکی: آلودگی هوا روی بازیکنان تاثیرگذار است"/>
    <meta property="og:description" content="سرمربی تیم فوتبال پیکان گفت:بازی را مقابل تیم بزرگ تراکتور انجام می‌دهیم بازی مقابل تیم‌های بزرگ و یا بردن آنها به هر بازیکن تیمی کمک می‌کند و لذت‌بخش است."/>
  </head>
  <body>
    <article>
      <h1>فرکی: آلودگی هوا روی بازیکنان تاثیرگذار است</h1>
      <address>
        <time datetime="2019-11-29T11:19:13+00:00">29 Nov 2019, 11:19</time>
      </address>
      <p>
        <i>سرمربی تیم فوتبال پیکان گفت:بازی را مقابل تیم بزرگ تراکتور انجام می‌دهیم بازی مقابل تیم‌های بزرگ و یا بردن آنها به هر بازیکن تیمی کمک می‌کند و لذت‌بخش است.</i>
      </p>
      <p>به گزارش مشرق، <b>حسین فرکی </b>در نشست خبری پیش از بازی مقابل <b>تراکتور </b>تبریز اظهار داشت: بازی هفته دوازدهم لیگ مقابل تراکتور به عنوان تیم میزبان آمادگی این را داریم که فردا بتوانیم بازی خوب و زیبایی را به فوتبال دوستان عزیز تقدیم کنیم. </p>
      <blockquote>بیشتر بخوانید:<br/><a href="https://www.mashreghnews.ir/news/1009407/%D9%81%D8%B1%DA%A9%DB%8C-%D8%B2%D9%86%DA%AF-%D8%AE%D8%B7%D8%B1-%D8%A8%D8%B1%D8%A7%DB%8C-%D8%AA%DB%8C%D9%85-%D9%85%D9%84%DB%8C-%D8%A8%D9%87-%D8%B5%D8%AF%D8%A7-%D8%AF%D8%B1%D8%A2%D9%85%D8%AF"><i>فرکی</i>: زنگ خطر برای تیم ملی به صدا درآمد</a></blockquote>
      <p>فرکی تصریح کرد: بازی مقابل تیم‌های بزرگ و بردن لذتبخش است زیرا بازیکنان دیده خواهند شد،هرچند خودمان هم جزو تیم‌های بزرگ هستیم. آنهایی که بازی‌های پیکان را دنبال می‌کنند می‌توانند حرفم را تایید کنند. بزرگی را من آنگونه ارزیابی می‌کنم. برخی تیم‌ها هواداران زیادی دارند برخی امکانات زیادی دارند و بعضی هم بازیکنان ملی پوش دارند و از این برتری استفاده می‌کنند. تیمی هم که بتواند بالای جدول باشد جزو تیم‌های بزرگ است. اینها فاکتورهایی است که می‌توان گفت تیم بزرگ است. تیم‌هایی مثل تراکتور و سپاهان هم از این تیم‌ها هستند. ما مقابل سپاهان در جام حذفی بازی قابل قبولی ارائه کردیم. البته آن بازی را فراموش کردیم و به بازی فردا مقابل تراکتور فکر می‌کنیم. </p>
      <p>وی ادامه داد: در فصل گذشته پیکان دو بر صفر در شهر قدس بازی را به تراکتور باخت و در تبریز یک بر صفر پیروز شدیم و بازی دشوار و بزرگی را بردیم. فردا هم به چند دلیل هم بازی حساسیت زیادی دارد، مهمترین دلیلش هم خود ما هستیم. تراکتور بازیکنانی دارد که رو به جلو حرکت می‌کنند و امیدوارم بازی زیبا و قشنگی شود. فردا به دنبال پیروزی هستیم و این برد خانگی می‌تواند ما را در جدول در جایگاه بهتری قرار دهد.</p>
      <p>فرکی با اشاره به بازی‌های تیمش در ادامه مسابقات گفت: بازی بعد ما با نفت آبادان است بعد با استقلال و سپاهان بازی داریم و با شهر خودرو که صدرنشین است بازی داریم و بعد هم با نساجی که این دو بازی از دور برگشت این مسابقات است. در واقع هر چهار روز یک بار باید بازی کنیم و این مساله کار بزرگی را می‌طلبد. اینکه بازسازی و ریکاوری انجام دهیم تا بتوانیم به نتایج برسیم. </p>
      <p>وی در پاسخ به این سوال که آیا تا بدین‌جای لیگ برتر به اهدافی که می‌خواسته رسیده است، تصریح کرد: شاید فقط 4 امتیاز با هدف‌گذاری که داشتیم فاصله داشته باشیم که این مساله به بازی مقابل گل گهر و شاهین بوشهر برمی‌گردد. می‌توانستیم در هر دو بازی برنده باشیم که مساوی شد اگر این چهار امتیاز را گرفته بودیم به هدفمان رسیده بودیم. از نظر  کیفیت وارائه فوتبال هم با توجه به مجموعه جوان و موفقی که داریم راضی هستم، امیدوارم این چهار امتیاز جبران شود و در جدول جایگاهمان را بهتر کنیم. </p>
      <p>فرکی در مورد آلودگی شدید هوای تهران و بخصوص منطقه‌ای که پیکان در آن تمرین می‌کند، خاطر نشان کرد: به هر حال  این هشداری است برای همه کسانی که در فضای باز حرکت و فعالیت می‌کنند بخصوص برای فوتبالی‌ها، این آلودگی ممکن است به آنها آسیب بزند. ما سعی می‌کنیم از توصیه‌هایی که می‌شود استفاده کنیم تا از اثرات مخرب آلودگی جلوگیری کنیم. بازی هفته قبل هم همین شرایط را داشت و در حالی که همه جا تعطیل بود بازی ما برگزار شد. نمی‌دانم تصمیم‌گیری آن برعهده چه کسی است اما به هر حال آلودگی می‌تواند روی بازیکنان تاثیرگذار باشد امیدوارم که اتفاق بدی نیفتد. </p>
      <p>سرمربی پیکان در خصوص اینکه آیا داوری‌های لیگ برتر را منصفانه و عادلانه می‌داند عنوان کرد: به هر حال اشتباهاتی صورت گرفته و مطمئنا عمدی در کار نیست. جامعه داوران جامعه زحمتکش و شرافتمندی است و از آنها تشکر می‌کنم و خسته نباشید می‌گویم. در بازی مقابل سپاهان از داوری آسیب دیدیم که این مساله تایید شد. حتی با داور مسابقه همسفر بودیم و او اشتباه کمک داور را که منجر به گل سپاهان شد رد نکرد. در آن بازی حق‌مان شکست نبود به هر حال از این مساله آسیب دیدیم و یکجا هم ممکن است کمتر سود ببریم.</p>
      <p>وی افزود: بازی‌های دیگر در حیطه اختیارات من نیست اما داورها باید دقت کنند و همچنین چیدمان داوری طوری باشد که تیمی را دست کم نگیرند یا از یک بازی بی‌تفاوت نگذریم. در مورد این مساله کمیته داوران و جناب ممبینی باید دقت بیشتری کنند تا بتوان به کم شدن اشتباهات داوران و آسیب دیدن تیم‌ها امیدوار بود. وقتی شما زحمت می‌کشید و در طول فصل امیدواریم  اشتباه نشود و نتیجه واقعی بدست بیاید. این اتفاق خوبی نیست آسیب داوری را شاید نتوان در جایی جبران کرد بخصوص هنگامی که تیمی که می‌خواهد سقوط کند یا تیمی که در آستانه قهرمانی قرار دارد. </p>
      <p>فرکی در پاسخ به سوالی  پیرامون حواشی بوجود آمده برای تیم ملی اظهار داشت: اجازه بدهید برای تیم ملی بیشتر آرزوی موفقیت کنیم و اجازه بدهیم که در آرامش کار خودشان را انجام دهند. </p>
      <p>منبع: فارس</p>
    </article>
  </body>
</html>