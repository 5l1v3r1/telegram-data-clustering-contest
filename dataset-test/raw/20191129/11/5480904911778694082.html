<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nezamestnanost-v-eurozone-je-7-5-procenta-nejnizsi-za-11-let/1826663?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T11:04:00+00:00"/>
    <meta property="og:title" content="Nezaměstnanost v eurozóně je 7,5 procenta, nejnižší za 11 let"/>
    <meta property="og:description" content="Brusel - Míra nezaměstnanosti v eurozóně v říjnu klesla na 7,5 procenta, je tak nejníže od poloviny roku 2008. Proti září se snížila o desetinu procentního bodu, meziročně o půl bodu. Vyplývá to ze sezonně přepočtených údajů, které dnes zveřejnil statistický úřad Eurostat. V celé Evropské unii bylo bez práce 6,3 procenta lidí, stejně jako v předchozích měsících. Nejnižší nezaměstnanost má nadále Česká republika, kde ale proti září vzrostla o desetinu procentního bodu na 2,2 procenta."/>
  </head>
  <body>
    <article>
      <h1>Nezaměstnanost v eurozóně je 7,5 procenta, nejnižší za 11 let</h1>
      <address><time datetime="2019-11-29T11:04:00+00:00">29 Nov 2019, 11:04</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Míra nezaměstnanosti v eurozóně v říjnu klesla na 7,5 procenta, je tak nejníže od poloviny roku 2008. Proti září se snížila o desetinu procentního bodu, meziročně o půl bodu. Vyplývá to ze sezonně přepočtených údajů, které dnes zveřejnil statistický úřad Eurostat. V celé Evropské unii bylo bez práce 6,3 procenta lidí, stejně jako v předchozích měsících. Nejnižší nezaměstnanost má nadále Česká republika, kde ale proti září vzrostla o desetinu procentního bodu na 2,2 procenta.</p>
      <p>Procento lidí bez práce se v rámci celého evropského bloku meziročně snížilo o čtyři desetiny bodu.</p>
      <p>Nejnižší nezaměstnanost má hned po Česku i nadále Německo, a to 3,1 procenta, následované Polskem s podílem 3,2 procenta. Nejhorší je stabilně situace v Řecku (16,7 procenta - údaj za srpen) a ve Španělsku (14,2 procenta).</p>
      <p>Ve 24 členských zemích EU v říjnu nezaměstnanost meziročně klesla, nejvíce v Řecku a v Estonsku. Vzhůru zamířila jen ve Švédsku, Dánsku, Litvě a Česku, kde za rok stoupla o desetinu bodu.</p>
      <p>Proti loňskému říjnu se zlepšila situace mezi nezaměstnanými ve věku do 25 let. V celé EU byl jejich podíl 14,4 procenta (loni 15,1 procenta), v rámci eurozóny 15,6 procenta (loni 16,7 procenta).</p>
    </article>
  </body>
</html>