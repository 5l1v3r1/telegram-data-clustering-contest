<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/29/leggi-notizia/argomenti/attualita/articolo/a-cuneo-piazza-galimberti-domani-sara-un-mosaico-di-coperte-colorate.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-29T11:16:00+00:00"/>
    <meta property="og:title" content="Viva Vittoria: a Cuneo piazza Galimberti domani sarà un mosaico di coperte colorate"/>
    <meta property="og:description" content="E' finalmente arrivato il momento conclusivo del progetto che ha visto migliaia di donne collaborare in nome della solidarietà e per dire No alla violenza. Le coperte realizzate, più di 3000, potranno essere portate a casa in..."/>
  </head>
  <body>
    <article>
      <h1>Viva Vittoria: a Cuneo piazza Galimberti domani sarà un mosaico di coperte colorate</h1>
      <h2>E' finalmente arrivato il momento conclusivo del progetto che ha visto migliaia di donne collaborare in nome della solidarietà e per dire No alla violenza. Le coperte realizzate, più di 3000, potranno essere portate a casa in cambio di un'offerta per sostenere progetti a favore delle donne</h2>
      <address><time datetime="2019-11-29T11:16:00+00:00">29 Nov 2019, 11:16</time> by <a rel="author">Barbara Simonelli</a></address>
      <p>Rimandato due volte per maltempo (sabato 23 e lunedì 25 novembre), si terrà domani 30 novembre, finalmente con un bel sole, l'atteso evento che conclude il progetto Viva Vittoria e a cui hanno partecipato migliaia di donne di ogni età in tutta la provincia di Cuneo e non solo.</p>
      <p>Piazza Galimberti domani sarà un mosaico di colori. Oltre 3000 le coperte realizzate. Ognuna si compone di quattro quadrotti, realizzati da quattro donne diverse e uniti insieme da una quinta, con un simbolico filo rosso.</p>
      <p>SL'evento <b>domenica 1 dicembre</b> si sposterà in piazza Audiffredi.</p>
      <p>Viva Vittoria è un’immensa opera condivisa, fatta da coperte colorate realizzate a mano da centinaia di donne, con momenti di sensibilizzazione contro la violenza sulle donne. Fare a maglia: metafora di creazione e sviluppo di se stesse. Nel momento stesso in cui ogni donna capisce il proprio valore, diventa automaticamente artefice della propria esistenza ed è in grado di produrre un cambiamento in se stessa e nella società.</p>
      <p>Da mesi si attende questo momento a Cuneo. Dopo le piazze di Brescia, dove tutto è iniziato, di Cremona, Verona, Biella e non solo, toccherà a Cuneo riempirsi di coperte colorate. </p>
      <p>L'allestimento inizierà attorno alle 7 e alle 8.30 circa sarà un grande spettacolo. Ricordiamo che le coperte potranno essere portate casa in cambio di un'offerta libera a partire da 20 euro. I soldi raccolti verranno usati per dei progetti sul territorio a sostegno delle donne e gestiti dall'associazione San Vincenzo de Paoli e dalla Caritas, soggetti promotori e coordinatori di un progetto bellissimo, che ha davvero visto tantissime donne unite per dire NO alla violenza.</p>
    </article>
  </body>
</html>