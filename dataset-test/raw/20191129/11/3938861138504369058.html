<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_truba-v-nedavnih-intervyu-faktichno-viznav-sebe-vinnim-u-sistematichnih-porushennyah-zakonu-advokat-golovan/940564"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T11:06:00+00:00"/>
    <meta property="og:title" content="Труба в недавніх інтерв'ю фактично визнав себе винним у систематичних порушеннях закону - адвокат Головань"/>
    <meta property="og:description" content="Заяви директора Державного бюро розслідувань Романа Труби в останніх інтерв'ю повинні &quot;зацікавити&quot; генерального прокурора Руслана Рябошапку. Про це в своєму блозі на &quot;УП&quot; пише адвокат Петра Порошенка Ігор Головань, інформує Цензор.НЕТ. За його словами, журналісти &quot;розкрутили&quot; Трубу ..."/>
  </head>
  <body>
    <article>
      <h1>Труба в недавніх інтерв'ю фактично визнав себе винним у систематичних порушеннях закону - адвокат Головань</h1>
      <address><time datetime="2019-11-29T11:06:00+00:00">29 Nov 2019, 11:06</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940564_w_300.jpg?v=0"/>
        <figcaption>Адвокат Ігор Головань: "Журналісти "розкрутили" Трубу на цілий букет статей Кримінального кодексу"</figcaption>
      </figure>
      <p>Заяви директора Державного бюро розслідувань Романа Труби в останніх інтерв'ю повинні "зацікавити" генерального прокурора Руслана Рябошапку.</p>
      <p>Про це в своєму блозі на "<a href="https://blogs.pravda.com.ua/authors/golovan/5de016d863664/?fbclid=IwAR2yPawith-kspyPCOtePft6qeaCOuSKla4gHBbws1T838dxDD8R-pbAIL0">УП</a>" пише адвокат Петра Порошенка Ігор Головань, інформує Цензор.НЕТ.</p>
      <p>За його словами, журналісти "розкрутили" Трубу на цілий букет статей КК.</p>
      <p>"Тут тобі і 343 (Втручання в діяльність працівника правоохоронного органу, судового експерта, працівника державної виконавчої служби, приватного виконавця), і 364 (Зловживання владою або службовим становищем), і 367 (Службова недбалість), і 369-2 (Зловживання впливом)", - зазначив адвокат.</p>
      <p>Як приклад адвокат наводить цитату з інтерв'ю Труби: "Директор ДБР не є керівником органу досудового розслідування. Я не в праві давати будь-які вказівки слідчому".</p>
      <p>Однак, за словами Голованя, і в цьому інтерв'ю, і в багатьох інших, Труба не криючись визнається в численних фактах впливу на слідчих.</p>
      <p>"Більше того, прямі вказівки Труби виконувачу обов'язків керівника Першого управління організації досудових розслідувань ще влітку розійшлися Інтернетом. Труба сам визнав відсутність ілюзій стосовно свого статусу, а тому можна вважати доведеним, що на слідчих він впливає умисно", - підкреслив адвокат.</p>
      <p>За словами Голованя, оскільки про опір слідчих ГБР незаконному впливу не чути, вони цьому впливу підкоряються.</p>
      <p>"Значить, процесуальна самостійність слідчих ДБР - порожня формальність. ДБР як правоохоронного органу на сьогоднішній день не існує, що є прямим результатом діяльності Труби та його спільників", - сказав Головань.</p>
      <p>Адвокат зазначив, що слова Труби "У мене було кілька (дві або три) зустрічі з керівниками АП або експрезидентом. Сьогодні зустрічей з представниками Офісу президента - дуже багато" - говорять самі за себе.</p>
      <p>"Труба "морозиться" коли його питають про реєстрацію у модному тепер "турборежимі" брехливих і наклепницьких заяв Портнова. Хоча визнає, що принцип чинного Кримінально-процесуального кодексу – щоб всі звернення реєструвалися і за ними відкривалися кримінальні провадження. В той час, коли незаконних відмов ДБР у реєстрації кримінальних проваджень тисячі", - продовжив Головань.</p>
      <p>Адвокат зазначив, що "під керівництвом Труби ДБР настільки "незалежне і неупереджене", що без проблем реєструє тільки заяви багаторічних друзів посадових осіб президентського офісу".</p>
      <p>"Загальновідомо, що лігвище Труби і його поплічників – будівля номер 15 по вулиці Петлюри. Однак будівля ця знаходиться у Шевченківському районі Києва. І слідчі ДБР мали б зі своїми клопотаннями звертатися до Шевченківського суду. От тільки з матеріалами, що ґрунтуються на портновській брехні і наклепах, у Шевченківському суді можна нарватися на відмову", - розповів адвокат.</p>
      <p>За словами Голованя, "Труба по-шахрайському вдає, що сидить не на Петлюри, а на Грушевського. Однак на Грушевського ДБР годі й шукати, на адресні махінації Труби вже почали звертати увагу".</p>
      <p>Адвокат зазначив, що саме тому Труба недавно, а саме 11 листопада 2019 року своїм наказом "перемістив" слідчих центрального апарату ДБР на бульвар Лесі Українки, 26.</p>
      <p>"Само собою, слідчі нікуди не переїхали, а просто Труба такими примітивними способами намагається втриматися під захистом "печерного" правосуддя", - додав він.</p>
      <p>"Труба "морозиться" і стосовно витоків з ДБР закритої інформації. Навіть намагається "перевести стрілки" на прокурорів. Але сам він з цього питання навіть свій улюблений поліграф не пройшов. Що вже й казати про славнозвісну "прослушку". Сам факт прослуховування, який ніхто навіть не наважується заперечити, красновомно підтверджує вже сказане вище. ДБР, як правоохоронного органу, не існує. А той факт, що опубліковані записи цілком достовірні, підтверджують і ухильні відповіді Труби на прямі питання, і вся попередня його поведінка. Генеральному прокурору варто зацікавитися", - підсумував Головань.</p>
    </article>
  </body>
</html>