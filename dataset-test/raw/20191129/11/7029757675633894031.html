<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/osadiha-78-godishen-za-uchastie-v-alo-izmami.html"/>
    <meta property="og:site_name" content="News.bg"/>
    <meta property="article:published_time" content="2019-11-29T11:47:13+00:00"/>
    <meta property="og:title" content="Осъдиха 78-годишен за участие в ало-измами"/>
    <meta property="og:description" content="Измамил три жени с над 18 000 лв."/>
  </head>
  <body>
    <article>
      <h1>Осъдиха 78-годишен за участие в ало-измами</h1>
      <address>
        <time datetime="2019-11-29T11:47:13+00:00">29 Nov 2019, 11:47</time>
      </address>
      <p><b>Осъдиха 78-годишен мъж за участие в телефонни измами</b>, съобщават от прокуратурата.</p>
      <p>Той е осъден за това, че <b>в съучастие като помагач,</b> при условията на продължавано престъпление, <b>в Добрич, Габрово и Кърджали, измамил три жени като им причинил имотна вреда в размер на 18 250 лева.</b></p>
      <p>Районен съд - Кърджали е наложил на А.А. <b>наказание от две години "лишаване от свобода" условно с четири години изпитателен срок,</b> като делото е преминало по съкратеното съдебно следствие.</p>
      <p>През месец април 2018 г. А.А. <b>позвънил по телефона на непознат мъж, който бил публикувал обява, че търси пазач.</b> Непознатият му обяснил, че работата няма да е за портиер, а <b>се нуждае от куриер, който да пренася пари от клиенти до фирма за отоплителни инсталации във Велико Търново.</b> За всяка пратка подсъдимият <b>щял да получава по 100 лева.</b></p>
      <p><b>А.А. се съгласил, като по тази схеми били измамени три жени.</b> Те били убеждавани от непознатия мъж, че ще помагат на полицията за залавяне на телефонни измамници и за това трябва да предадат парите и бижутата, които съхраняват вкъщи. Така <b>две от жените хвърлили от терасите на домовете си торбички с пари, златни и сребърни бижута, а третата ги оставила пред дома си.</b> Подсъдимият ги взимал по указания на непознатия си "работодател".</p>
      <p><b>А.А. бил наясно, че участва в схема за телефонни измами и не носел парите и накитите до посочените от непознатия мъж места, а ги запазвал за себе си.</b> В хода на разследването А.А. е<b> върнал всички пари и бижута, с изключение на сумата от 1000 лева.</b></p>
    </article>
  </body>
</html>