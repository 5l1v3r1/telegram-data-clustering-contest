<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_panathinaikos/panathhnaikos-it-s-the-size-of-the-fight-in-the-dog.5648110.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-29T11:18:00+00:00"/>
    <meta property="og:title" content="Παναθηναϊκός: It s the size of the fight in the dog"/>
    <meta property="og:description" content="Ο αυξημένος βαθμός ευθύνης των παικτών, η (παλιά) ατάκα για τις αλλαγές, το απαγορευμένο δίδυμο και το... νέο βουνό του Ρικ Πιτίνο. Ο Αλέξανδρος Τρίγκας γράφει για τη βραδιά του +32 με την Μπασκόνια."/>
  </head>
  <body>
    <article>
      <h1>Παναθηναϊκός: It s the size of the fight in the dog</h1>
      <h2>Ο αυξημένος βαθμός ευθύνης των παικτών, η (παλιά) ατάκα για τις αλλαγές, το "απαγορευμένο" δίδυμο και το... νέο βουνό του Ρικ Πιτίνο. Ο Αλέξανδρος Τρίγκας γράφει για τη βραδιά του +32 με την Μπασκόνια.</h2>
      <address><time datetime="2019-11-29T11:18:00+00:00">29 Nov 2019, 11:18</time> by <a rel="author">Αλέξανδρος Τρίγκας</a></address>
      <p>Η δεύτερη θητεία του Ρικ Πιτίνο στον πάγκο του Παναθηναϊκού ΟΠΑΠ συνοδεύτηκε από μια εντυπωσιακή -από κάθε άποψη- <a href="https://www.sport24.gr/Basket/Euroleague/panathhnaikos-mpaskonia-100-68-pitino-s-way.5647900.html">νίκη επί της Μπασκόνια</a>, αφού η ισπανική ομάδα δεν κατάφερε να ματσάρει την ενέργεια των πρασίνων και τη διάθεσή τους να κυνηγήσουν κάθε μπάλα. Οι τροποποιήσεις που επιχείρησε ο 68χρονος τεχνικός στην τακτική προσέγγιση του αγώνα δεν ήταν ραγδαίες σε σχέση με όσα είχαμε δει μέχρι τώρα. Δεν γινόταν αλλιώς από την στιγμή που προηγήθηκαν μόλις δύο προπονήσεις. Οπότε πήγε σε αυτό που ξέρει καλύτερα: την ψυχολογική προετοιμασία. Άπαντες κλήθηκαν να κοιτάξουν τον εαυτό τους στον καθρέφτη και να στείλουν το μήνυμα πως είναι "εδώ". Το έκαναν, για να επιβεβαιώσουν αυτό που είχε πει ο Μαρκ Τουέιν: "<i>It's not the size of the dog in the fight, it's the size of the fight in the dog</i>".</p>
      <h3>ΑΥΞΗΘΗΚΕ Ο ΒΑΘΜΟΣ ΕΥΘΥΝΗΣ</h3>
      <p>Πριν από έντεκα μήνες, ο <a href="https://www.sport24.gr/Basket/Euroleague/eb-news/eb_panathinaikos/pitino-sto-taim-aoyt-kyriarxhste-sto-g-paixnidi.5648077.html">Ρικ Πιτίνο</a> είχε πει -κατά δήλωσή του- στους παίκτες του Παναθηναϊκού πως εκείνοι ευθύνονται για την απόλυση του Τσάβι Πασκουάλ. Ενδεχομένως φέτος να απέφυγε την επανάληψη, είναι ξεκάθαρο όμως πως έφερε άπαντες προ των ευθυνών τους -με συνοπτικές διαδικασίες. Σε πρώτο χρόνο, αυτό φάνηκε στην προσπάθεια που κατέβαλαν οι πράσινοι στην άμυνα. Αυτή είναι άλλωστε το μεγαλύτερο πρόβλημα του τριφυλλιού τη δεδομένη χρονική στιγμή. Πρόβλημα που, πάντως, μπορεί να λυθεί -εν αντιθέσει με το περσινό, που αφορούσε στο σουτ και ήταν πιο σύνθετο.</p>
      <p>Η αμυντική φιλοσοφία στον αγώνα με την Μπασκόνια δεν διαφοροποιήθηκε σημαντικά. Δεν γινόταν άλλωστε σε δύο μέρες να προκύψουν ριζικές αλλαγές. Αρκούσε να περιοριστούν οι αλλαγές στα σκριν (πάνω και μακριά από την μπάλα) από το "1" έως το "4" και να αυξηθεί, με αυτόν τον τρόπο, η υποχρέωση του καθενός να προσπαθήσει δουλέψει στην άμυνα.</p>
      <p>Πέρσι, στη διάρκεια τηλεοπτικής συνέντευξής του, ο 68χρονος προπονητής είχε τονίσει με γλαφυρό τρόπο πως οι πράσινοι πρέπει να ξεφύγουν από το "<i>switching nonsense in defense</i>". Με απλά λόγια από την υπερβολή των αλλαγών, που (γρήγορα) είχε μετατραπεί σε πληγή, αφού περιόριζε αισθητά τη μαχητικότητα και την δράση πίσω από τα σκριν. Απέναντι στην ομάδα του Βέλιμιρ Περάσοβιτς φάνηκε μια μικρή διαφοροποίηση στην τάση με την οποία γίνονταν οι αλλαγές, το δείγμα όμως δεν είναι επαρκές αφού η Μπασκόνια έχει μεγάλα κορμιά στο "5" (Γιουσουφά Φολ, Μάικλ Έρικ, Ιλιμάνε Ντιόπ), που εκ των πραγμάτων περιορίζουν κάθε σκέψη για επιμονή στις αλλαγές, ενώ στο "4" υπάρχει ο καλύτερος παίκτης της EuroLeague στο low post, ο Τόρνικε Σενγκέλια.</p>
      <h3>ΔΙΕΥΡΥΜΕΝΟ ΡΟΤΕΪΣΟΝ ΚΑΙ ΕΝΕΡΓΕΙΑ</h3>
      <p>Από το πρώτο κιόλας δεκάλεπτο, ο Ρικ Πιτίνο αποφάσισε να ανοίξει σημαντικά το ροτέισον. Τράβηξε νωρίς -για τα δικά του δεδομένα- τον Νικ Καλάθη στον πάγκο, παρέταξε πολλά και διαφορετικά σχήματα για να διατηρήσει ψηλά τα επίπεδα ενέργειας. Πέραν αυτού, ήθελε να έχει άπαντες σε ετοιμότητα και να κερδίσει όσο το δυνατόν περισσότερο χρόνο για τα "βαριά χαρτιά" του. Παρεμπιπτόντως, έδειξε μεγάλη εμπιστοσύνη σε όλους τους παίκτες που ήρθαν από τον πάγκο. Κι αυτό είναι <a href="https://www.sport24.gr/Basket/Euroleague/eb-news/eb_panathinaikos/pitino-den-tha-vgalw-ton-frentet-epeidh-einai-1m83.5647909.html">κάτι που επεσήμανε στην Αίθουσα Τύπου του ΟΑΚΑ</a>, όταν εξήγησε πως εν αντιθέσει με την περσινή αγωνιστική περίοδο, αυτή τη φορά κάθε αλλαγή δεν συνοδεύεται από ανασφάλεια και άγχος για πτώση της απόδοσης. Το κάθε άλλο.</p>
      <h3>ΤΟ... ΑΠΑΓΟΡΕΥΜΕΝΟ ΔΙΔΥΜΟ</h3>
      <p>Από την πρώτη στιγμή, ο Αργύρης Πεδουλάκης είχε αποκλείσει το ενδεχόμενο συνύπαρξης του Τζίμερ Φρεντέτ με τον Ταϊρίς Ράις στην περιφέρεια, υπό τον φόβο της στόχευσης κοντά στο καλάθι. Αμφότεροι "παντρεύονταν" πότε με τον Νικ Καλάθη (περισσότερο), πότε με τον Νίκο Παππά (εσχάτως) και πότε με έναν ακόμη φόργουορντ στο "2" (συνθήκη που αφορούσε τον Ταϊρίς Ράις). Ο πρώην προπονητής του τριφυλλιού ήθελε να περιορίσει τα σημάδια των αντίπαλων ομάδων, την ίδια ώρα που τα ψηλά σχήματα που παρουσίασε (με τον Ιωάννη Παπαπέτρου και τον Γουέσλι Τζόνσον στο "2") είχαν ως στόχο το παιχνίδι από το low post με το "2" και το "3". Επιλογή που εστίαζε στη ρακέτα κι αφαιρούσε την πρωτογενή δημιουργία κινδύνων από τους κοντούς.</p>
      <p>Ο Ρικ Πιτίνο πήγε σε άλλη λογική. Άφησε για ώρα τους δύο πιο κοντούς περιφερειακούς του στο παρκέ, έχοντας βέβαια ως "συν" για να εφαρμόσει αυτή την επιλογή, την αδυναμία της Μπασκόνια να παρατάξει σχήματα με παίκτη στο "2" που μπορεί να χτυπήσει κοντά στο καλάθι. Ουδείς εκ των γκαρντ της ισπανικής ομάδας (Λούκα Βιλντόζα, Πιέρια Χένρι, Νικ Στάουσκας, Ματ Τζάνινγκ) έχει την τάση ή την ικανότητα να παίξει με πλάτη, να οδηγήσει τον προσωπικό του αντίπαλο κοντά στο καλάθι και να χτυπήσει από εκεί. Μία φορά το επιχείρησε ο Πιέρια Χένρι, δίχως αποτέλεσμα (επιθετικό φάουλ).</p>
      <p>Έτσι, <a href="https://www.sport24.gr/Basket/Euroleague/eb-news/eb_panathinaikos/pitino-den-tha-vgalw-ton-frentet-epeidh-einai-1m83.5647909.html">το δίδυμο των Ταϊρίς Ράις - Τζίμερ Φρεντέτ</a> κέρδισε αρκετά λεπτά στο παρκέ, με το αποτέλεσμα να δικαιώνει απόλυτα τον Ρικ Πιτίνο.</p>
      <h3>ΕΝΙΩΣΕ (ΠΙΟ) ΧΡΗΣΙΜΟΣ ΚΑΙ ΤΟ ΕΔΕΙΞΕ</h3>
      <p>Ο <a href="https://www.sport24.gr/Basket/Euroleague/panathhnaikos-mpaskonia-ektelesths-frentet-apo-ta-10-metra.5648088.html">Τζίμερ Φρεντέτ</a> είναι το πρόσωπο της φετινής σεζόν (έως τώρα) για τον Παναθηναϊκό ΟΠΑΠ. Ο παίκτης που σχολιάζεται/αναλύεται περισσότερο από κάθε άλλον -για πολλούς λόγους. Η εμφανής αμυντική αδυναμία και η... κακή γλώσσα σώματος στα τελευταία παιχνίδια του Αργύρη Πεδουλάκη ήταν δύο στοιχεία που έβαζαν ένα μεγάλο "αλλά" σε κάθε συζήτηση για την επίδρασή του στο επιθετικό παιχνίδι του τριφυλλιού.</p>
      <p>Απέναντι στην Μπασκόνια όμως, ήταν αρκετά διαφορετικά τα δεδομένα. Παρουσιάστηκε μεν, ξανά επιπόλαιος σε κάποιες περιπτώσεις (εξ του τα 4/12 δίποντα), θέλησε να κάνει το κάτι παραπάνω, αλλά η γενική εικόνα έχει να κάνει με την μεγαλύτερη διάθεση που έδειξε στην άμυνα. Δεν ήταν απαθής (πολλές φορές στα πρώτα παιχνίδια έδειχνε σχεδόν... αδιάφορος).</p>
      <p>Στο πίσω μέρος του παρκέ, δεν μετατράπηκε σε παίκτη - αποκάλυψη (δεν μπορεί να γίνει τέτοιος), δούλεψε όμως τόσο ώστε να μην αποτελέσει (μεγάλο) πρόβλημα για την ομάδα του. Τουλάχιστον όχι στον βαθμό που αυτό συνέβαινε στο πρόσφατο παρελθόν. Κι αυτό γιατί ένιωσε σημαντικός για το τριφύλλι,τόσο πολύ που -όσο είχε δυνάμεις- δεν δίστασε να περάσει πιο δυναμικά πίσω από σκριν, για να περιορίσει τον χρόνο εκτέλεσης του προσωπικού του αντιπάλου. Ένα βήμα προόδου, που μένει βέβαια να φανεί αν θα αποτελέσει τον κανόνα στη μετέπειτα πορεία του με την πράσινη φανέλα.</p>
      <h3>ΓΕΜΑΤΟΣ ΑΥΤΟΠΕΠΟΙΘΗΣΗ ΚΑΙ ΘΕΤΙΚΗ ΕΝΕΡΓΕΙΑ</h3>
      <p>Κάποια πράγματα δεν είναι μετρήσιμα, ούτε αποτυπώνονται στα στατιστικά και τους αριθμούς. Η ενέργεια, η διάθεση και η μαχητικότητα. Τα deflections τα οποία ευαγγελίζεται ο Ρικ Πιτίνο είναι αποτέλεσμα των τριών αυτών -μη μετρήσιμων- στοιχείων, τα οποία για τον επόμενο μήνα θα παίξουν καθοριστικό ρόλο. Εφάμιλλο της τακτικής προσέγγισης που θα καθοριστεί από τον 68χρονο τεχνικό. Κι αυτό γιατί οι <a href="https://www.sport24.gr/Basket/Euroleague/euroleague-2019-20-ta-apotelesmata-h-katataksh-kai-to-programma.5647914.html">πράσινοι έχουν μπροστά τους αγώνες</a> με: Ολυμπιακό (εντός), Μπαρτσελόνα (εκτός), Φενέρμπαχτσε (εντός), Μακάμπι Τελ Αβίβ (εκτός), Ρεάλ Μαδρίτης (εντός), ΤΣΣΚΑ Μόσχας (εκτός) και Αρμάνι Μιλάνο (εκτός). Από τις 6 Δεκεμβρίου έως τις 9 Ιανουαρίου.</p>
      <p>Ο Ρικ Πιτίνο θα πρέπει <a href="https://www.sport24.gr/Basket/ElladaBasket/EthnikiBasket/pitino-gia-toys-epomenoys-8-mhnes-tha-eimai-ellhnas.5637170.html">να ανέβει ένα βουνό με τους παίκτες του</a>, από αυτά που εξηγούσε -κατά την παρουσίασή του από την ΕΟΚ- πως έχει συνηθίσει στη διάρκεια της καριέρας του. Δεδομένα όμως, πίσω του έχει δεκατρείς παίκτες (οι δώδεκα του αγώνα με την Μπασκόνια συν τον Ρίον Μπράουν) που είναι γεμάτοι αυτοπεποίθηση και θετική ενέργεια. Έτοιμοι...</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>