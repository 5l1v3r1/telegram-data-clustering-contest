<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SWtjQ/zeman-miril-vzkaz-k-cinske-strane-ne-ke-kuberovi-vzkazuje-jeho-mluvci"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T11:26:00+00:00"/>
    <meta property="og:title" content="Zeman mířil vzkaz k čínské straně, ne ke Kuberovi, vzkazuje jeho mluvčí"/>
    <meta property="og:description" content="Jako výrok směřovaný do Číny vnímá předseda Senátu Jaroslav Kubera (ODS) slova prezidenta Miloše Zemana o negativním vlivu Kuberovy plánované cesty na Tchaj-wan na českou ekonomiku. Víc ho komentovat nebude. „Pan předseda se nechce vyjadřovat ke každému výroku prezidenta. Co se týče výroku samotného, tak je směřován k čínské straně, ne k němu osobně,“ řekla ČTK tisková tajemnice Senátu Sue Nguyen."/>
  </head>
  <body>
    <article>
      <h6 class="kicker">Spory Kubery a Zemana</h6>
      <h1>Zeman mířil vzkaz k čínské straně, ne ke Kuberovi, vzkazuje jeho mluvčí</h1>
      <address><time datetime="2019-11-29T11:26:00+00:00">29 Nov 2019, 11:26</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Jako výrok směřovaný do Číny vnímá předseda Senátu Jaroslav Kubera (ODS) slova prezidenta Miloše Zemana o negativním vlivu Kuberovy plánované cesty na Tchaj-wan na českou ekonomiku. Víc ho komentovat nebude. „Pan předseda se nechce vyjadřovat ke každému výroku prezidenta. Co se týče výroku samotného, tak je směřován k čínské straně, ne k němu osobně,“ řekla ČTK tisková tajemnice Senátu Sue Nguyen.</b>
      </p>
      <p>Podle místopředsedy ODS a předsedy senátorů občanské demokracie Miloše Vystrčila kritické výroky prezidenta v mediích ničemu nepomáhají. „Za prospěšnější pro Českou republiku bych považoval, kdyby pan prezident řešil tyto věci například na pravidelných schůzkách nejvyšších ústavních činitelů. Jinak mi trochu začíná unikat jejich účel,“ sdělil ČTK. Dodal, že předpokládá, že předseda Senátu konzultuje svoje zahraniční cesty s ministerstvem zahraničí a vládou, v jejichž gesci vytváření české zahraniční politiky je.</p>
      <p>Zeman kritizoval Kuberův plán ve čtvrtek v televizi Barrandov. Mimo jiné uvedl, že pokud šéf Senátu do země opravdu pojede, skončí jejich relativně přátelské vztahy.</p>
      <p>Kubera dal podle Zemana plánovanou cestou přednost své politické straně, tedy ODS, před národními zájmy. „Protože i velmi umírnění lidé před touto cestou varují,“ řekl prezident. Dodal, že Čína je druhá největší ekonomika světa a návštěva Tchaj-wanu podle něj „přinejmenším“ zhoršuje podmínky uplatnění českých výrobců na čínských trzích. „Je to jednání proti národním, v daném případě ekonomickým, zájmům České republiky,“ poznamenal Zeman.</p>
      <p>Kubera tento týden potvrdil, že na Tchaj-wan pojede příští rok. S jejím plánováním čeká na výsledek tamních lednových prezidentských voleb. Návštěvu chce pojmout jako obchodní cestu. Podnikatelé o ni mají podle něj eminentní zájem. Zeman si myslí, že existuje riziko, že proti firmám, které by byly součástí Kuberovy delegace, mohou být ze strany Číny uplatňována odvetná opatření. Kubera v minulosti poukazoval na to, že Tchaj-wan je pro Česko třetím největším asijským obchodním partnerem.</p>
      <p>Kuberu v minulosti Čína kritizovala za jeho účast na recepci tchajwanského zastoupení v Praze. Podle předsedy českého Senátu musí ale Peking respektovat, že je Česko suverénní země a nemůže k němu přistupovat z pozice síly.</p>
      <p>Čína považuje Tchaj-wan za jednu ze svých provincií a hrozí mu vojenským zásahem v případě vyhlášení nezávislosti. Tchaj-wan přesto funguje od roku 1949 de facto nezávisle, má vlastní vládu a demokratické zřízení, zatímco v Číně pokračuje režim jedné strany.</p>
      <related>
        <a href="https://echo24.cz/a/SPuhM/jestli-pojede-kubera-na-tchaj-wan-nase-pratelstvi-konci-prohlasil-zeman"/>
      </related>
    </article>
  </body>
</html>