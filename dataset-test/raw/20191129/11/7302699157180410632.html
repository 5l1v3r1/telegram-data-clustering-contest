<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000114707"/>
    <meta property="og:site_name" content="MGR Online"/>
    <meta property="article:published_time" content="2019-11-29T11:37:00+00:00"/>
    <meta property="og:title" content="เจอแล้ว “ดูคาติ”ชนวนฆ่าโหด 2 ครูเมืองระยอง พบคนร้ายขายให้ร้าน จยย. ใน จ.ชลบุรี"/>
    <meta property="og:description" content="ศูนย์ข่าวศรีราชา – เจอแล้ว! “ดูคาติ”ชนวนฆ่าโหด 2 ครูเมืองระยอง  ตำรวจสืบสวนภาค 2 ตามยึดคืนจากร้านจำหน่าย จยย.มือสองใน จ.ชลบุรี หลังคนร้ายติดต่อขายผ่านออนไลน์ด้วยสนนราคาเพียงกว่า 3 แสนบาท เจ้าของร้านยันไม่มีส่วนรู้เห็น"/>
  </head>
  <body>
    <article>
      <h1>เจอแล้ว “ดูคาติ”ชนวนฆ่าโหด 2 ครูเมืองระยอง พบคนร้ายขายให้ร้าน จยย. ใน จ.ชลบุรี</h1>
      <address><time datetime="2019-11-29T11:37:00+00:00">29 Nov 2019, 11:37</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011865401.JPEG"/>
      </figure>
      <p>ศูนย์ข่าวศรีราชา -<b> เจอแล้ว! “ดูคาติ”ชนวนฆ่าโหด 2 ครูเมืองระยอง  ตำรวจสืบสวนภาค 2 ตามยึดคืนจากร้านจำหน่าย จยย.มือสองใน จ.ชลบุรี หลังคนร้ายติดต่อขายผ่านออนไลน์ด้วยสนนราคาเพียงกว่า 3 แสนบาท เจ้าของร้านยันไม่มีส่วนรู้เห็นเพราะใช้ระบบซื้อ-ขายแบบออนไลน์ </b></p>
      <figure>
        <iframe src="https://www.youtube.com/embed/Gmw-e5Jnxc8" width="560" height="315" data-service="Youtube" scrolling="no"/>
      </figure>
      <p>จากกรณีที่มีการพบศพ 2 สามีภรรยาซึ่งเป็นครูสอนหนังสือในโรงเรียนเอกชนชื่อดังเมืองระยอง คือ นายอโรชา สุภานิชย์ หรือ ครูเอ็ม สภาพถูกมีดปาดคอ และ น.ส.ปรียาภรณ์ เพียรงาม หรือ ครูแนน สภาพถูกของแข็งตีท้ายทอยและศีรษะจนเสียชีวิตภายในห้องนอนของบ้านเลขที่ 111/34 หมู่บ้านพรธนา อิลิแกรนซ์ ม. 4 ต.ทับมา อ.เมืองระยอง เมื่อช่วงเย็นวันที่ 28 พ.ย.ที่ผ่านมา ซึ่งในเบื้องต้นเจ้าหน้าที่ตำรวจยังไม่ฟันธงว่าเป็นฆ่ากันเองหรือถูกฆาตรกรรมหลังฝ่ายชายถูกขู่เรื่องหนี้พนันบอล<br/><br/><br/>กระทั่งเมื่อช่วงเช้าวันนี้ ( 29 พ.ย.) ผู้สื่อข่าวได้รับการเปิดเผยจากเจ้าหน้าที่ตำรวจใน จ.ระยองว่าจากการตรวจสอบภาพจากกล้องวงจรปิดทำให้ทราบว่าคนร้ายที่ก่อเหตุคือ นายศุภกฤต สุจาศรี อายุ 22 ปี ซึ่งเป็นชาว จ.เชียงใหม่ ซึ่งเข้าไปหาผู้ตายที่บ้านเพื่อตกลงซื้อขายรถจักรยานยนต์บิ๊กไบค์ (ดูคาติ) ที่มีมูลค่ากว่า 1 ล้านบาทของผู้ตาย ก่อนลงมือฆ่าชิงรถจักรยานยนต์บิ๊กไบค์หลบหนี<br/><br/><br/>ล่าสุดเมื่อช่วงบ่ายวันนี้ผู้สื่อข่าวได้รับแจ้งจากเจ้าหน้าที่ตำรวจสืบสวนภาค 2 ชลบุรี ว่าได้รับข้อมูลว่าผู้ก่อเหตุได้นำรถจักรยานยนต์บิ๊กไบค์ยี่ห้อ ดูคาติ สีแดง หมายเลขทะเบียน 6 กผ 9678 กทม. มาขายให้กับร้านจำหน่ายรถบิ๊กไบค์มือสองใน ต. นาป่า อ.เมือง จ.ชลบุรี<br/><br/><br/>หลังได้รับแจ้งจากสายลับ พ.ต.อ.เฉลิมศักดิ์ เถียรทองศรี ผู้กำกับการสืบสวน 2 บังคับการสอบสวนภาค 2 ได้นำกำลังเจ้าหน้าที่เข้ายึดรถดังกล่าวที่ร้านจำหน่ายร้านจำหน่ายรถจักรยานยต์บิ๊กไบค์มือสอง พร้อมเชิญตัวนายเอ ( นามสมมุติ ) อายุ 23 ปี ลูกชายเจ้าของร้านไปทำการสอบสวน และรอให้เจ้าหน้าที่ตำรวจชุดติดตามคดีจาก จ.ระยอง เข้าสอบสวนเพิ่มเติม<br/><br/><br/>จากการสอบถามนายเอ ( นามสมมุติ ) ทราบว่าร้านของตนเองได้เปิดรับซื้อและจำหน่ายรถบิ๊กไบค์มือสองจากทั่วประเทศ โดยเมื่อ 2 วันก่อนทางร้านได้รับการติดต่อจากผู้ก่อเหตุผ่านทางเฟซบุ๊กเพื่อขอแอดไอดีไลน์ มาเสนอขายรถจักรยานยนต์บิ๊กไบค์มือสองโดยที่ทางร้านไม่รู้ว่าเป็นรถที่ถูกชิงมาจาก จ.ระยอง จึงตกลงซื้อ-ขายกันในราคา 3 แสนบาทเศษ<br/><br/><br/>" คนร้ายได้ใช้ชื่อในแอปพลิเคชั่นไลน์ว่า namo และได้มีการส่งภาพรถจักรยานยนต์คันดังกล่าวมาให้ดูพร้อมแนบหลักฐานการซื้อ-ขายแบบโอนลอยที่มีหลักฐานครบ จึงตกลงที่จะซื้อและให้ผู้ขายส่งรถมาทางขนส่ง โดยที่ทางร้านได้โอนเงินให้ไปเป็นที่เรียบร้อยและยืนยันว่าไม่รู้มาก่อนว่าเป็นรถของกลางจากเหตุฆ่ากันตาย"<br/><br/><br/>นายเอ (นามสมมุติ) ยังเผยอีกว่าที่ผ่านมาทางร้านใช้ระบบการซื้อ-ขายรถผ่านทางออนไลน์ เนื่องจากไม่สามารถเดินทางไปดูรถได้ทั่วประเทศ และหากรู้ว่ารถคันดังกล่าวมีปัญหาคงไม่ตัดสินใจซื้อไว้อย่างแน่นอน และขณะนี้ยินดีที่จะให้ความร่วมมือกับเจ้าหน้าที่ตำรวจอย่างเต็มที่ และขอยืนยันว่าไม่มีส่วนเกี่ยวข้องในการฆาตกรรมครั้งนี้ </p>
      <figure>
        <img src="https://mpics.mgronline.com/pics/Images/562000011865402.JPEG"/>
      </figure>
      <figure>
        <img src="https://mpics.mgronline.com/pics/Images/562000011865403.JPEG"/>
      </figure>
      <figure>
        <img src="https://mpics.mgronline.com/pics/Images/562000011865404.JPEG"/>
      </figure>
      <figure>
        <img src="https://mpics.mgronline.com/pics/Images/562000011865405.JPEG"/>
      </figure>
      <figure>
        <img src="https://mpics.mgronline.com/pics/Images/562000011865406.JPEG"/>
      </figure>
      <figure>
        <img src="https://mpics.mgronline.com/pics/Images/562000011865407.JPEG"/>
      </figure>
      <figure>
        <img src="https://mpics.mgronline.com/pics/Images/562000011865408.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000114707"/>
      </related>
    </article>
  </body>
</html>