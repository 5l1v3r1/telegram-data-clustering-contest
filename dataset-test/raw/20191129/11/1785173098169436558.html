<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/artisti-k-pop-condamnati-la-peste-5-ani-de-inchisoare-pentru-viol-si-distribuirea-de-inregistrari-video-facute-in-secret-in-timpul-actului-sexual-1922405429002019111119185046"/>
    <meta property="og:site_name" content="News.ro"/>
    <meta property="article:published_time" content="2019-11-29T11:54:00+00:00"/>
    <meta property="og:title" content="Artişti k-pop, condamnaţi la peste 5 ani de închisoare pentru viol şi distribuirea de înregistrări video făcute în secret în timpul actului sexual"/>
    <meta property="og:description" content="O curte de justiţie din Coreea de Sud i-a condamnat, vineri, la 5 şi 6 ani de închisoare pe doi artişti k-pop pentru viol şi distribuirea online de înregistrări video făcute în secret în timpul actului sexual, informează Reuters."/>
  </head>
  <body>
    <article>
      <h1>Artişti k-pop, condamnaţi la peste 5 ani de închisoare pentru viol şi distribuirea de înregistrări video făcute în secret în timpul actului sexual</h1>
      <address><time datetime="2019-11-29T11:54:00+00:00">29 Nov 2019, 11:54</time> by <a rel="author">News.ro</a></address>
      <p>
        <b>O curte de justiţie din Coreea de Sud i-a condamnat, vineri, la 5 şi 6 ani de închisoare pe doi artişti k-pop pentru viol şi distribuirea online de înregistrări video făcute în secret în timpul actului sexual, informează Reuters.</b>
      </p>
      <p>Jung Joon-young, în vârstă de 30 de ani, a fost arestat în luna martie a acestui an. El a primit 6 ani de închisoare pentru viol şi distribuirea online a înregistrării cu fapta sa.</p>
      <p>Choi Jong-hoon, tot în vârstă de 30, fost membru al grupului FT Island, a fost şi el condamnat la 5 ani de închisoare pentru viol.</p>
      <p>Amândoi făceau parte din grupuri online pe care erau distribuite înregistrări video cu acte sexuale şi unde membrii făceau glume despre cum sunt drogate şi violate femeile, potrivit Curţii Centrale din Seul.</p>
      <p>Condamnarea lui Jung include şi distribuirea ilegală a altor înregistrări video pe care el le-a făcut în secret în timp ce întreţinea relaţii sexuale cu femei.</p>
      <p>Curtea a ordonat fiecăruia dintre cei doi să efectueze 80 de ore de tratament privind violenţa sexuală.</p>
      <p>„Pârâţii sunt persoane cunoscute şi prieteni, însă discuţia online pe care au avut-o arată că pur şi simplu consideră femeile obiecte ale plăcerilor lor sexuale şi au comis infracţiuni care sunt foarte grave”, a spus vineri judecătorul Kang Seong-soo.</p>
      <p>Jung a recunoscut că a distribuit înregistrările video, însă a susţinut că actele sexuale au fost întotdeauna consimţite. Choi a negat că a violat-o pe femeie şi a susţinut că nu îşi aminteşte să fi făcut sex cu ea, iar dacă a făcut, atunci foarte probabil a fost consimţit.</p>
      <p>Acesta nu este primul caz apărut recent în industria muzicală sud-coreeană.</p>
      <p>Lee Seung-hyun, fost membru al Big Bang, cunoscut sub numele de scenă Seungri, este, de asemenea, implicat într-un proces în care e acuzat că a plătit prostituate pentru oameni de afaceri străini cu care avea legături.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>