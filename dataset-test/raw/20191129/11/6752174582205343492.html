<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-polgar-judit-kapja-elsokent-az-europai-sakk-legenda-dijat/"/>
    <meta property="og:site_name" content="lokál"/>
    <meta property="article:published_time" content="2019-11-29T11:20:13+00:00"/>
    <meta property="og:title" content="Polgár Judit kapja elsőként az Európai Sakk Legenda díjat"/>
    <meta property="og:description" content="Polgár Judit veheti át az Európai Sakkszövetség első ízben odaítélt díját az Európai Sakk Legenda női kategóriában."/>
  </head>
  <body>
    <article>
      <h1>Polgár Judit kapja elsőként az Európai Sakk Legenda díjat</h1>
      <address><time datetime="2019-11-29T11:20:13+00:00">29 Nov 2019, 11:20</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/10/D__AS20191002004-1280x852.jpg"/>
      </figure>
      <p>
        <b>Polgár Judit veheti át az Európai Sakkszövetség első ízben odaítélt díját az Európai Sakk Legenda női kategóriában.</b>
      </p>
      <p>Az Európai Sakkszövetség European Golden Pawn (Európai Arany Gyalog) néven alapított új díjat, amit mostantól évente osztanak ki a sakkozásban elért teljesítményt és a sakkal kapcsolatosan végzett kimagasló tevékenységet díjazva, idén 12 kategóriában – tájékoztatta a Magyar Sakkszövetség (MSSZ) pénteken az MTI-t.</p>
      <p>“Szeretett sportágamnak, bár évezredes múltra tekint vissza, szüksége van új, a sakkozást elismerő és népszerűsítő eseményekre. Olyanokra, amelyek hűen tükrözik a sakkozás sokszínűségét, fontosságát és elismertségét a sport, a művészet, a tudomány és az oktatás területén” – mondta Polgár Judit.</p>
      <p>“Judit kitüntetése a magyar sakknak és egész Magyarországnak is nagy büszkeség: ő a valaha volt legjobb női sakkozó, ezt eddig is tudta mindenki, ezzel a díjjal ezt az európai sakkmozgalom újfent elismeri. Örülök, hogy személyesen, közvetlenül, az elsők között gratulálhatok majd neki Monte-Carlóban. A gálán való részvételt pedig természetesen ki fogom használni arra, hogy építsem a magyar sakk nemzetközi kapcsolatait, különös tekintettel a 2024-es budapesti sakkolimpia esélyeinek növelésére” – nyilatkozott Szabó László, az MSSZ elnöke, aki részt vesz a díjátadón.</p>
      <p>A kitüntetés rangját jelzi, hogy a férfiak között Garri Kaszparov kapja meg az elismerést.</p>
      <p>A kétszeres sakkolimpiai bajnok Polgár Judit minden idők legsikeresebb női sakkozója, 15 éves és 4 hónapos korában szerezte meg a nagymester címet, így akkor minden idők legfiatalabb nemzetközi nagymestere lett, megelőzve Bobby Fischert. Polgár Judit az egyetlen nő, aki a férfiak között világbajnoki döntőbe jutott, ugyancsak egyedülálló, hogy nőként elérte és túllépte a 2700 Élő-pontot.</p>
      <p>Az Európai Sakkszövetség hagyományteremtő szándékai szerint a díjátadó ünnepséget ezentúl minden évben ugyanazon napon, azaz november utolsó szombatján rendezi, Monte-Carlóban, egy nagyszabású, a sakkozást népszerűsítő gálaest keretében. Az első ünnepségre szombaton kerül sor.</p>
    </article>
  </body>
</html>