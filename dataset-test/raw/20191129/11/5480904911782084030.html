<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/poslanci-vyzvali-usa-aby-vice-branily-dezinformacim-na-internetu/1826674?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T11:32:00+00:00"/>
    <meta property="og:title" content="Poslanci vyzvali USA, aby více bránily dezinformacím na internetu"/>
    <meta property="og:description" content="Praha - Skupina českých poslanců dnes vyzvala americké kongresmany, aby zvýšili tlak na velké technologické firmy provozující sociální sítě a zamezili tak šíření lží a dezinformací, které mají dopad na kvalitu demokracie. S iniciativou nazvanou Pražská výzva k informační zodpovědnosti vystoupili poslanci sedmi z devíti poslaneckých klubů, které spojuje &quot;starost o budoucí demokratický vývoj&quot;. Neúčastní se jí pouze zákonodárci KSČM a SPD."/>
  </head>
  <body>
    <article>
      <h1>Poslanci vyzvali USA, aby více bránily dezinformacím na internetu</h1>
      <address><time datetime="2019-11-29T11:32:00+00:00">29 Nov 2019, 11:32</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Skupina českých poslanců dnes vyzvala americké kongresmany, aby zvýšili tlak na velké technologické firmy provozující sociální sítě a zamezili tak šíření lží a dezinformací, které mají dopad na kvalitu demokracie. S iniciativou nazvanou Pražská výzva k informační zodpovědnosti vystoupili poslanci sedmi z devíti poslaneckých klubů, které spojuje "starost o budoucí demokratický vývoj". Neúčastní se jí pouze zákonodárci KSČM a SPD.</p>
      <p>"Spojené státy jsou našimi nejbližšími spojenci a v duchu našeho spojenectví a společných hodnot se na ně obracíme. To, že k erozi demokratického vývoje přispívají právě americké firmy, jako jsou Facebook, Twitter a Google, je opravdu politováníhodné," uvedla na společné tiskové konferenci poslankyně Helena Langšádlová (TOP 09). Poslanci by si podle ní přáli, aby kongresmani začali brát tuto hrozbu vážněji.</p>
      <p>Podle místopředsedy zahraničního výboru Sněmovny Jaroslava Bžocha (ANO) nejde o výzvu k cenzuře, nebo blokování svobody slova. Je ale potřeba, aby se společnosti, které mají zisky z provozování například sociálních sítí, chovaly zodpovědně, uvedl.</p>
      <p>"Je to paradoxní situace. Rusko a Čína využívají americké společnosti jako zbraně k poškození západního světa," doplnil místopředseda hnutí STAN Jan Farský.</p>
      <p>Svůj podpis pod výzvou budou moci připojit všichni poslanci. Začátkem příštího týdne bude dopis předán americkému Kongresu prostřednictvím velvyslance Spojených států v Praze. Iniciativu budou moci podpořit i senátoři a podle Langšádlové jsou organizátoři výzvy v kontaktu i s představiteli dalších deseti zemí Evropské unie a Severoatlantické aliance.</p>
      <p>S široce medializovanou kritikou technologických společností vystoupil minulý týden britský herec Sacha Baron Cohen, který Facebook a další firmy označil za "největší propagandistickou mašinerii v dějinách". Uvedl, že kdyby Facebook existoval ve 30. letech minulého století, mohl by nacistický vůdce Adolf Hilter pomocí sociální sítě šířit reklamy o svém "řešení židovské otázky". Americké zákonodárce vyzval k jejich přísnější regulaci a změnu algoritmů, které dnes podporují šíření lží a nenávisti.</p>
    </article>
  </body>
</html>