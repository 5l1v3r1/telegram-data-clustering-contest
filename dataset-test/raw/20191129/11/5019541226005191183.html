<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/napoli/colpo-100mila-euro-filiale-banca-credit-agricole-1791784.html"/>
    <meta property="og:site_name" content="ilGiornale.it"/>
    <meta property="article:published_time" content="2019-11-29T11:01:00+00:00"/>
    <meta property="og:title" content="Colpo da 100mila euro alla filiale della banca Credit Agricole"/>
    <meta property="og:description" content="Hanno scavato una galleria nelle fogne e sono arrivati fino alla filiale della banca dove hanno portato via oltre 100mila euro Indagano i poliziotti."/>
  </head>
  <body>
    <article>
      <h1>Colpo da 100mila euro alla filiale della banca Credit Agricole</h1>
      <h2>I malviventi erano a volto scoperto e indossavano una tuta bianca. Dopo aver effettuato il cospicuo colpo, sono fuggiti attraverso il cunicolo da dove erano spuntati</h2>
      <address><time datetime="2019-11-29T11:01:00+00:00">29 Nov 2019, 11:01</time> by <a rel="author" href="http://www.ilgiornale.it/autore/ignazio-riccio-149517.html" target="_blank">Ignazio Riccio</a></address>
      <p>Hanno scavato una galleria dopo aver attraversato la <b>rete fognaria</b> in via Bartolomeo Chioccarelli, tra corso Umberto e Porta Nolana a Napoli, prima di assaltare la filiale della banca Credit Agricole. Forando il pavimento con un martello pneumatico i ladri si sono trovati all’interno dell’istituto bancario, dove erano ancora presenti alcuni dipendenti. Li hanno minacciati con la pistola e si sono fatti consegnare 110mila euro in contanti. I <b>malviventi</b> erano a volto scoperto e indossavano una tuta bianca. Dopo aver effettuato il cospicuo colpo, sono fuggiti attraverso il cunicolo da dove erano spuntati facendo perdere le proprie tracce.</p>
      <p>Sul posto sono intervenuti gli agenti del locale commissariato di <b>polizia</b>, che hanno avviato le indagini. Le forze dell’ordine hanno ascoltato i dipendenti della filiale, nessuno dei quali ha riportato ferite nel corso della rapina. Acquisite anche le immagini delle telecamere di videosorveglianza, che potrebbero fornire degli elementi utili a scoprire gli autori del colpo alla banca Credit Agricole. Appena una settimana fa era stato <a href="http://www.ilgiornale.it/news/cronache/caserta-assalto-banca-unicredit-aversa-i-ladri-bloccano-1788512.html">saccheggiato un altro istituto bancario, ad Aversa</a>, in provincia di Caserta. In quel caso i malviventi, dopo aver bloccato le strade nei dintorni della filiale, con autocarri e macchine, hanno sfondato la vetrata con un camion dotato di braccio meccanico. A distanza di qualche giorno, dopo che è stato fatto l’inventario, si è scoperto che i rapinatori hanno portato via soldi e <b>oggetti preziosi</b> dal valore di milioni di euro. Un danno enorme per i correntisti che dovrebbero essere risarciti dalla compagnia di assicurazione.</p>
      <p>Gli assalti alle banche nelle province di Napoli e di Caserta sono all’ordine del giorno negli ultimi anni. Tra i mesi di novembre 2017 e settembre 2018 una banda di criminali aveva effettuato sei <b>rapine</b> nelle filiali della zona, racimolando un bottino di oltre 420mila euro. Gli agenti della polizia dei commissariati di Giugliano in Campania e Villaricca hanno sgominato, recentemente, il gruppo di rapinatori arrestando sei persone e notificando un divieto di dimora ad un settimo malvivente. I ladri erano soliti entrare in azione armati di pistola, taglierini e fascette di plastica per immobilizzare i presenti. Le indagini avevano preso il via dopo la rapina messa a segno nella filiale di Giugliano in Campania, dove i malviventi avevano rubato 119mila euro in contanti. La polizia è riuscita a risalire agli autori del colpo dalle immagini delle telecamere di <b>videosorveglianza</b> e dalle intercettazioni ambientali.</p>
      <p>
        <a href="https://www.facebook.com/pg/ilgnapoli/">Segui già la pagina di Napoli de ilGiornale.it?</a>
      </p>
    </article>
  </body>
</html>