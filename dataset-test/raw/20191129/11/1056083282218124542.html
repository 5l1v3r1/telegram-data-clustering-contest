<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805240/%D9%81%D8%B1%DA%A9%DB%8C-%D8%A7%D9%85%DB%8C%D8%AF%D9%88%D8%A7%D8%B1%D9%85-%D8%AF%D8%B1-%D8%A7%DB%8C%D9%86-%D9%87%D9%88%D8%A7%DB%8C-%D8%A2%D9%84%D9%88%D8%AF%D9%87-%D8%A7%D8%AA%D9%81%D8%A7%D9%82-%D8%A8%D8%AF%DB%8C-%D9%86%DB%8C%D9%81%D8%AA%D8%AF-%D9%BE%DB%8C%DA%A9%D8%A7%D9%86-%D8%A7%D8%B2-%D8%AA%DB%8C%D9%85-%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:12:01+00:00"/>
    <meta property="og:title" content="فرکی: امیدوارم در این هوای آلوده اتفاق بدی نیفتد/ پیکان از تیم‌های بزرگ است"/>
    <meta property="og:description" content="سرمربی تیم فوتبال پیکان به آلودگی هوای تهران پیش از دیدار تیمش با تراکتور اشاره و ابراز امیدواری کرد تا در این هوا اتفاق بدی برای کسی رخ ندهد."/>
  </head>
  <body>
    <article>
      <h1>فرکی: امیدوارم در این هوای آلوده اتفاق بدی نیفتد/ پیکان از تیم‌های بزرگ است</h1>
      <address><time datetime="2019-11-29T11:12:01+00:00">29 Nov 2019, 11:12</time> by <a rel="author">مهدی روزخوش</a></address>
      <p>سرمربی تیم فوتبال پیکان به آلودگی هوای تهران پیش از دیدار تیمش با تراکتور اشاره و ابراز امیدواری کرد تا در این هوا اتفاق بدی برای کسی رخ ندهد.</p>
      <p>به گزارش ایسنا، حسین فرکی، سرمربی تیم فوتبال پیکان، در نشست خبری پیش از دیدار با تراکتور بیان کرد: این آمادگی را داریم تا فردا یک بازی خوب و زیبا را به فوتبالی‌های عزیز تقدیم کنیم. کسانی که بازی را از طریق تلویزیون یا مستقیم می‌بینند. بردن تیم‌های بزرگ مثل تراکتور به هر بازیکن و هر تیم کمک می‌کند و لذت‌بخش است. ما خودمان هم جز تیم‌های بزرگ از نظر کیفیت بازی هستیم. چیزی که تا به این لظه در لیگ اکثریت کسانی که بازی‌های پیکان را دنبال می‌کنند آن را تایید می‌کنند.</p>
      <p>او ادامه داد: از نظر من تیمی که می‌تواند از بازیکن‌های ملی‌پوش و برتری در مجموعه‌اش استفاده کند و در بالای جدول حضور و تماشاگران و امکانات خوبی داشته باشد تیم بزرگی است. تراکتور یکی از این تیم‌هاست. سپاهان هم یکی از این تیم‌هاست که برابر آن‌ها در جام حذفی بازی کردیم. البته نتیجه آن بازی را فراموش کردیم و به بازی فردا فکر می‌کنیم. با توجه به شناختی که از تراکتور داریم. فصل گذشته پیکان برابر تراکتور دو بر صفر در شهر قدس شکست خورد. یک بازی هم در دور برگشت توانستیم در شرایط خیلی دشوار یک بازی بزرگ را ببنیم. در فصل گذشته همین پیروزی به ما خیلی کمک کرد. فردا سومین بازی را در طی یک فصل و نیم با تراکتور انجام می‌دهیم. بازی فردای ما می‌تواند به چند دلیلی جذابیت داشته باشد. مهمترینش خود ما هستیم. امیدواریم فردا هم یک بازی زیبا و قشنگ ببینیم. مطمئنا در این دیدار خانگی به دنبال پیروزی هستیم و این پیروزی می‌تواد ما را در جدول به جایگاه بهتری برساند. از این به بعد باید هر چهار روز یک بار بازی کنیم که نیاز به ریکاوری وجود دارد. امیدواریم در مجموعه پیکان همه دست به دست هم دهیم تا بازی‌های پیش رو را با موفقیت دنبال کنیم و امتیازات لازم را کسب کنیم.</p>
      <p>فرکی در پاسخ به این پرسش که آیا به اهدافش رسیده است یا خیر، گفت: شاید فقط چهار امتیاز نسبت به هدف‌گذاری‌مان کمتر کسب کردیم. البته این چهار امتیاز به بازی با گل‌گهر و شاهین شهرداری بوشهر برمی‌گردد که می‌توانستیم در هر دو بازی برنده شویم. هر دو بازی مساوی شد و چهار امتیاز از ما کم شد. از نظر کیفیت فوتبال با توجه به مجموعه جوان و یکدستی که داریم می‌توانم بگویم راضی هستم. امیدوار هستیم که این چهار امتیاز را در ادامه جبران کنیم و جایگاه بهتری به دست بیاوریم.</p>
      <p>سرمربی پیکان در خصوص آلودگی هوای تهران و انجام بازی در این شرایط توضیح داد: این هشداری برای همه کسانی است که در هوای باز حرکت دارند و تنفس می‌کنند. به خصوص فوتبالی‌ها که در جریان تمرینات و بازی‌ها هستند. این آلودگی می‌تواند آسیب بزند. ما تا جایی که توان داریم سعی می‌کنیم که از توصیه‌هایی که می‌شود در رابطه با کاهش آلودگی و اثرات مخربش استفاده کنیم و خودمان را برای بازی فردا آماده کنیم. بازی دو هفته قبل ما هم با همین شرایط برگزار شد. در صورتی که همه جا تعطیل شده بود اما بازی ما انجام شد. نمی‌دانم این تصمیم‌گیری بر عهده کیست. در مجموع آلودگی هوا می‌تواند بر روی کسانی که فوتبال بازی می‌کنند تاثیرگذار باشد. امیدوارم اتفاق بدی نیفتد.</p>
      <p>فرکی درباره وضعیت داوری در لیگ هم گفت: اشتباهاتی در خیلی از بازی‌ها صورت گرفته که من اسمش را همان اشتباه می‌گذارم. مطمئنا در این کار نخواهد بود. جامعه داوری ما شرافتمند و زحمتکش هستند که جا دارد از آن‌ها تشکر کنم و خسته نباشید بگویم. خود ما هم در بازی گذشته از این موضوع آسیب دیدیم. حتی داور بازی هم که در برگشت همسفر بودیم اشتباه کمک داور بازی با سپاهان را رد نکرد. همین اشتباه منجر به گل دوم سپاهان شد. تلاش کردیم به بازی برگردیم و حق ما شکست نبود. به هر حال ما هم از این موضوع آسیب دیدیم. یک جا هم ممکن است که سود ببریم. نمی‌خواهم به بازی‌های دیگر وارد شوم چون در حیطه اختیارات من نیست. اگر مقداری داورهای ما دقت کنند و چیدمان داوری‌ها طوری نباشد که تیمی را دست کم بگیریم. یا از کنار یک مسابقه بی‌تفاوت نگذریم. خواهش من از کمیته داوران این است که در چیدمان داوری دقت کنند تا اشتباهات داوران کمتر شود.</p>
      <p>سرمربی پیکان در پایان درباره وضعیت تیم ملی هم اظهار کرد: من دیروز مصاحبه‌ای داشتم که امروز در ایسنا کار شد و کاملا صحبت کردم. اجازه بدهید راجع به تیم ملی کمتر حرف بزنیم و بیشتر آرزوی موفقیت کنیم تا ببینیم چه تصمیمی گرفته می‌شود.</p>
      <p>انتهای پیام</p>
    </article>
  </body>
</html>