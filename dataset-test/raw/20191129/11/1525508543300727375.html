<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783912/%D9%85%D8%AC%D9%84%D8%B3-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D8%A8%D8%A7%DB%8C%D8%AF-%D8%B9%D8%B5%D8%A7%D8%B1%D9%87-%D9%81%D8%B6%D8%A7%D8%A6%D9%84-%D8%A8%D8%A7%D8%B4%D8%AF-%D9%84%D8%B2%D9%88%D9%85-%D8%AA%D8%B1%D9%88%DB%8C%D8%AC-%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:40:04+00:00"/>
    <meta property="og:title" content="امام جمعه ارومیه: مجلس شورای اسلامی باید عصاره فضائل باشد/لزوم ترویج تفکر بسیجی"/>
    <meta property="og:description" content="ارومیه – نماینده ولی فقیه در آذربایجان غربی و امام جمعه ارومیه گفت: مجلس شورای اسلامی ما یابد عصاره فضائل باشد."/>
  </head>
  <body>
    <article>
      <h1>امام جمعه ارومیه: مجلس شورای اسلامی باید عصاره فضائل باشد/لزوم ترویج تفکر بسیجی</h1>
      <address>
        <time datetime="2019-11-29T11:40:04+00:00">29 Nov 2019, 11:40</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام سیدمهدی قریشی ظهر جمعه در جمع نمازگزاران ارومیه با بیان اینکه داشتن قدرت مدیریتی باید ارجح بر سایر مشخصات در انتخاب نمایندگان مجلس باشد افزود: نمایندگان مجلس با کارشناسان قوی تصمیمات قوی بگیرند و با برنامه‌ریزی دقیق به امور رسیدگی و از عجله و کارهای عجولانه پرهیز کنند.</p>
      <p>وی با اشاره به بصیرت و هوشیاری مردم در حوادث اخیر عنوان کرد: نیروهای امنیتی و بسیج اجازه تعدی آشوبگران را ندادند و در ادامه نیز باید نمایندگان مجلس و مسئولان مربوطه نسبت به رساندن درخواست مردم به گوش مدیران تلاش کنند.</p>
      <p>امام جمعه ارومیه در ادامه با تاکید بر اینکه مجلس و نمایندگان وظیفه دارند مطالبات مردم را به گوش مسئولان برسانند ادامه داد: باید تدبیر مناسب شود، چرا نمایندگان با کارشناسی مناسب نسبت به بررسی وضعیت اقدام نمی‌کنند؟ مردم از دولت و مجلس انتظار انجام کارها با کارشناسی را دارند.</p>
      <p>وی گفت: انتخاب نمایندگان باید با تدبر و عقلانیت باشد چراکه هر نماینده نشانه عقل، فهم، درک و شعور مردم منطقه است، باید کسی انتخاب کنیم که موجب افتخار و سربلندی باشد نه اینکه مردم بخاطر انتخاب سرافکنده شوند.</p>
      <p>حجت‌الاسلام قریشی، اضافه کرد: ثبت‌نام برای کاندیداتوری در انتخابات مجلس باید با بررسی و شناخت واقعی زمان و شرایط باشد. مسئولان مربوطه هم باید شرایط را اصلاح کرده و نسبت به سهولت شرایط انتخاب اقدام کنند.</p>
      <p>وی در بخش دیگری از سخنان خود با اشاره به هفته بسیج و لزوم تفکر فرهنگ بسیجی در جامعه اضافه کرد: تمام مسئولان و مردم باید در خصوص بیانات ایشان در جمع بسیجیان اهتمام داشته باشند.</p>
      <p>نماینده ولی فقیه در آذربایجان غربی با بیان اینکه مجاهدت در عرصه دفاع سخت و نرم باید برای همه مردم و مسئولان در اولویت باشد و روحیه بسیجی برای همه معنا داشته باشد گفت: اینکه رهبر انقلاب در مورد لزوم آینده‌نگری بسیجیان تاکید دارند، نشان دهنده اهمیت این موضوع و نیاز کشور به هشیاری و دوری از خواب و بیخیال است که نیاز امروز جامعه است.</p>
      <p>حجت‌الاسلام قریشی، تاکید کرد: باید دشمن را بشناسیم و از غفلت دوری کنیم. باید یاد و خاطره بسیجیان واقعی و نمونه در جامعه زنده و بازآوری شود. همه در این راستا تلاش و همت کنیم و یاد بزرگان عرصه‌های مختلف را در جامعه زنده نگه داریم.</p>
      <p>امام جمعه ارومیه با اشاره به مباحث معاد اظهار داشت: در روز قیامت فرد تنهایی در محضر خداوند تعالی حاضر می‌شود و دارایی و موقعیت فرد دیگر کارساز نیست و ایمان و منزلت فرد به کمک او می‌آید. </p>
    </article>
  </body>
</html>