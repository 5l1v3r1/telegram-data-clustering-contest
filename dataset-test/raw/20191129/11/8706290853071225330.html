<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/687207/thetika-vlepoun-to-neo-asfalistiko-epistimones-kai-eleftheroi-epa"/>
    <meta property="og:site_name" content="enikos.gr"/>
    <meta property="article:published_time" content="2019-11-29T11:57:00+00:00"/>
    <meta property="og:title" content="Θετικά &quot;βλέπουν&quot; το νέο ασφαλιστικό επιστήμονες και ελεύθεροι επαγγελματίες"/>
    <meta property="og:description" content="Συνάντηση με αντικείμενο το ασφαλιστικό των επιστημόνων και των ελεύθερων επαγγελματιών είχαν την Πέμπτη..."/>
  </head>
  <body>
    <article>
      <h1>Θετικά "βλέπουν" το νέο ασφαλιστικό επιστήμονες και ελεύθεροι επαγγελματίες</h1>
      <address>
        <time datetime="2019-11-29T11:57:00+00:00">29 Nov 2019, 11:57</time>
      </address>
      <p>Της Αργυρώς Μαυρούλη</p>
      <p>Συνάντηση με αντικείμενο το <a href="http://www.enikos.gr/economy/390163/pos-epireazontai-ta-oria-ilikias-me-to-neo-asfalistiko">ασφαλιστικό</a> των επιστημόνων και των ελεύθερων επαγγελματιών είχαν χθες ο Πρόεδρος της Ολομέλειας των Δικηγορικών Συλλόγων κ. Δημήτρης Βερβεσός, ο Πρόεδρος του Ιατρικού Συλλόγου Αθηνών κ. Γιώργος Πατούλης και ο Πρόεδρος του ΤΕΕ κ. Γιώργος Στασινός.</p>
      <p>Τη συνάντηση απασχόλησαν κυρίως τα νέα δεδομένα που προέκυψαν μετά τις αποφάσεις του ΣτΕ για την αντισυνταγματικότητα του ν. 4387/2016 και ενόψει των επικείμενων νομοθετικών πρωτοβουλιών της κυβέρνησης για τη ρύθμιση του ασφαλιστικού καθεστώτος αυτής της κατηγορίας των ασφαλισμένων.</p>
      <p>Οι πρόεδροι των επιστημονικών φορέων συμφώνησαν στα ακόλουθα και με την σύμφωνη γνώμη του Προέδρου του Οικονομικού Επιμελητηρίου Ελλάδος κ. Κωνσταντίνου Κόλλια ο οποίος δεν μπόρεσε να συμμετάσχει στη σύσκεψη:</p>
      <p>1. Ο ν. 4387 και ο υπολογισμός ασφαλιστικής εισφοράς με βάση το εισόδημα λειτούργησε σε μια τελείως προβληματική για τους ελεύθερους επαγγελματίες και επιστήμονες κατεύθυνση, τόσο ως προς το ύψος των εισφορών και τη συνολική φορολογική και ασφαλιστική επιβάρυνση όσο και κατά τη διαδικασία εκκαθάρισης και καταβολής τους</p>
      <p>2. Θεωρούν ότι η εισφορολόγηση δεν έχει καμία σχέση με τη φορολόγηση και η λογική του ασφαλιστικού συστήματος πρέπει να είναι τελείως διάφορη από το φορολογικό σύστημα</p>
      <p>Το προτεινόμενο από την κυβέρνηση σύστημα με ελάχιστη υποχρεωτική και λοιπές ασφαλιστικές κλάσεις, κινείται στο πλαίσιο σε ενός απλού, καθαρού και αναλογικού συστήματος εισφορών, αρκεί να λαμβάνει πρόνοιες ώστε να μην επέλθει καμία επιβάρυνση στους ήδη επιβαρυμένους ελεύθερους επαγγελματίες επιστήμονες οι οποίοι διαβιούν σε δύσκολες συνθήκες άσκησης του επαγγέλματος, ιδίως στα χρόνια μετά την κρίση, ώστε να μην οδηγήσει ακόμη περισσότερους σε έξοδο από το επάγγελμα.</p>
      <p>Επίσης επισήμαναν ότι πρέπει να υπάρξει πρόνοια για ευαίσθητες κατηγορίες ασφαλισμένων όπως νέων ασφαλισμένων, μητρότητας, Ατόμων με Ειδικές Ανάγκες και σοβαρά προβλήματα Υγείας καθώς και ενεργών ασφαλισμένων που έχουν συμπληρώσει προϋποθέσεις συνταξιοδότησης και επιθυμούν να παραμείνουν ενεργοί.</p>
      <p>Οι τέσσερις πρόεδροι συμφώνησαν να συγκροτηθεί κοινή ομάδα εργασίας και να κληθούν να συμμετέχουν και άλλοι φορείς επιστημόνων και ελεύθερων επαγγελματιών που είχαν συμμετάσχει στο κοινό μέτωπο κατά της ασφαλιστικής αντιμεταρρύθμισης του 2016, ώστε να συγκροτηθούν κοινές προτάσεις στα σημεία συλλογικού ενδιαφέροντος και να προωθηθούν στην κυβέρνηση ενόψει της επικείμενης νομοθέτησης για το ασφαλιστικό.</p>
      <p>
        <b>Πηγή: Real.gr</b>
      </p>
      <related>
        <h4>σχετικά άρθρα</h4>
        <a href="http://www.enikos.gr/economy/686855/oosa-tachytati-i-giransi-tou-plithysmou-stin-ellada-pos-piezei-to%0A%20%20%20%20%0A"/>
        <a href="http://www.enikos.gr/economy/686060/vroutsis-afto-tha-einai-to-neo-asfalistiko-ti-eipe-gia-eisfores-o%0A%20%20%20%20%0A"/>
        <a href="http://www.enikos.gr/economy/686055/asfalistikes-eisfores-oi-nees-katigories-gia-tous-agrotes-ti-tha-%0A%20%20%20%20%0A"/>
        <a href="http://www.enikos.gr/economy/684819/aftes-einai-oi-nees-eisfores-gia-tous-eleftherous-epangelmaties%0A%20%20%20%20%0A"/>
        <a href="http://www.enikos.gr/economy/684429/asfalistiko-megales-eisfores-gia-megali-syntaxi-oi-52-nees-katigo%0A%20%20%20%20%0A"/>
        <a href="http://www.enikos.gr/economy/682264/mitarakis-poies-einai-oi-treis-vasikes-proteraiotites-tis-kyverni%0A%20%20%20%20%0A"/>
        <a href="http://www.enikos.gr/economy/681870/epanafora-asfalistikon-klaseon-gia-mi-misthotous-ti-exetazei-to-y%0A%20%20%20%20%0A"/>
        <a href="http://www.enikos.gr/economy/687071/pote-anastelletai-i-chrisi-ton-ilektronikon-ypiresion-tou-efka-gi%0A%20%20%20%20%0A"/>
        <a href="http://www.enikos.gr/economy/687159/stous-rythmous-tis-black-friday-ti-prepei-na-prosexoun-oi-katanal%0A%20%20%20%20%0A"/>
      </related>
    </article>
  </body>
</html>