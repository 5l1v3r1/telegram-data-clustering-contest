<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/29/sreshtata-makron-stoltenberg-franciia-vs-ostanalite-v-nato.431246"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T11:28:00+00:00"/>
    <meta property="og:title" content="Срещата Макрон - Столтенберг: Франция vs останалите в НАТО"/>
    <meta property="og:description" content="Западния печат коментира политиката на Еманюел Макрон | Dnes.bg"/>
  </head>
  <body>
    <article>
      <h1>Срещата Макрон - Столтенберг: Франция vs останалите в НАТО</h1>
      <h2>Западния печат коментира политиката на Еманюел Макрон</h2>
      <address><time datetime="2019-11-29T11:28:00+00:00">29 Nov 2019, 11:28</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Макрон защити думите си за "мозъчната смърт" на НАТО в навечерието на срещата на върха на алианса, пише в. "Гардиън" във връзка с вчерашната среща в Париж между френския президент и генералния секретар на НАТО Йенс Столтенберг.</p>
      <p>Изданието отбелязва, че френският президент е определил това свое изказване като "необходим сигнал за пробуждане" и е разкритикувал Турция.</p>
      <p>Еманюел Макрон е изолиран, съюзниците от НАТО отхвърлят твърдението му, че организацията е в "мозъчна смърт", пише друг британски ежедневник, "Дейли телеграф".</p>
      <p>Вестникът коментира, че вчера Макрон е останал изолиран от лидерите на другите страни от НАТО, след като е защитил изказването си, че организацията се намира в "мозъчна смърт".</p>
      <p>Острата му оценка по отношение на трансатлантическия съюз е била отхвърлена от съюзниците в ЕС, които искат да свържат по-силно страните от алианса една с друга пред лицето на заплахите от Русия и други агресори, отбелязва "Дейли телеграф".</p>
      <p>Във връзка с това изданието допълва, че е научило, че на срещата на външните министри от алианса миналата седмица в Брюксел изказването на Макрон не е срещнало никаква подкрепа, като най-острият критик е била Германия.</p>
      <p>Франция срещу останалите от НАТО, обобщава в. "Франкфуртер алгемайне цайтунг" в материала си за вчерашната среща в Париж между френския президент и генералния секретар на пакта.</p>
      <p>Без значение дали става дума за Русия или за бюджета на НАТО, френският президент Макрон се цепи от останалите за всичко. Партньорите са подразнени и вървят по свой път, различен от неговия, коментира германският ежедневник.</p>
      <p>Макрон предупреди Турция за солидарността между съюзниците в НАТО, пише в. "Файненшъл таймс".</p>
      <p>Британското издание цитира думите на френския президент, че интервенцията на Анкара в Сирия "поражда въпроси" относно алианса.</p>
      <p>Вестниците "Ню Йорк таймс" и "Индипендънт" акцентират върху темата за финансирането на НАТО.</p>
      <p>НАТО предложи на Тръмп "бюджетен бонбон" в навечерието на срещата на върха, пише в заглавие американският ежедневник във връзка със срещата Макрон-Столтенберг в Париж.</p>
      <p>"Ню Йорк таймс" отбелязва, че вчера генералният секретар е заявил, че Съединените щати и Германия вече ще имат еднакъв принос за бюджета на пакта.</p>
      <p>Британският "Индипендънт" коментира, че на срещата на върха на НАТО в Лондон на 3 и 4 декември по случай 70-годишнината на алианса се очаква президентът на САЩ Доналд Тръмп отново да поиска европейските страни и Канада да увеличат отбранителните си разходи.</p>
      <p>В. "Уолстрийт джърнъл" акцентира върху изказването на френския президент на пресконференцията с генералния секретар на алианса за ролята на Франция в африканския регион Сахел.</p>
      <p>Франция ще преразгледа военната си роля в Африка след смъртоносната катастрофа с хеликоптерите, пише американският ежедневник в заглавие.</p>
      <p>"Уолстрийт джърнъл" коментира, че Франция преразглежда ролята си на водеща страна в контратерористичните операции в Африка, след като преди дни 13 френски войници загинаха при сблъсък на хеликоптери.</p>
      <p>Президентът Макрон е наредил да бъде направена преоценка на ролята на Париж в региона Сахел с оглед намаляването на военното присъствие на САЩ в Африка, допълва изданието.</p>
      <p>/БТА/</p>
      <related>
        <h4>Още по темата</h4>
        <a href="https://www.dnes.bg/world/2019/11/28/ekspert-kontingentyt-na-sasht-v-evropa-e-minimalen.431222"/>
        <a href="https://www.dnes.bg/world/2019/11/28/makron-stoi-zad-dumite-si-za-mozychnata-smyrt-na-nato.431188"/>
        <a href="https://www.dnes.bg/eu/2019/11/28/makron-imal-algoritym-za-kontrol-vyrhu-evropa.431119"/>
      </related>
    </article>
  </body>
</html>