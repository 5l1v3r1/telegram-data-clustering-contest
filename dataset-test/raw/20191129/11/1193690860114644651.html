<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/na-forumi-oon-u-zhenevi-ukrainska-delehatsiia-zirvala-vystup-predstavnyka-krymu-203702.html"/>
    <meta property="og:site_name" content="5 канал"/>
    <meta property="article:published_time" content="2019-11-29T11:57:00+00:00"/>
    <meta property="og:title" content="На форумі ООН у Женеві українська делегація зірвала виступ &quot;представника Криму&quot;"/>
    <meta property="og:description" content="Бабін висловив сумніви щодо неупередженості головуючої на засіданні, котра &quot;підігрувала росіянам&quot;."/>
  </head>
  <body>
    <article>
      <h1>На форумі ООН у Женеві українська делегація зірвала виступ "представника Криму"</h1>
      <address>
        <time datetime="2019-11-29T11:57:00+00:00">29 Nov 2019, 11:57</time>
      </address>
      <p>Українська делегація зірвала виступ незаконно обраного до Держдуми РФ від окупованого Криму Руслана Бальбека на форумі ООН з питань нацменшин в окупованому Криму. Як наголосив у коментарі "<a href="https://www.ukrinform.ua/rubric-crimea/2827588-na-forumi-oon-v-zenevi-ukrainci-zirvali-provokaciu-rf-z-predstavnikom-krimu.html">Укрінформу</a>" експостпред президента України в АРК Борис Бабін – Бальбек був включений до складу російської делегації із порушенням процедур.</p>
      <p>"Наприкінці засідання за процедурою дають слово дипломатам делегацій, які бажають висловитися. І тут замість російського дипломата почав виступати "депутат Держдуми" Руслан Бальбек, який вихлюпнув потік російської пропаганди. Український дипломат за процедурою почав заперечувати проти виступу Бальбека, наголошуючи, що це фейковий делегат, він порушує резолюції ГА ООН і взагалі не має права представляти Росію. А я, у рамках загальноприйнятих парламентських процедур, не порушуючи правил, почав голосно стукати по столу, псуючи виступ колаборанта "на картинку" і заглушуючи його слова", – зазначив Бабін.</p>
      <p>Він додав, що у результаті виступ "депутата Держдуми" був зірваний – і "лише наполегливість головуючої дозволила йому скоромовкою щось там договорити".</p>
      <p>Щодо самої головуючої на засіданні – однієї з експертів ООН – Бабін висловив сумніви в її неупередженості, адже вона "підігрувала росіянам".</p>
      <p>"Наприклад, коли я привернув увагу залу до фейковості російської делегації та присутності в її кріслах "громадських діячів" – головуюча не утрималася й порадила мені "не розпалювати ситуації". Також вона проігнорувала спроби наших дипломатів апелювати до "кримських" резолюцій ГА ООН та до регламенту. Ба більше, головуюча сказала, що "нічого не знає ні про які ноти" щодо фейковості делегації РФ на форумі, які направляло постпредство України в Женеві, та про які спробував нагадати український дипломат", – наголосив колишній постпред президента.</p>
      <p>Експерт акцентував, що продовжуватиме здійснювати  такі провокації проти України – не жаліючи ніяких коштів і ресурсів на це.</p>
      <p>"Нам треба думати, як цьому протидіяти. Самих дипломатів замало на таких заходах, потрібно забезпечувати присутність експертів та представників громадянського суспільства для припинення численних провокацій, бо росіяни дуже нахабні та зловживають правилами, підкуповують та залякують чиновників", – резюмував Бабін.</p>
      <p>Нагадаємо, <a href="https://www.5.ua/svit/rosiia-vyishla-z-zhenevskoi-konventsii-shchodo-zakhystu-tsyvilnoho-naselennia-pid-chas-mizhnarodnykh-zbroinykh-konfliktiv--detali-203271.html">Росія вийшла з Женевської конвенції щодо захисту цивільного населення під час міжнародних збройних конфліктів</a>.</p>
    </article>
  </body>
</html>