<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/mobile/nederlanders-willen-wel-snel-5g-internet-maar-niet-zelf-investeren"/>
    <meta property="og:site_name" content="DutchCowboys"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Nederlanders willen wel snel 5G-internet, maar niet zelf investeren"/>
    <meta property="og:description" content="De meerderheid is tevreden over de snelheid van het 4G, maar wil graag dat het netwerk nóg sneller is. Toch zien ze het niet zitten om in 5G te investeren."/>
  </head>
  <body>
    <article>
      <h1>Nederlanders willen wel snel 5G-internet, maar niet zelf investeren</h1>
      <address><time datetime="2019-11-29T11:00:00+00:00">29 Nov 2019, 11:00</time> by <a rel="author">Amy Swinkels</a></address>
      <p>Meer dan de helft van de <a href="https://www.dutchcowboys.nl/nederland">Nederlanders</a> is bekend met de komst van het <a href="https://www.dutchcowboys.nl/5g">5G</a>-netwerk. Hoewel mensen tevreden zijn met het huidige <a href="https://www.dutchcowboys.nl/4g">4G</a>-netwerk, is er toch de behoefte aan nóg snellere verbindingen. Echter blijkt wel dat er niet veel interesse is om daadwerkelijk in het netwerk te investeren. Slechts een klein deel van de Nederlanders is van plan om direct actie te ondernemen, bijvoorbeeld door de aankoop van een <a href="https://www.dutchcowboys.nl/smartphone">smartphone</a> die geschikt is voor 5G. Dit blijkt uit een <a href="https://www.dutchcowboys.nl/onderzoek">onderzoek</a> van Telecompaper, onder 1.000 Nederlanders.</p>
      <p>13 procent van de ondervraagden is volledig onbekend met de opvolger van 4G. Vooral senioren zijn zich niet bewust van de ontwikkelingen rondom 5G, terwijl 16-35 jarigen veel bekender zijn met de technologie.</p>
      <h3>Slechts 6 procent</h3>
      <p>De meerderheid van de Nederlanders die momenteel gebruik maakt van het 4G-netwerk, 85 procent, is tevreden over de snelheid, maar toch heeft 39 procent behoefte aan sneller mobiel <a href="https://www.dutchcowboys.nl/internet">internet</a>. Onder de 25-45 jarigen geeft de helft aan dit te willen, onder de 16-34 jarigen gaat het zelfs om drie kwart.</p>
      <p>Maar als het op de investering aankomt die consumenten willen doen om er daadwerkelijk gebruik van te maken, blijkt de bereidheid een stuk minder. Slechts 6 procent koopt direct een nieuwe 5G-smartphone. Een grote groep kijkt liever eerst de kat uit de boom voordat ze actie ondernemen.</p>
      <p>Hoewel veel mensen enthousiast zijn over de komst van 5G, heeft niet iedereen interesse in een 5G-smartphone. Ongeveer één derde is helemaal niet van plan om een nieuwe smartphone te kopen of over te stappen van aanbieder. Maar uiteindelijk zal iedereen de overstap naar 5G maken, zoals dit ook gebeurde bij 4G. Zelfs smartphones in de lagere segmenten zullen op den duur geschikt zijn voor 5G. Tegen die tijd zijn we waarschijnlijk alweer bezig met 6G.</p>
      <h3>Zorgen over straling</h3>
      <p>Een terugkerend onderwerp in de media omtrent 5G is het potentiële stralingsgevaar. 34 procent van de ondervraagden geeft aan zich zorgen te maken over de elektromagnetische straling die het nieuwe netwerk met zich meebrengt. Opvallend is dat Nederlanders zich minder zorgen maken over het huidige 3G/4G netwerk, omdat ze denken dat de straling hierbij minder intens is. Veel mensen geven overigens ook aan dat ze eigenlijk geen idee hebben van hoe dit nu werkelijk zit.</p>
      <p>Desondanks blijkt uit het onderzoek van Telecompaper dat de bevolking zich meer druk maken over andere gevaren voor de volksgezondheid. De respondenten maken zich vooral zorgen om zaken zoals drugs, roken, smog, uv-straling en micro-plastic.</p>
      <related>
        <h4>Lees ook:</h4>
        <a href="https://www.dutchcowboys.nl/techinasia/gaming-moet-chinese-vraag-naar-5g-aanwakkeren"/>
        <a href="https://www.dutchcowboys.nl/technology/eu-landen-bepalen-gezamenlijk-selectiebeleid-voor-5g-leveranciers"/>
        <a href="https://www.dutchcowboys.nl/techinasia/60-van-huaweis-5g-contracten-zijn-europees"/>
      </related>
    </article>
  </body>
</html>