<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/Soping-sezona-od-crnog-petka-do-Bozica-bice-kraca-sest-dana/571132?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T11:17:20+00:00"/>
    <meta property="og:title" content="Šoping-sezona od &quot;crnog petka&quot; do Božića biće kraća šest dana"/>
    <meta property="og:description" content="NJUJORK - Šoping-sezona u SAD, koja traje od Dana zahvalnosti do Božića, biće ove godine šest dana kraća nego lani."/>
  </head>
  <body>
    <article>
      <h1>Šoping-sezona od "crnog petka" do Božića biće kraća šest dana</h1>
      <address><time datetime="2019-11-29T11:17:20+00:00">29 Nov 2019, 11:17</time> by <a rel="author">Tanjug</a></address>
      <p>NJUJORK - Šoping-sezona u SAD, koja traje od Dana zahvalnosti do Božića, biće ove godine šest dana kraća nego lani.</p>
      <p>Kako piše AP, ovo će biti najkraća sezona prazničnih kupovina od 2013. godine, jer je Dan zahvalnosti pao četvrtog četvrtka u novembru - što je najkasniji mogući datum. To znači da će kupci imati manje vremena za kupovine, a trgovci manje vremena da ih prevare, navodi američka agencija, uz podsjećanje da zvanično šoping-ludilo počinje danas, na "crni petak".</p>
      <p>Kompanija Adobe Analytics predviđa da će zbog skraćene sezone prihodi u onlajn trgovanju biti manji za jednu milijardu dolara. Ipak, očekuju da će prodaja na mreži dostići 143,7 milijardi dolara, što je za 14,1 odsto više u odnosu na prošlogodišnju prazničnu sezonu.</p>
      <p>Nacionalna federacija za maloprodaju (NRF), najveća maloprodajna grupacija u SAD, takođe ukazuje na kraću sezonu u svojoj prognozi, ali ocjenjuje da će pravi pokretač prometa biti tržište rada. Prognozira da će prodaja za praznike porasti između 3,8 i 4,2 procenta, što je više od razočaravajućeg rasta od 2,1 odsto u periodu novembar-decembar 2018. godine, koji je podbacio u odnosu na predviđanja te grupacije.</p>
      <p>Prošlogodišnje praznične rasprodaje bile su pogođene poremećajem trgovinskih odnosa između SAD i Kine i blokadom vlade. Prognoze rasta prodaje tokom praznične sezone za ovu godinu su za 3,7 odsto iznad prosječnog rasta u posljednjih pet godina.</p>
      <p>NRF očekuje da će prodaje putem interneta i drugim kanalima, ne računajući prodavnice, koje ulaze u ukupan iznos, tokom prazničnog perioda porasti između 11 i 14 odsto.</p>
      <p>Predviđa se da će "crni petak" ponovo biti najunosniji šoping-dan u sezoni, a potom posljednja subota uoči Božića, prema analizi "MasterCard SpendingPulsea", koji prati potrošnju preko svih vrste plaćanja, uključujući gotovinu i čekove.</p>
      <p>Sezona praznika 2019. godine biće dobra mjera zdravlja američke ekonomije, navodi AP i dodaje da mnogi izvršni direktori u sektoru maloprodaje kažu da su njihovi kupci "finansijski zdravi", argumentujući to umjerenim rastom plata i stopom nezaposlenosti koja je blizu najnižeg nivoa u 50 godina.</p>
    </article>
  </body>
</html>