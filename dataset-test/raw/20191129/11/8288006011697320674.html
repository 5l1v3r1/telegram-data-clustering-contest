<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175963/futbal-arsenalu-dosla-trpezlivost-emery-uz-nie-je-trener-kanonierov-"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T11:34:47+00:00"/>
    <meta property="og:title" content="Futbal: Arsenalu došla trpezlivosť, Emery už nie je tréner „kanonierov“"/>
    <meta property="og:description" content="Emery nahradil vlani v lete vo funkcii Arsenea Wengera."/>
  </head>
  <body>
    <article>
      <h1>Futbal: Arsenalu došla trpezlivosť, Emery už nie je tréner „kanonierov“</h1>
      <h2>Emery nahradil vlani v lete vo funkcii Arsenea Wengera.</h2>
      <address><time datetime="2019-11-29T11:34:47+00:00">29 Nov 2019, 11:34</time> by <a rel="author">TASR</a></address>
      <p>Londýn 29. novembra (TASR) - Vedenie anglického futbalového klubu Arsenal Londýn prepustilo v piatok trénera Unaia Emeryho. Vo funkcii vydržal osemnásť mesiacov. Spoločne s ním skončil aj celý jeho realizačný tím. Lavičku <i>"kanonierov"</i> dočasne prevzal bývalý stredopoliar Arsenalu Freddie Ljungberg.</p>
      <p>Emery nahradil vlani v lete vo funkcii Arsenea Wengera. V úvodnej sezóne obsadil s Londýnčanmi piate miesto v tabuľke Premier League a priviedol ich do finále Európskej ligy. V novom ročníku sa im však nedarí, v domácej lige je Arsenal až na ôsmej pozícii a momentálne ťahá sedemzápasovú šnúru bez víťazstva vo všetkých súťažiach. Poslednou <i>"kvapkou"</i> bola štvrtková domáca prehra v EL s Eintrachtom Frankfurt (1:2). <i>"Úprimne ďakujeme Unaiovi a jeho kolegom za úsilie dostať klub na najvyššiu úroveň. Prajeme im veľa úspechov do budúcnosti,"</i> uviedol na klubovom webe šéf Arsenalu Josh Kroenke.</p>
      <p>Ljungberg doteraz trénoval rezervný tím Arsenalu, ako hráč si obliekal jeho dres v rokoch 1998-2007, fanúšikovia ho zvolili za 11. najlepšieho hráča v histórii klubu. <i>"Opýtali sme sa Freddieho, či by bol ochotný prevziať zodpovednosť za "</i>áčko<i>". Máme plnú dôveru v jeho schopnosti,"</i> uviedol Arsenal v stanovisku. Švédovou prvou úlohou bude ukončiť nepriaznivú sériu. Podľa štatistického portálu OptaJoe, majú <i>"kanonieri"</i> najhoršiu formu za 27 rokov, horšie na tom boli iba vo februári 1992, keď pod trénerom Georgeom Grahamom nezvíťazili osemkrát v rade.</p>
      <p> </p>
    </article>
  </body>
</html>