<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/general/607813"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-29T11:17:00+00:00"/>
    <meta property="og:title" content="กรมโยธาฯ แจงปมจัดทำผังเมืองรวมเขตเศรษฐกิจพิเศษนครพนม ยันยังไม่ยุติ"/>
    <meta property="og:description" content="กรมโยธาธิการและผังเมือง  ชี้แจง ปมจัดทำผังเมืองรวมเขตเศรษฐกิจพิเศษนครพนม ยันยังไม่ได้ข้อยุติ พร้อมรับฟังความคิดเห็นของประชาชน"/>
  </head>
  <body>
    <article>
      <h1>กรมโยธาฯ แจงปมจัดทำผังเมืองรวมเขตเศรษฐกิจพิเศษนครพนม ยันยังไม่ยุติ</h1>
      <address><time datetime="2019-11-29T11:17:00+00:00">29 Nov 2019, 11:17</time> by <a rel="author">PostToday</a></address>
      <p>กรมโยธาธิการและผังเมือง  ชี้แจง ปมจัดทำผังเมืองรวมเขตเศรษฐกิจพิเศษนครพนม ยันยังไม่ได้ข้อยุติ พร้อมรับฟังความคิดเห็นของประชาชน</p>
      <p>เมื่อวันที่ 29 พ.ย. กรมโยธาธิการและผังเมือง ชี้แจงว่า กรณี การวางและจัดทำผังเมืองรวมเขตเศรษฐกิจพิเศษนครพนม มีวัตถุประสงค์เพื่อส่งเสริมการพัฒนาพื้นที่เศรษฐกิจพิเศษให้บรรลุเป้าหมายตามนโยบายในการพัฒนาเศรษฐกิจของประเทศจัดระเบียบการใช้ประโยชน์ที่ดินและทรัพย์สินให้เอื้อต่อการส่งเสริมและพัฒนากิจกรรมทางเศรษฐกิจที่เหมาะสมกับกายภาพ และศักยภาพของพื้นที่ดำรงรักษาคุณค่าทางสังคม วิถีชีวิต วัฒนธรรม  และอัตลักษณ์ของชุมชน สงวนรักษาสิ่งแวดล้อมและทรัพยากรที่มีคุณค่า ส่งเสริมการเป็นพื้นที่ท่องเที่ยวด้านประวัติศาสตร์ และเมืองค้าชายแดน พัฒนาโครงข่ายคมนาคมขนส่ง การสาธารณูปโภค และสาธารณูปการ รวมทั้งการป้องกัยภัยพิบัติอย่างบูรกณาการ ให้มีความสอดคล้องเชื่อมโยงและเอื้ออำนวยต่อกับทุกระบบ อย่างเป็นเอกภาพและเพื่อให้หน่วยงานภาครัฐ ภาคเอกชน และประชาชน ดำเนินการพัฒนาบนแผนงานเดียวกันอย่างสอดคล้องต่อเนื่อง ดังนั้นจึงได้กำหนด แนวคิดในด้านต่างๆ เช่นด้านการพัฒนาเมืองโดยให้ตอบสนองนโยบายเขตเศรษฐกิจพิเศษ และส่งเสริมการลงทุนตามแนวทางของรัฐบาล และเป็นศูนย์กลางการคมนาคมขนส่งและโลจิสติกส์ เชื่อมโยงประตูเศรษฐกิจสู่ประเทศเพื่อนบ้านและจีนตอนใต้</p>
      <p>ในขณะเดียวกัน ด้านการท่องเที่ยวเชิงวัฒนธรรมและการอนุรักษ์ภูมิทัศน์ วัฒนธรรมริมแม่น้ำโขง ด้านการกำหนดระบบเมืองหลักที่สอดคล้องกับแผนพัฒนาโครงสร้างพื้นฐานและระบบคมนามคมขนส่งทางราง เช่น การเชื่อมโยงกิจกรรม เศรษฐกิจของพื้นที่ เมืองนครพนม และบริเวณสะพานมิตรภาพ ไทย-ลาว เพื่อส่งเสริมการลงทุนและการเติบโตของการพัฒนาเมืองนครพนมอย่างยั่งยืนในอนาคต โดยการจัดเตรียมพื้นที่ที่เหมาะสม รองรับด้านอุตสาหกรรม ที่เปิดกว้าง ให้สามารถพัฒนาอุตสาหกรรมในพื้นที่ชนบท และเกษตรกรรมมากขึ้น จัดเตรียมพื้นที่ รองรับด้านพาณิชยกรรม เพื่อส่งเสริมการพัฒนาเศรษฐกิจการค้า การบริการในพื้นที่ศูนย์กลางเมืองนครพนม โดยคำนึงถึงความเป็นอัตลักษณ์ของชุมชนริมโขง และขยายพื้นที่ เพื่อรองรับการตั้งถิ่นฐานของประชากรที่เพิ่มขึ้น ทั้งการอยู่อาศัยและการบริการพื้นฐานในบริเวณต่อเนื่องจากย่านพาณิชยกรรม รวมทั้ง จัดเตรียมพื้นที่ส่งเสริมการค้าชายแดนบริเวณที่อยู่ระหว่างสะพานมิตรภาพแห่งที่ 3 กับตัวเมืองนครพนม และพื้นที่ชุมชนหนองญาติ ได้จัดเตรียมพื้นที่ด้านพาณิชยกรรมและการอยู่อาศัยไว้รองรับให้อย่างเหมาะสมตามศักยภาพของพื้นที่ ในส่วนพื้นที่ที่เตรียมไว้รองรับการพัฒนาในอนาคตหรือพื้นที่มีแนวโน้มที่พัฒนาแบบค่อยเป็นค่อยไปและมีศักยภาพ เช่น พื้นที่ในอ.บ้านแพง ได้จัดเตรียมพื้นที่รองรับสำหรับการค้าชายแดน และการค้าการลงทุนที่เชื่อมโยงกับเขตเศรษฐกิจพิเศษ นอกจากนี้ ยังมีการจัดเตรียมพัฒนาพื้นที่ชุมชนท่าอุเทน และชุมชนไชยบุรีเพื่อสนับสนุนเศรษบกิจการท่องเที่ยวของจังหวัดนครพนมด้วย</p>
      <p>อย่างไรก็ตาม ตามผังเมืองรวมเขตพัฒนาเศรษฐกิจพิเศษนครพนมกำลังอยู่ในขั้นตอนประชุมรับฟังข้อคิดเห็นของประชาชนในพื้นที่ซึ่งเป็นขั้นตอนที่เน้นการมีส่วนร่วม ของประชาชนและประชาชนในพื้นที่สามารถแสดงความคิดเห็นเกี่ยวกับร่างผังเมืองรวมเขตพัฒนาเศรษฐกิจพิเศษ ผลจากการประชุมรับฟังความคิดเห็นของประชาชนครั้งนี้ กรมโยธาธิการและผังเมืองจะรวบรวมประเด็นข้อคิดเห็นต่างๆ เพื่อนำมาตรวจสอบและปรับแก้ไขให้สอดคล้องกับความต้องการของประชาชน และถูกต้องตามหลักวิชาการการผังเมืองและผังดังกล่าวนี้ยังไม่ยุติ ซึ่งจะต้องมีกระบวนการในการดำเนินการเพื่อบังคับใช้เป็นกฎหมายต่อไป ดังนั้น หากประชาชนมีข้อคิดเห็นและข้อเสนอแนะเพื่อนำมาพิจารณา กรมโยธาธิการและผังเมืองไม่ขัดข้องที่จะนำข้อคิดเห็นต่างๆ ของท้องถิ่น ภาคประชาชน และผู้มีส่วนได้ส่วนเสียในพื้นที่เพื่อให้เกิดประโยชน์สูงสุดต่อไป</p>
    </article>
  </body>
</html>