<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/me-tis-eylogies-mitsotaki-o-trikalinos-kentroos-dimarchos-neos-proedros-tis-kede-se-varos-toy-kentrodexioy-kyrizogloy-poy-irthe-deyteros/"/>
    <meta property="og:site_name" content="europost.gr"/>
    <meta property="article:published_time" content="2019-11-29T11:39:53+00:00"/>
    <meta property="og:title" content="Με τις «ευλογίες» Μητσοτάκη ο Τρικαλινός (κεντρώος) Δήμαρχος νέος Πρόεδρος της ΚΕΔΕ, σε βάρος του κεντροδεξιού Κυρίζογλου, που ήρθε δεύτερος."/>
    <meta property="og:description" content="Ο δήμαρχος Τρικκαίων Δημήτρης Παπαστεργίου είναι ο νέος πρόεδρος της Κεντρικής Ένωσης Δήμων Ελλάδας (ΚΕΔΕ). Σύμφωνα με τα τελικά αποτελέσματα ο δήμαρχος Τρικάλων Δημήτρης Παπαστεργίου λαμβάνει 42 ψήφους παραπάνω από τον δεύτερο, επίσης υποψήφιο για την"/>
  </head>
  <body>
    <article>
      <h1>Με τις «ευλογίες» Μητσοτάκη ο Τρικαλινός (κεντρώος) Δήμαρχος νέος Πρόεδρος της ΚΕΔΕ, σε βάρος του κεντροδεξιού Κυρίζογλου, που ήρθε δεύτερος.</h1>
      <address>
        <time datetime="2019-11-29T11:39:53+00:00">29 Nov 2019, 11:39</time>
      </address>
      <p>Ο δήμαρχος Τρικκαίων Δημήτρης Παπαστεργίου είναι ο νέος πρόεδρος της Κεντρικής Ένωσης Δήμων Ελλάδας (ΚΕΔΕ).</p>
      <p>Σύμφωνα με τα τελικά αποτελέσματα ο δήμαρχος Τρικάλων Δημήτρης Παπαστεργίου λαμβάνει 42 ψήφους παραπάνω από τον δεύτερο, επίσης υποψήφιο για την προεδρία, δήμαρχο Αμπελοκήπων – Μενεμένης, Λάζαρο Κυρίζογλου. Συγκεκριμένα, ο κ. Παπαστεργίου έλαβε 202 ψήφους, έναντι 160 του κ. Κυρίζογλου, ενώ ακολουθούν ο δήμαρχος Καλλιθέας Δημήτρης Καρνάβος με 146 και ο δήμαρχος Μυκόνου Κωνσταντίνος Κούκας με 143.</p>
      <p>Σαρωτική νίκη της ΝΔ στην ΚΕΔΕ<br/>Να σημειωθεί πως Παπαστεργίου και Κυρίζογλου ήταν από κοινού υποψήφιοι στο ψηφοδέλτιο της ΝΔ που πέτυχε σαρωτική νίκη.<br/>Συγκεκριμένα η παράταξη του Κώστα Μπακογιάννη, απέσπασε 325 ψήφους και 19 έδρες.<br/>Στη δεύτερη θέση η παράταξη του ΚΙΝΑΛ «Αυτοδιοικητικό Κίνημα», με επικεφαλής τον Παύλο Γερουλάνο συγκέντρωσε έξι έδρες.<br/>Στην τρίτη θέση η παράταξη του ΣΥΡΙΖΑ «Προοδευτική Αυτοδιοικητική Συνεργασία» με επικεφαλής τον δήμαρχο Λαρισαίων Απόστολο Καλογιάννη, που έλαβε 45 ψήφους και 3 έδρες. Η «Νέα Αυτοδιοίκηση» με αιρετούς από τον χώρο της κεντροαριστεράς και επικεφαλής τον δήμαρχο Νίκαιας -Ρέντη Γιώργο Ιωακειμίδη έλαβε 33 ψήφους και 2 έδρες.</p>
      <p>Βάσει της συμφωνίας που είχε προηγηθεί στο εσωτερικό της ΝΔ και με τη σύμφωνη γνώμη των δύο γαλάζιων δημάρχων, επικεφαλής της ΚΕΔΕ θα οριζόταν αυτός που θα λάμβανε τις περισσότερες ψήφους. Ετσι, βάσει των όσων συμφωνήθηκαν, ο κ. Παπαστεργίου θα προταθεί από την πλειοψηφούσα παράταξη του ΔΣ «Σύγχρονοι Ισχυροί Δήμοι» στη συνεδρίαση του Σώματος για την προεδρία της Ένωσης.</p>
      <p>Νέος πρόεδρος της ΚΕΔΕ: Διεξήχθη ένας σκληρός αλλά δίκαιος προεκλογικός αγώνας<br/>Ο Δημήτρης Παπαστεργίου, δήλωσε μετά την ανακοίνωση των αποτελεσμάτων «Διεξήχθη ένας σκληρός αλλά δίκαιος προεκλογικός αγώνας, καθώς και μια υποδειγματική εκλογική διαδικασία. Η Αυτοδιοίκηση έδειξε ξεκάθαρα ότι θέλει να περάσει στην επόμενη ημέρα. <br/>Μια ημέρα, κατά την οποία θα κυριαρχεί η ενασχόληση με τα προβλήματα υποστελέχωσης των Δήμων, αλλά και με τα προβλήματα που προέκυψαν από τον εκλογικό νόμο. Μία ημέρα, κατά την οποία θα θέσουμε σε νέα βάση τη θέση της Αυτοδιοίκησης ως προς την αποκέντρωση του κράτους, με περισσότερες και πιο άμεσες υπηρεσίες για τον πολίτη. Μια ημέρα, κατά την οποία, εκτός από την αυτονόητη εμπλοκή μας με την καθημερινότητα, θα ασχοληθούμε και με μεγαλύτερης βαρύτητας ζητήματα: η άμεση πρόσβαση σε αναπτυξιακά προγράμματα για τους Δήμους, είναι προτεραιότητα για την ουσιαστική πρόοδο κάθε περιοχής».</p>
      <p>Τα επίσημα αποτελέσματα από την ΚΕΔΕ<br/>Σύμφωνα με τα επίσημα αποτελέσματα που ανακοίνωσε η ΚΕΔΕ, οι ψήφοι που έλαβαν και οι έδρες κάθε παράταξης για το νέο 31 μελές ΔΣ είναι οι εξής: «Σύγχρονοι Ισχυροί Δήμοι» 325 ψήφοι και 19 έδρες, «Αυτοδιοικητικό Κίνημα» 91 ψήφοι και 6 έδρες, « Προοδευτική Αυτοδιοικητική Συνεργασία» 45 ψήφοι και 3 έδρες , «Νέα Αυτοδιοίκηση» 33 ψήφοι και 2 έδρες ενώ δεν εξέλεξαν εκπρόσωπο στο ΔΣ η «Λαϊκή Συσπείρωση» που έλαβε 10 ψήφους και η παράταξη «Συντονισμός Αιρετών» που πήρε 6 ψήφους. Στο 31μελές ΔΣ της ΚΕΔΕ συμμετέχει χωρίς εκλογή και ο εκάστοτε δήμαρχος Αθηναίων.</p>
      <p>Συνολικά ψήφισαν 511 σε σύνολο εγγεγραμμένων 528 και τα έγκυρα ψηφοδέλτια ήταν 510.Ο απελθών πρόεδρος της ΚΕΔΕ και νυν περιφερειάρχης Αττικής, Γιώργος Πατούλης, χαρακτήρισε «μεγάλη νίκη της Αυτοδιοίκησης» την επικράτηση της αυτοδιοικητικής παράταξης «Σύγχρονοι Ισχυροί Δήμοι».</p>
    </article>
  </body>
</html>