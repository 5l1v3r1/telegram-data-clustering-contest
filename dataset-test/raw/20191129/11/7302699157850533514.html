<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000114716"/>
    <meta property="og:site_name" content="MGR Online"/>
    <meta property="article:published_time" content="2019-11-29T11:56:00+00:00"/>
    <meta property="og:title" content="แผ่นดินไหวแอลแบเนียคร่าเกือบ 50 ชีวิต ผู้พลัดถิ่นเกิน 5,000 คน"/>
    <meta property="og:description" content="มีผู้เสียชีวิต 49 คนและพลัดถิ่นกว่า 5,000 คนจากเหตุแผ่นดินไหวที่บดขยี้บ้านเรือนหลายหลังในแอลแบเนียสัปดาห์นี้ นายกรัฐมนตรี ระบุในการสรุปความเสียหายวันนี้ (29)"/>
  </head>
  <body>
    <article>
      <h1>แผ่นดินไหวแอลแบเนียคร่าเกือบ 50 ชีวิต ผู้พลัดถิ่นเกิน 5,000 คน</h1>
      <address><time datetime="2019-11-29T11:56:00+00:00">29 Nov 2019, 11:56</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011864101.JPEG"/>
      </figure>
      <p><b>เอเอฟพี – มีผู้เสียชีวิต 49 คนและพลัดถิ่นกว่า 5,000 คนจากเหตุแผ่นดินไหวที่บดขยี้บ้านเรือนหลายหลังในแอลแบเนียสัปดาห์นี้ นายกรัฐมนตรี ระบุในการสรุปความเสียหายวันนี้ (29)</b><br/><br/>แผ่นดินไหวขนาด 6.4 แมกนิจูดที่เขย่าแอลแบเนียก่อนรุ่งสางวันอังคาร (26) เป็นแผ่นดินไหวที่สร้างความเสียหายและคร่าชีวิตคนมากที่สุดในรอบหลายสิบปี<br/><br/>หลายครอบครัวถูกบ้านตัวเองถล่มทับในขณะที่กำลังนอนหลับ ความเสียหายส่วนใหญ่อยู่ใกล้ชายฝั่งเอเดรียติกในเมืองท่าเดอร์เรสและธูเมน ซึ่งมีคนจำนวนมากติดอยู่ใต้ซากอพาร์ทเมนท์และโรงแรม <br/><br/>ในสัปดาห์นี้ ครอบครัวและเพื่อนบ้านยืนมองด้วยความเจ็บปวดในขณะที่ทีมกู้ภัยกำลังดึงศพออกมาจากเศษซาก<br/><br/>ในวันศุกร์ (29) ความพยายามค้นหาจะลดเหลือเพียงหนึ่งหรือสองสถานที่ในเดอร์เรส รวมทั้งโรงแรมริมชายหาดแห่งหนึ่งที่พังถล่ม นายกรัฐมนตรี เอดี รามา กล่าวว่า “มีผู้เสียชีวิต 49 คนและบาดเจ็บกว่า 750 คน”<br/><br/>มีผู้ได้รับการช่วยเหลือออกมาจากเศษซากราว 45 คนโดยฝีมือทีมกู้ภัยที่ได้รับการสนับสนุนจากผู้เชี่ยวชาญจากทั่วยุโรป และมีการใช้สุนัข กล้อง และอุปกรณ์อื่นๆ ค้นหาตามเศษซาก<br/><br/>ในเมืองเดอร์เรสและธูเมน คนเกือบ 2,000 คนถูกย้ายเข้าสู่โรงแรมและอาคารอื่นๆ เนื่องจากบ้านพวกเขาได้รับความเสียหายหนัก และอาร์ฟเตอร์ช็อกหลายร้อยครั้งทำให้อพาร์ทเมนท์พวกเขาไม่ปลอดภัย</p>
      <figure>
        <img src="https://mpics.mgronline.com/pics/Images/562000011864102.JPEG"/>
      </figure>
      <p>รามา กล่าวว่า คนอีก 3,480 คนในกรุงติรานาหลบหนีอย่างตื่นตระหนกเข้าที่หลบภัย และตอนนี้บางคนกินนอนอยู่ตามศูนย์รับรอง และจำนวนมากอาศัยที่บ้านญาติ <br/><br/>เขากล่าวว่า ไม่มีผู้เสียชีวิตในกรุงติรานาแต่สิ่งปลูกสร้างเกือบ 70 แห่งและบ้าน 250 หลังได้รับความเสียหาย <br/><br/>กำลังมีการรวบรวมทีมผู้เชี่ยวชาญเพื่อประเมินความเสี่ยงของสิ่งปลูกสร้างที่ได้รับความเสียหาย โอลตา แซกกา รัฐมนตรีกระทรวงกลาโหม ซึ่งขอให้ประชาชนออกจากที่อยู่ที่ได้รับความเสียหายจากแผ่นดินไหว กล่าว<br/><br/>“สภาพของสิ่งปลูกสร้างที่โครงสร้างได้รับความเสียหายนั้นอันตรายพอๆ กับในวันแรก ดังนั้นอย่าอยู่ที่นั่น จงออกมา” เธอกล่าว<br/><br/>แอลแบเนียเป็นหนึ่งในประเทศยากจนที่สุดในยุโรปและการพัฒนาเมืองเป็นไปอย่างยุ่งเหยิงหลังการล่มสลายของลัทธิคอมมิวนิสต์ในช่วงทศวรรษ 1990<br/><br/>การก่อสร้างส่วนใหญ่ดำเนินการโดยไม่มีใบอนุญาตก่อสร้าง ขัดต่อกฎหมายที่เกี่ยวข้อง และใช้วัสดุไม่มีมาตรฐาน” มักส์ เวโล สถาปนิกท้องถิ่น บอกเอเอฟพี</p>
      <figure>
        <img src="https://mpics.mgronline.com/pics/Images/562000011864103.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000114716"/>
      </related>
    </article>
  </body>
</html>