<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805261/%DA%A9%D8%B3%D8%A8%D9%87-%D9%88-%D8%AA%D8%AC%D8%A7%D8%B1-%D9%82%DB%8C%D9%85%D8%AA-%D9%87%D8%A7-%D8%B1%D8%A7-%D8%A8%D8%A7%D9%84%D8%A7-%D9%86%D8%A8%D8%B1%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:49:22+00:00"/>
    <meta property="og:title" content="کسبه و تجار قیمت‌ها را بالا نبرند"/>
    <meta property="og:description" content="ایسنا/اردبیل نماینده ولی فقیه در استان و امام جمعه اردبیل گفت: از کسبه، تجار و صاحبان خدمات می‌خواهیم جز از سر اضطرار قیمت‌ها را بالا نبرند، چرا که بسیاری از کالاها و خدمات، متأثر از قیمت بنزین نیست."/>
  </head>
  <body>
    <article>
      <h6 class="kicker">امام جمعه اردبیل:</h6>
      <h1>کسبه و تجار قیمت‌ها را بالا نبرند</h1>
      <address><time datetime="2019-11-29T11:49:22+00:00">29 Nov 2019, 11:49</time> by <a rel="author">سمیه درازی</a></address>
      <p>ایسنا/اردبیل نماینده ولی فقیه در استان و امام جمعه اردبیل گفت: از کسبه، تجار و صاحبان خدمات می‌خواهیم جز از سر اضطرار قیمت‌ها را بالا نبرند، چرا که بسیاری از کالاها و خدمات، متأثر از قیمت بنزین نیست.</p>
      <p>حجت‌الاسلام سیدحسن عاملی در خطبه‌های این هفته نماز جمعه شهر اردبیل اظهار کرد: کسبه و تجار و صاحبان مجموعه‌های خدماتی باید دست از افزایش قیمت اجناس و کالاها بردارند تا مردم بیش از این در تنگنا نباشند.<br/>وی خاطرنشان کرد: در کنار جلوگیری از سوءمدیریت‌ها باید مدیران نسبت به بیان مباحث منطقی و کارشناسی در شرایط کنونی اقدام کنند اما انتظار نمی‌رود برخی از اجناس که متاثر از قیمت بنزین نیست به بهانه‌های مختلف و طمع برخی از سودجویان افزایش چندین برابری پیدا کنند.<br/>عاملی گفت: همه باید به این کشور با تاریخچه دیرینه و همچنین دینداری و تدین این مردم احترام بگذارند و در این مقطع حساس که جمهوری اسلامی ایران تحت فشار غربی‌هاست به پیشرفت و توسعه کشور کمک کنند و به فکر خنجر زدن از پشت نباشند.<br/>وی از گرانی بنزین و شرایط سخت اقتصادی به عنوان امتحان الهی یاد کرد و افزود: نباید عده‌ای با گرانی و انبار مایحتاج مردم بر امت اسلامی سخت گرفته و این ملت را بیش از این در تنگنا قرار دهند.<br/>امام جمعه اردبیل بیانات مقام معظم رهبری را در تعظیم و تکریم بصیرت و هوشیاری ملت در راهپیمائی‌های اخیر یادآور شد و بیان کرد: ملت ایران به رغم سوءمدیریت‌ها و گرامی های اخیر با راهپیمائی خود صحنه‌های بی‌نظیری را در دفاع از منافع ملی و مصالح کلان کشور خلق کردند و به همه نشان دادند که بصیرت ملت ایران مانع از نفوذ دشمنان خواهد شد.<br/>عاملی جنگ روانی استکبار جهانی را سنگین، پیچیده و در عین حال حساب شده توصیف کرد و گفت: در ماجرای اخیر استکبار جهانی با 160 کانال و هزاران سایت علیه جمهوری اسلامی ایران و ملت ما توطئه راه انداخته و سعی می‌کردند تا به نوعی کشور را در بحران و آشوب نشان دهند اما با حضور آگاهانه ملت در صحنه همه این ترفندها خنثی شد.<br/>وی تعرض به سرکنسولگری ایران را در عراق کار دشمنان مشترک ایران و عراق دانست و بیان کرد: همانطوری که آمریکائی‌ها صدام را در جنگ با ایران و حتی کویت تحریک کردند تا از منافع نفتی کشورهای منطقه سوءاستفاده کنند این بار نیز فکر می‌کنند سران عرب را همچون مهره شطرنج در روی صحنه بازی دهند اما غافل از اینکه ملت ایران بازیچه دست آنها نخواهد شد.<br/>امام جمعه اردبیل اظهار کرد: مردم ما با تقدیم 22 هزار شهید در جنگ تحمیلی عزت، عظمت و اقتدار این کشور را تضمین کردند و به پشتوانه این قدرت ملت ما حتی داعشی‌ها را نیز در ورود به خاک کشور ناکام کرده و داغ آن بر سینه‌هایشان باقی مانده است.<br/>به گزارش ایسنا، عاملی در پایان خطاب به مردم عراق اعلام کرد؛ ما حوادث اخیر را در تعرض به کنسولگری ایران در نجف توطئه برنامه‌ریزی شده غربی‌ها می‌دانیم چرا که آمریکایی‌ها نشان دادند با کشتن یک هزار و 700 خلبان عراقی و ترور 500 دانشمند این کشور درصدد نابودی سرمایه‌های مادی و معنوی کشور عراق هستند.<br/>انتهای پیام</p>
    </article>
  </body>
</html>