<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zlin/zpravy/zlinsky-kraj-vanocni-trhy-zacinaji-rozsveceni-stromu.A191127_516822_zlin-zpravy_ppr"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T11:22:00+00:00"/>
    <meta property="og:title" content="Vánoční trhy ve Zlíně letos potrvají déle a použijí vratné kelímky"/>
    <meta property="og:description" content="V sobotu 30. listopadu dopoledne začínají adventní trhy na náměstí Míru ve Zlíně. V neděli se tamtéž v 17:45 rozsvítí vánoční strom, živá jedle kavkazská. Program zahájí Valašský soubor Kašava a poté zazpívá Anna K."/>
  </head>
  <body>
    <article>
      <h1>Vánoční trhy ve Zlíně letos potrvají déle a použijí vratné kelímky</h1>
      <address><time datetime="2019-11-29T11:22:00+00:00">29 Nov 2019, 11:22</time> by <a rel="author" href="https://www.idnes.cz/novinari/petr-skacel.N1052" target="_blank">Petr Skácel</a></address>
      <p>V sobotu 30. listopadu dopoledne začínají adventní trhy na náměstí Míru ve Zlíně. V neděli se tamtéž v 17:45 rozsvítí vánoční strom, živá jedle kavkazská. Program zahájí Valašský soubor Kašava a poté zazpívá Anna K.</p>
      <p>„Vánoční trhy jsme nově prodloužili, začínají o den dříve a potrvají až do Štědrého dne,“ uvedl zlínský primátor <a href="https://www.idnes.cz/wiki/obecne/jiri-korec.K5096789">Jiří Korec</a>.</p>
      <p>Na náměstí v následujících dnech a týdnech vystoupí <a href="https://www.idnes.cz/wiki/kultura/no-name.K458932">No Name</a>, <a href="https://www.idnes.cz/wiki/kultura/anna-k.K457522">Anna K</a>, <a href="https://www.idnes.cz/wiki/kultura/michal-hruza.K458242">Michal Hrůza</a>, <a href="https://www.idnes.cz/wiki/kultura/voxel.K458259">Voxel</a>, <a href="https://www.idnes.cz/wiki/soubyznys/martin-chodur.K450170">Martin Chodúr</a> a další. Koncerty se budou konat na velkém pódiu i v kryté „vánoční stodole“, doprovodný program nabídne ledové sochaře, anděle na chůdách, stezku Letem vánočním světem či třídenní Starobylé Vánoce, které ukážou české vánoční tradice.</p>
      <p>
        <b>
          <a href="https://www.idnes.cz/zlin/zpravy/zlinsky-kraj-vanocni-trhy-zacinaji-rozsveceni-stromu.A191127_516822_zlin-zpravy_ppr/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/16/122/org/PPR67f1f4_152123_2694550.jpg"/>
          <figcaption>Vánoční trhy na náměstí Míru ve Zlíně.</figcaption>
        </figure>
        <figure>
          <img src="https://1gr.cz/fotky/idnes/16/122/org/PPR67f1ef_152117_1316788.jpg"/>
          <figcaption>Vánoční trhy na náměstí Míru ve Zlíně.</figcaption>
        </figure>
        <figure>
          <img src="https://1gr.cz/fotky/idnes/16/122/org/PPR67f1ee_151919_2321622.jpg"/>
          <figcaption>Vánoční trhy na náměstí Míru ve Zlíně.</figcaption>
        </figure>
        <figure>
          <img src="https://1gr.cz/fotky/idnes/16/122/org/PPR67f1f5_152128_1088647.jpg"/>
          <figcaption>Vánoční trhy na náměstí Míru ve Zlíně.</figcaption>
        </figure>
      </slideshow>
      <p>
        <a href="https://www.idnes.cz/zlin/zpravy/zlinsky-kraj-vanocni-trhy-zacinaji-rozsveceni-stromu.A191127_516822_zlin-zpravy_ppr/foto">Zobrazit fotogalerii</a>
      </p>
      <p>Město v rámci trhů poprvé vyzkouší systém vratných kelímků, záloha bude 50 korun. V prodeji budou také plechové hrníčky s designem baťovských domků v zasněžené krajině.</p>
      <p>Novinkou je, že část stánků zůstane otevřená až do 1. ledna.</p>
      <p>„Lidé, kteří zamíří mezi svátky na náměstí, si tak budou moci dát něco dobrého na chuť nebo na zahřátí a povykládat si,“ řekla vedoucí oddělení cestovního ruchu a informací zlínské radnice Eva Manišová.</p>
      <p>Vánoční akce chystají i další města v regionu. Na kroměřížském Velkém náměstí se koná jarmark s koncerty, který vyvrcholí rozsvícením vánočního stromu ve čtvrtek 28. prosince v 16:30. Další adventní program připravil místní Dům kultury od 5. do 12. prosince, do 22. prosince potom bude následovat Advent na radnici.</p>
      <p>V Uherském Hradišti rozsvítí v pátek v 17 hodin desetimetrovou jedli na Masarykově náměstí, akci doplní videomapping. V sobotu začne kulturní program, ale až do 13. prosince budou při něm otevřené pouze stánky s občerstvením. Teprve poté odstartuje klasický jarmark.</p>
      <p>V pátek se dočkají také lidé v Rožnově pod Radhoštěm, kde startují v 16 hodin a hodinu poté se rozzáří vánoční strom na Masarykově náměstí.</p>
      <p>Ve stejný den začne již dopoledne program na náměstí 3. května v Otrokovicích, odpolední slavnostní akce potrvá od 16.30 do 19 hodin.</p>
      <p>Ve Valašském Meziříčí se nazdobený strom rozsvítí až příští pátek 6. prosince při Mikulášském jarmarku.</p>
    </article>
  </body>
</html>