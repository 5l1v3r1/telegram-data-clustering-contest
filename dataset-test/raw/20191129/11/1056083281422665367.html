<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805256/%D8%AF%D9%88%D9%84%D8%AA-%D8%AC%D9%84%D9%88%DB%8C-%D9%81%D8%B1%D8%A7%D8%B1-%D9%85%D8%A7%D9%84%DB%8C%D8%A7%D8%AA-%D9%87%D8%A7-%D8%B1%D8%A7-%D8%A8%DA%AF%DB%8C%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:32:17+00:00"/>
    <meta property="og:title" content="دولت جلوی فرار مالیات‌ها را بگیرد"/>
    <meta property="og:description" content="ایسنا/اصفهان نماز عبادی سیاسی این هفته در شهرستان های مختلف اصفهان برگزار شد و ائمه جمعه مسائل مهم را به مردم گوشزد کردند."/>
  </head>
  <body>
    <article>
      <h6 class="kicker">امام جمعه چادگان:</h6>
      <h1>دولت جلوی فرار مالیات‌ها را بگیرد</h1>
      <address><time datetime="2019-11-29T11:32:17+00:00">29 Nov 2019, 11:32</time> by <a rel="author">آیدا علی اکبری</a></address>
      <p>ایسنا/اصفهان نماز عبادی سیاسی این هفته در شهرستان های مختلف اصفهان برگزار شد و ائمه جمعه مسائل مهم را به مردم گوشزد کردند.</p>
      <p>امام جمعه چادگان در خطبه های سیاسی عبادی نماز جمعه این هفته چادگان، اظهار کرد: نباید عده ای از قشر کارگر و طبقه مستضعف جامعه مالیات بپردازند، اما از آن طرف عده ای فرار مالیاتی داشته باشند.</p>
      <p>حجت الاسلام سیدمحمود بنی جمالی افزود: خوبی ها و بدی ها گم نمی‌شود و انجام مداوم کار خوب باعت رضایت خدای متعال و تقویت ذریه و نسل خانواده ما خواهد شد.</p>
      <p>وی با اشاره به رویدادهای هفته پیش رو ولادت عظیم و شریف امام حسن عسگری (ع) را تبریک گفت و افزود: حرکت در راه انبیاء باعث افزایش کمال در زندگی می‌شود. روز مجلس نماد مشروعیت و مردم سالاری است و از تمام نمایندگان خواستار حل مشکلات مردم در جامعه هستم.</p>
      <p>به گزارش ایسنا، امام جمعه چادگان در ادامه شهادت حضرت عبدالعظیم حسنی (ع) را تسلیت گفت و خاطرنشان کرد: چنین امامزادهای را در روایات کمتر می بینید که انقدر به زیارت آن سفارش شده باشد.</p>
      <p>
        <b>دولت منابع مالی جایگزین را فعال کند</b>
      </p>
      <p>بنی جمالی گفت: مطالباتی را از دولت داریم و امیدواریم پاسخ مثبت داشته باشد. مستحضر هستید وزیر نفت در مصاحبه با خبر ۲۱ درآمد مالی حاصل از اصلاح قیمت بنزین را ۳۱ هزار میلیارد تومان عنوان کرد که باید اقدامات مغفول مانده چون اصلاح نظام مالیاتی کشور بخشی از آن را رفع کند.</p>
      <p>امام جمعه چادگان خواستار اصلاح نظام مالیاتی کشور شد و گفت: سیستم فعلی نقایص و خلاء هایی دارد که مثلا قشر کارگر مالیات می دهد اما فرارهای مالیاتی فراوانی چون دلالان بازار ارز و طلا و... دارند که باید جلوی آن گرفته شود.</p>
      <p>بنی جمالی دومین جایگزین منابع مالی موجود را خانه های خالی دانست و افزود: قریب به سه ونیم میلیون مسکن خالی است که تنها در تهران ۴۶۰ هزار موجود است که باید از آن ها مالیات گرفته شود.</p>
      <p>امام جمعه چادگان گفت: سومین جایی که دولت می تواند بر آن ها مالیات ببندد در سودهای بانکی است که نیاز به اعداد و ارقام نیست. بسیاری از ثروتمندان در بانک سپرده می کنند و شاید جز معدود کشورهایی هستیم که بر سود بانکی مالیات نمی بندیم و تمام کشورهای در حال توسعه و در حال پیشرفت این کار را انجام می دهند.</p>
      <p>وی اظهار کرد: ثروتمندان برای اینکار مالیاتی نمی پردازند اما کارکنان و .... اولین کار کسر مالیات است که این خلا است و باید اصلاح شود.</p>
      <p>
        <b>امنیت امروز ایران را مدیون شهدا هستیم</b>
      </p>
      <p>امام جمعه موقت نطنز نیز در خطبه های این هفته نمازجمعه نطنز، اظهار کرد: امنیت امروز ایران اسلامی را مدیون خون شهدا هستیم.</p>
      <p>حجت الاسلام والمسلمین روح الله مرتضوی افزود: آن زمان همه جوانان این مرز و بوم برای حفظ ذره ذره خاک و امنیت ایران سینه خود را سپر گلوله ها کردند و اکنون امنیت و آزادی را مدیون آنها هستیم.</p>
      <p>امام جمعه موقت نطنز گفت: در برهه ای از زمان مردم ایران توانستند با اتحاد و همدلی جلوی حمله و تعرض دشمن را بگیرند و امروز وظیفه ما است که از خون آنان حراست کنیم.</p>
      <p>وی تصریح کرد: زنده نگه داشتن یاد شهدا کمتر از شهادت نیست و همه ما باید به مانند آنان از ایران حراست کنیم.</p>
      <p>انتهای پیام</p>
    </article>
  </body>
</html>