<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/427884-skandal-v-parlamenta-zaradi-krizata-v-pediatrichnata-bolnica"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T11:44:00+00:00"/>
    <meta property="og:title" content="Скандал в парламента заради кризата в педиатричната болница"/>
    <meta property="og:description" content="Тропане по трибуната на НС и една студена водичка"/>
  </head>
  <body>
    <article>
      <h1>Скандал в парламента заради кризата в педиатричната болница</h1>
      <address><time datetime="2019-11-29T11:44:00+00:00">29 Nov 2019, 11:44</time> by <a rel="author" href="https://fakti.bg/author/56268046" target="_blank">Венцислав Михайлов</a></address>
      <p>Депутатите се скараха за дата и час кога да бъде изслушан здравният министър Кирил Ананиев за спирането на спешния прием в детската педиатрия.</p>
      <p>Искахме най-колегиално министърът да дойде и да отговори, заяви червеният депутат Драгомир Стойнев. Желанието ни беше всички политически сили да му зададем този въпрос, сподели той. Оказа се, че за политиците от ГЕРБ е важно да е ясен денят и часът за този спешен случай, още повече, когато става въпрос за деца, ядоса се социалистът.</p>
      <p>Затворено е интензивното отделение на педиатричната болница, успокои го Даниела Дариткова. Била създадена организация за прием на спешните случаи. Имало ред, по който се прави изслушване. Социалистът пак излезе и каза, че имало принципно съгласие да дойде Ананиев и да докладва за педиатрията. Вие по един нагъл начин си измисляте, че трябвало да има дата и час, каза Стойнев. Искаме министърът да дойде в 11 часа, настоя социалистът, на което председателят на НС Цвета Караянчева се ядоса: "Не ми потропвай по трибуната!" и попита дали социалистите са направили процедура. Стойнев обаче не се даде и на изключен микрофон продължи да спори с нея, отбелязва news.bg.</p>
      <p>Пийнете водичка и се успокой, посъветва го парламентарният шеф и отново го призова от БСП да направят процедура, тъй като се спазва някакъв правилник.</p>
      <p>Георги Свиленски предложи изслушването да влезе в дневния ред на законодателния орган. Предложението не бе прието, което разбуни редиците на левите. Срам и позор, обобщи Свиленски.</p>
      <p>Темата за педиатрията продължи и по време на парламентарния контрол. Здравният министър бе в зала и Георги Свиленски настоя той да даде информация.</p>
      <p>Бъдете слуга на тези деца, призова социалистът Христо Проданов. Кирил Ананиев взе думата. Той се засегна на обвиненията на социалистите, че нищо не правел за здравеопазването и закривал отделения.</p>
      <p>Не се обръщайте към мен с уважаеми господин министър, обърна се Ананиев към БСП. Не се закрива болницата. Закриват се интензивното с четири легла и трима медицински специалисти.</p>
      <p>Може да се справим с такъв проблем, категоричен бе здравният министър. Създаден е алгоритъм на работата, по думите му. Няма да остане нито едно българско дете, което да бъде лишено от необходимите медицински грижи, обърна се Ананиев към родителите. Този въпрос не трябва да се политизира, призова още министърът. Ще се направи анализ на ситуацията.</p>
      <p>Увеличени за клиничните пътеки за детско здравеопазване. Правим всичко възможно да се реши проблема, каза Кирил Ананиев.</p>
      <p>Един по един социалистите излязоха на трибуната да се оплакват от това, че министърът се обидил, че не се дебатира проблемът с детското здравеопазване, а Стоян Мирчев поиска оставката на Кирил Ананиев.</p>
      <p>Левите поискаха и Цвета Караянчева да вземе отношение по въпроса. От БСП попитаха имаме ли <a href="https://www.google.bg/search?q=%D1%82%D0%B5%D1%85%D0%BD%D0%B8%D0%BA%D0%B0+%D0%B1%D0%B0%D0%B7%D0%B0%D1%80">техника</a> и специалисти. Въпросът, който дискутираме не търпи отлагане, заяви и Явор Божанков. Доволна ли сте от това заседание, в което 10% от колегите от ГЕРБ са тук, а другите ги няма?, попита червеният депутат. Изглеждаме нелепо, подчерта той.</p>
      <p>По думите му трябва да се каже на родителите, че <a href="https://bazar.bg/obiavi/zdrave-krasota">здравето</a> на техните <a href="https://bazar.bg/obiavi/detski-bebeshki">деца</a> е отложено, докато на властта им дойде кеф.</p>
      <p>Вие имате повече качества, не се подценявайте, обърна се към Цвета Караянчева Атанас Костадинов. Тя му обясни, че строго спазвала парламентарния правилник. Не може да спазваме правилника, когато ни отърва, изтъкна Караянчева.</p>
      <p>Според Филип Попов от БСП герберите скрили министъра. Защо допуснахте всичко това?, попита Жельо Бойчев. Защото спазвам правилника, отговори му Цвета Караянчева. И Георги Свиленски поиска оставката на Кирил Ананиев.</p>
      <p>
        <b>София / България</b>
      </p>
    </article>
  </body>
</html>