<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805238/%D8%AC%D8%A7%D9%86%D8%B3%D9%88%D9%86-%D8%A7%D9%86%DA%AF%D9%84%DB%8C%D8%B3-%D8%AD%D8%AF%D8%A7%DA%A9%D8%AB%D8%B1-%D8%AA%D8%A7-%DB%B3%DB%B1-%DA%98%D8%A7%D9%86%D9%88%DB%8C%D9%87-%D8%A7%D8%B2-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D9%85%DB%8C-%D8%B1%D9%88%D8%AF-%D8%AA%D8%B1%D8%A7%D9%85%D9%BE"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:11:24+00:00"/>
    <meta property="og:title" content="جانسون: انگلیس حداکثر تا ۳۱ ژانویه از اتحادیه اروپا می‌رود/ ترامپ در انتخابات ما دخالت نکند"/>
    <meta property="og:description" content="نخست وزیر انگلیس امروز (جمعه) گفت، بریتانیا حداکثر تا ۳۱ ژانویه سال ۲۰۲۰ از اتحادیه اروپا خارج می‌شود؛ اگر حزبش بتواند اکثریت را در انتخابات به دست بیاورد."/>
  </head>
  <body>
    <article>
      <h1>جانسون: انگلیس حداکثر تا ۳۱ ژانویه از اتحادیه اروپا می‌رود/ ترامپ در انتخابات ما دخالت نکند</h1>
      <address><time datetime="2019-11-29T11:11:24+00:00">29 Nov 2019, 11:11</time> by <a rel="author">ایراندخت آذر شکیب</a></address>
      <p>نخست وزیر انگلیس امروز (جمعه) گفت، بریتانیا حداکثر تا ۳۱ ژانویه سال ۲۰۲۰ از اتحادیه اروپا خارج می‌شود؛ اگر حزبش بتواند اکثریت را در انتخابات به دست بیاورد.</p>
      <p>به گزارش ایسنا، به نقل از خبرگزاری رویترز، بوریس جانسون، نخست وزیر انگلیس در گفتگو با رادیو LBC گفت: اگر بتوانیم اکثریت را در انتخابات به دست بیاوریم تا ۳۱ ژانویه ۲۰۲۰ از اتحادیه اروپا خارج می‌شویم.</p>
      <p>وی همچنین بار دیگر این گفته خود را تکرار کرد که دلیلی برای این امر نمی‌بیند که انگلیس نیاز به تمدید دوره انتقال بعد از بریگزیت فراتر از پایان سال ۲۰۲۰ داشته باشد.</p>
      <p>جانسون در پاسخ به این سوال که آیا ترجیح می‌دهد نخست وزیر شود یا بریتانیا از اتحادیه اروپا خارج شود، گفت: من ترجیح می‌دهم از اتحادیه اروپا خارج شویم. می‌توانم این را به شما بگویم.</p>
      <p>نخست وزیر انگلیس همچنین گفت، بهتر است که دونالد ترامپ، رئیس جمهوری آمریکا زمانیکه برای شرکت در نشست رهبران ناتو به لندن می‌آید، در موضوع انتخابات قریب‌الوقوع انگلیس درگیر نشود و ادامه داد: آنچه ما به عنوان دوستان و متحدان دوست انجام نمی‌دهیم این است که در انتخابات یکدیگر درگیر نمی‌شویم.</p>
      <p>این صحبت‌ها از سوی جانسون در حالی مطرح شده که حزب محافظه کار وی در نظرسنجی‌ها پیش از انتخابات 12 دسامبر پیشرو است.</p>
      <p>وی در ادامه گفت: بهترین کار زمانیکه شما دوستان و متحدان نزدیکی چون آمریکا دارید، همین است و انگلیس نیز به نوبه خود در انتخابات دیگر کشورهای دوست و متحد درگیر نمی‌شود.</p>
      <p>ترامپ پیشتر درباره انتخابات انگلیس نظر داده و در اکتبر گفته بود، جرمی کوربین، رهبر حزب کارگر این کشور برای انگلیس بسیار بد خواهد بود و جانسون باید با نایجل فاراژ، رهبر حزب بریگزیت توافق کند.</p>
      <p>روزنامه سان در گزارش امروز خود نوشت، برخی از اشخاص برجسته حزب محافظه کار بیم آن را دارند که ترامپ در جریان سفر دو روزه‌اش به لندن مطالبی را بگوید که باعث ناراحتی حزب شود چون وی در سفرهای قبلی هم به سیاست‌های انگلیس انتقاد کرده بود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090905527/%D8%AA%D8%B1%D8%A7%D9%85%D9%BE-%D8%A7%D8%B2-%D8%AF%D8%B1%D8%AE%D9%88%D8%A7%D8%B3%D8%AA-%D8%B9%D8%AF%D9%85-%D9%85%D8%AF%D8%A7%D8%AE%D9%84%D9%87-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%86%DA%AF%D9%84%DB%8C%D8%B3-%D9%85%D8%B7%D9%84%D8%B9-%D8%A7%D8%B3%D8%AA"/>
      </related>
    </article>
  </body>
</html>