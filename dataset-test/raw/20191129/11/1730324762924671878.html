<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/247143/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-29T11:03:44+00:00"/>
    <meta property="og:title" content="‘ชิมช้อปใช้’ ปังต่อเนื่อง ยอด g-Wallet ช่อง 2 พุ่ง 10 เท่า"/>
    <meta property="og:description" content="“ชิมช้อปใช้” เฟส 1 – 3 ผลตอบรับดีต่อเนื่อง ความนิยม g-Wallet ช่อง 2 เพิ่มขึ้น ยอดใช้จ่ายเพิ่มขึ้น 10 เท่า ใน 1 เดือน"/>
  </head>
  <body>
    <article>
      <h1>‘ชิมช้อปใช้’ ปังต่อเนื่อง ยอด g-Wallet ช่อง 2 พุ่ง 10 เท่า</h1>
      <address><time datetime="2019-11-29T11:03:44+00:00">29 Nov 2019, 11:03</time> by <a rel="author" href="https://www.thebangkokinsight.com/author/siree/" target="_blank">Siree Osiri</a></address>
      <p>
        <b>“ชิมช้อปใช้” เฟส 1 – 3 ผลตอบรับดีต่อเนื่อง ความนิยม g-Wallet ช่อง 2 เพิ่มขึ้น ยอดใช้จ่ายเพิ่มขึ้น 10 เท่า ใน 1 เดือน</b>
      </p>
      <p>นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้ามาตรการ “ชิมช้อปใช้” ซึ่งเห็นผลความสำเร็จในการใช้จ่ายของประชาชนที่เพิ่มสูงขึ้นอย่างชัดเจนและต่อเนื่อง โดยเฉพาะการใช้จ่ายผ่านกระเป๋า g-Wallet ช่อง 2</p>
      <figure>
        <img src="https://www.thebangkokinsight.com/wp-content/uploads/2019/11/IMG_24942_20191129161628000000-768x768.jpg"/>
      </figure>
      <p>ทั้งนี้ ภาพรวมการใช้จ่ายของประชาชนตั้งแต่วันที่ 27 กันยายน จนถึงวันที่ 28 พฤศจิกายน 2562 มีผู้ใช้สิทธิ์รวม 3 เฟส จำนวน 11,761,099 ราย มีการใช้จ่ายรวม 16,535 ล้านบาท จากการวิเคราะห์พบว่า การใช้จ่ายของประชาชนในช่วงเฟส 1 และเฟส 2 มีการใช้จ่ายผ่าน g-Wallet ช่อง 1 คือ สิทธิ์จำนวน 1,000 บาท ที่ได้รับการสนับสนุนจากรัฐบาลเป็นส่วนใหญ่ อย่างไรก็ดี ในช่วง 1 เดือนที่ผ่านมา การใช้จ่ายผ่าน g-Wallet ช่อง 2 ขยายตัวสูงขึ้นต่อเนื่อง ล่าสุดการใช้จ่ายผ่าน g-Wallet ช่อง 2 เพิ่มสูงขึ้นถึง 353 ล้านบาทต่อวัน โดยมีกลุ่มผู้ใช้สิทธิ์มากกว่า 21,000 คนต่อวัน และมีแนวโน้มการใช้จ่ายผ่าน g-Wallet ช่อง 2 สูงขึ้นอย่างต่อเนื่อง โดยยอดการใช้จ่ายรวม g-Wallet ช่อง 2 ประมาณ 4,928 ล้านบาท ซึ่งเพิ่มขึ้นกว่า 10 เท่า เมื่อเทียบกับช่วงปลายเดือนตุลาคม 2562 ที่ประมาณ 400 ล้านบาท และมีค่าเฉลี่ยยอดการใช้จ่ายต่อรายเพิ่มขึ้นต่อเนื่องมาอยู่ที่ประมาณ 23,109 บาท อีกทั้ง สัดส่วนการใช้จ่ายผ่าน g-Wallet ช่อง 2 เมื่อเทียบกับช่อง 1 ปรับตัวเพิ่มขึ้นต่อเนื่อง โดยปัจจุบันคิดเป็นสัดส่วนประมาณ 1 ใน 3 ของการใช้จ่ายรวม สะท้อนความนิยมของประชาชนต่อมาตรการ “ชิมช้อปใช้” ที่มีพัฒนาการเชิงบวกอย่างต่อเนื่อง</p>
      <p>สำหรับการเข้าร่วมมาตรการนี้ ยังคงเปิดรับการลงทะเบียนของกลุ่มผู้สูงอายุที่มีอายุ 60 ปีบริบูรณ์ขึ้นไปอย่างต่อเนื่องเพื่ออำนวยความสะดวกและให้มั่นใจได้ว่าผู้สูงอายุทุกคนที่สนใจเข้าร่วมมาตรการสามารถทยอยเข้าร่วมได้ตามความประสงค์ ในส่วนของการใช้จ่ายภายใต้มาตรการ ยังสามารถดำเนินการอย่างต่อเนื่องโดยจะสิ้นสุดในวันที่ 31 มกราคม 2563 จึงขอเชิญชวนให้ประชาชนออกมาใช้จ่ายผ่าน g-Wallet ช่อง 2 เพื่อมีส่วนช่วยในการส่งเสริมการบริโภคภายในประเทศและมีสิทธิได้รับเงินคืนสูงสุดถึง 20% อีกด้วย</p>
      <figure>
        <img src="https://www.thebangkokinsight.com/wp-content/uploads/2019/11/Chim_Shop_Chai-01-768x576.jpg"/>
      </figure>
      <p>ผู้สื่อข่าวรายงานว่า ขณะนี้สิทธิ์ “ชิมช้อปใช้” สำหรับผู้สูงอายุซึ่งเปิดให้ลงทะเบียนตั้งแต่วันที่ 17 พฤศจิกายน 2562 ยังเหลือสิทธิ์อีกมากกว่า 280,000 สิทธิ์ โดยการเปิดให้ลงทะเบียนในวันนี้ (29 พ.ย.) มียอดลงทะเบียน ณ เวลา 17.48 น. เพียง 2,615 คนเท่านั้น</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F247143%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/247372/"/>
        <a href="https://www.thebangkokinsight.com/247158/"/>
        <a href="https://www.thebangkokinsight.com/247167/"/>
        <a href="https://www.thebangkokinsight.com/247128/"/>
      </related>
    </article>
  </body>
</html>