<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/pernichani-gotvjat-goljam-protest-zaradi-vodnata-kriza.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T11:17:00+00:00"/>
    <meta property="og:title" content="Перничани готвят голям протест заради водната криза"/>
    <meta property="og:description" content="По неофициална информация ще блокират АМ &quot;Струма&quot; тази вечер"/>
  </head>
  <body>
    <article>
      <h1>Перничани готвят голям протест заради водната криза</h1>
      <h2>По неофициална информация ще блокират АМ "Струма" тази вечер</h2>
      <address><time datetime="2019-11-29T11:17:00+00:00">29 Nov 2019, 11:17</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/29/pernik_1575022381-1.mp4"/>
      </figure>
      <p>Недоволството на жителите на Перник и останалите населени места на воден режим в региона ще прерасне в гражданско неподчинение. След като проведоха символичен протест тази сутрин, жителите на миньорския град планират голяма демонстрация тази вечер.</p>
      <p>Началната точка е паркингът на „Кауфланд” в кв. „Изток”, а часът – 19:00. Няма официална информация как ще протече събитието, но, според местни медии, планът е да бъде блокиран важния пътен възел „Даскалово”. „Изток” е пернишкият квартал, който е най-близо до АМ „Струма”.</p>
      <p>От 18 ноември Перник е на воден режим заради критично ниското ниво на язовир „Студена”. Първоначалното оправдание беше сушата, но и гражданите, и централната власт видяха и дълго продължило лошо управление на ресурсите и инфраструктурата. В резултат беше отстранен шефът на местното ВиК.</p>
      <figure>
        <img src="https://img.bg.sof.cmestatic.com/media/images/640x/Nov2019/2112035319.jpg"/>
        <figcaption>Обяснение за плакатите: Ирена Соколова е по професия психотерапевт, а бившата вече кметица Вяра Церовска покани Миле Китич да закрие кампанията ѝ Снимка: Стоян Георгиев</figcaption>
      </figure>
      <p>Днес областният управител Ирена Соколова съобщи, че са били открити незаконни включвания към водопроводната система на Перник. Протестиращите обаче искат и нейната оставка.</p>
      <p>Ако природата не се смили, градът има опасност след няколко месеца да остане напълно без вода.</p>
    </article>
  </body>
</html>