<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/austria-700-ekatommuria-euro-se-filanthropies-poso-rekor-gia-tin-austria.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-29T11:46:00+00:00"/>
    <meta property="og:title" content="Αυστρία: 700 εκατομμύρια ευρώ σε φιλανθρωπίες - Ποσό ρεκόρ για την Αυστρία"/>
    <meta property="og:description" content="Το ποσό αποτελεί ρεκόρ για τη χώρα με πληθυσμό 8,8 εκατομμύρια κατοίκους. Πρόκειται για 25 εκατομμύρια ψηλότερο από το 2018 και διπλάσιο ποσό από το 2009."/>
  </head>
  <body>
    <article>
      <h1>Αυστρία: 700 εκατομμύρια ευρώ σε φιλανθρωπίες - Ποσό ρεκόρ για την Αυστρία</h1>
      <address>
        <time datetime="2019-11-29T11:46:00+00:00">29 Nov 2019, 11:46</time>
      </address>
      <p>Το ποσό αποτελεί ρεκόρ για τη χώρα με πληθυσμό 8,8 εκατομμύρια κατοίκους. Πρόκειται για 25 εκατομμύρια ψηλότερο από το 2018 και διπλάσιο ποσό από το 2009.</p>
      <p>Οι Αυστριακοί συνεχίζουν να είναι πρόθυμοι να προσφέρουν για φιλανθρωπικούς σκοπούς και το ποσό που θα συγκεντρωθεί εφέτος από δωρεές για αναξιοπαθούντες συνανθρώπους τους αναμένεται να φθάσει τα 700 εκατομμύρια ευρώ.</p>
      <p>Το ποσό αυτό αποτελεί έως σήμερα ένα "ρεκόρ" για την χώρα με πληθυσμό 8,8 εκατομμύρια κατοίκους, και θα είναι κατά 25 εκατομμύρια υψηλότερο από τα 675 εκατομμύρια ευρώ που συγκεντρώθηκαν το 2018, αλλά και διπλάσιο από εκείνο που είχε συγκεντρωθεί πριν από δέκα χρόνια, το 2009.</p>
      <p>Τα περισσότερα χρήματα που δωρίζουν οι Αυστριακοί πολίτες - πολλές φορές και από το ίδιο το υστέρημά τους - προορίζονται κυρίως για παιδιά, για φιλοζωικές οργανώσεις, για την αντιμετώπιση καταστροφών στη χώρα, για επαίτες, αστέγους, όπως επίσης για την εκκλησία και θρησκευτικές οργανώσεις.</p>
      <p>Τα υψηλότερα ποσά που δωρίζονται για φιλανθρωπικούς σκοπούς καταγράφονται στα τρία (από τα συνολικά εννέα) ομόσπονδα κρατίδια, Σάλτσμπουργκ, Τιρόλο και Φόραλμπεργκ στη δυτική Αυστρία, όπου κατά μέσο όρο το κατά κεφαλή ποσό ανθρωπιστικής δωρεάς ανέρχεται σε 124 ευρώ τον χρόνο.</p>
      <p>Στη Βιέννη, το ποσοστό των κατοίκων της που προσφέρουν για τον συνάνθρωπό τους βρίσκεται στο 71%, στα ομόσπονδα κρατίδια της Κάτω Αυστρίας και του Μπούργκενλαντ το αντίστοιχο ποσοστό ανέρχεται στο 57%.</p>
      <p>Σύμφωνα με τα στοιχεία που δόθηκαν σήμερα στη δημοσιότητα από τις διάφορες ανθρωπιστικές οργανώσεις, ο αριθμός των πολιτών στην Αυστρία που προσφέρουν για τον συνάνθρωπό τους, αυξήθηκε τα τρία τελευταία χρόνια, σε σχέση με την μικρή μείωσή του στο παρελθόν.</p>
      <p>'Οπως αναφέρθηκε από τους εκπροσώπους των ανθρωπιστικών οργανώσεων, η Αυστρία είναι παραδοσιακά μια χώρα των σχετικά μικρών ανθρωπιστικών δωρεών με μεγάλη συμμετοχή του γενικού πληθυσμού, αλλά με πολύ μικρή συμμετοχή των πλουσίων.</p>
      <p>Το ύψος της ετήσιας κατά κεφαλήν ανθρωπιστικής βοήθειας των Αυστριακών ανέρχεται σε 78 ευρώ τον χρόνο και βρίσκεται λίγο υψηλότερα από τον μέσο όρο στην Ευρώπη, ενώ στη Γερμανία το αντίστοιχο ποσό είναι σχεδόν διπλάσιο και στην Ελβετία τριπλάσιο.</p>
      <p>Ο αριθμός των οργανώσεων που μοιράζονται την ιδιωτική αυτή φιλανθρωπική βοήθεια στην Αυστρία έχει εξαπλασιαστεί τα τελευταία 20 χρόνια, ενώ τα μεγαλύτερα ποσά των δωρεών λαμβάνουν η κεντρική φιλανθρωπική οργάνωση Caritas, ο Αυστριακός Ερυθρός Σταυρός και τα Παιδικά Χωριά SOS.</p>
      <p>Πηγή: news247.gr</p>
    </article>
  </body>
</html>