<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gryvnya-dolar-kurs/30298816.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T11:52:35+00:00"/>
    <meta property="og:title" content="Міжбанк: гривня йде на новий рекорд щодо долара"/>
    <meta property="og:description" content="На українському міжбанківському валютному ринку короткочасне посилення долара знову змінилося послабленням американської валюти. Як повідомляє сайт Finance.ua, станом на 13:25 котирування становили 23"/>
  </head>
  <body>
    <article>
      <h1>Міжбанк: гривня йде на новий рекорд щодо долара</h1>
      <address>
        <time datetime="2019-11-29T11:52:35+00:00">29 Nov 2019, 11:52</time>
      </address>
      <p>На українському міжбанківському валютному ринку короткочасне посилення долара знову змінилося послабленням американської валюти. Як повідомляє <a href="https://charts.finance.ua/ua/currency/interbank/-/1/usd#table">сайт Finance.ua</a>, станом на 13:25 котирування становили 23 гривні 94–96 копійок.</p>
      <p>Опівдні посилення гривні частково відбив Національний банк України у своєму <a href="https://bank.gov.ua/markets">довідковому значенні курсу</a> 23 гривні 98 копійок, що на 6 копійок менше за офіційний курс на 29 листопада і є повторенням зафіксованого раніше цього тижня рекордного за 46 місяців значення.</p>
      <p>«Торги по долару ближче до обіду на піку активності. Йдуть операції по лотах до 1 мільйона доларів при зростанні пропозиції валюти в останні 30 хвилин сесії, що поки не відбилося на котируваннях», – вказують <a href="https://minfin.com.ua/ua/currency/mb/">фахівці сайту «Мінфін»</a>.</p>
      <p>Надмірне посилення гривні щодо долара є не менш небезпечним, ніж стрімка девальвація національної валюти. Зокрема, посилення понад рівень, закріплений у розрахунках уряду, ставить під загрозу виконання дохідної частини державного бюджету. Саме через це НБУ, викуповуючи надлишок пропозиції долара, намагається не допустити більшого посилення гривні.</p>
    </article>
  </body>
</html>