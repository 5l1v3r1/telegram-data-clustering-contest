<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttoudinese.it/notizie/delser-a-caccia-di-punti-in-classifica-l-avversaria-e-marghera-72282"/>
    <meta property="og:site_name" content="TuttoUdinese.it"/>
    <meta property="article:published_time" content="2019-11-29T11:39:28+00:00"/>
    <meta property="og:title" content="Delser a caccia di punti in classifica: l'avversaria è Marghera"/>
    <meta property="og:description" content="La Libertas Basket School, dopo la sconfitta al “Benedetti” contro il Ponzano, ha avuto un turno di riposo dalle partite che ha permesso alle giocatrici di rifiatare e prepararsi al meglio in vista della prossima sfida fuori casa contro le Giants di Marghera. L'incontro in questione avrà inizio alle ore 20.45 di sabato 30 novembre."/>
  </head>
  <body>
    <article>
      <h1>Delser a caccia di punti in classifica: l'avversaria è Marghera</h1>
      <address><time datetime="2019-11-29T11:39:28+00:00">29 Nov 2019, 11:39</time> by <a rel="author">Stefano Pontoni</a></address>
      <figure>
        <img src="https://net-storage.tccstatic.com/storage/tuttoudinese.it/img_notizie/thumb1/ec/ec522a8a902d57612f83ad384d89444b-94775-d41d8cd98f00b204e9800998ecf8427e.jpg"/>
      </figure>
      <p>La Libertas Basket School, dopo la sconfitta al “Benedetti” contro il Ponzano, ha avuto un turno di riposo dalle partite che ha permesso alle giocatrici di rifiatare e prepararsi al meglio in vista della prossima sfida fuori casa contro le Giants di Marghera. L'incontro in questione avrà inizio alle ore 20.45 di sabato 30 novembre.</p>
      <p>Le avversarie, incontrate più volte in amichevole durante l'estate, sono fino ad ora rimaste a secco di vittorie in campionato e occupano l'ultima posizione in classifica. Udine è chiamata a risollevarsi dopo le ultime quattro sconfitte consecutive, ma dovrà rimanere concentrata perché le venete avranno tutta l'intenzione di dare anche loro una svolta alla loro serie negativa di risultati.</p>
      <p>Marghera ha inoltre un asso nella manica pronto a essere calato. Parliamo dell'argentina Gisele Beatriz Villarruel, giocatrice con caratteristiche da all-around che nelle ultime stagioni è sempre rientrata tra le migliori marcatrici del campionato di B nazionale. In questa stagione regolare la Villarruel è stata impiegata dal coach delle Giants Tomei per più di 32 minuti di media a partita, fatturando 17.6 punti col 34% da tre e 3.5 rimbalzi totali di media.</p>
    </article>
  </body>
</html>