<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/binnenland/arnhemse-vader-doodde-zoon-onverwacht-1.1613827"/>
    <meta property="og:site_name" content="RD.nl"/>
    <meta property="article:published_time" content="2019-11-29T11:05:00+00:00"/>
    <meta property="og:title" content="‘Arnhemse vader doodde zoon onverwacht’"/>
    <meta property="og:description" content="De Arnhemse Tevfik G. heeft zijn 12-jarige zoon Bekiro een jaar geleden volkomen onverwacht met een zwaard gedood. Hulpverleners hadden geen aanwijzingen dat er zoiets dramatisch in het gezin zou gebeuren. Er is geen relatie tussen de geboden zorg en de fatale afloop, concluderen onafhankelijke onderzoekers die op verzoek van de gemeente Arnhem en GGZ-instelling Pro Persona het drama tegen het licht hebben gehouden."/>
  </head>
  <body>
    <article>
      <h1>‘Arnhemse vader doodde zoon onverwacht’</h1>
      <address><time datetime="2019-11-29T11:05:00+00:00">29 Nov 2019, 11:05</time> by <a rel="author">ANP</a></address>
      <p>
        <b>De Arnhemse Tevfik G. heeft zijn 12-jarige zoon Bekiro een jaar geleden volkomen onverwacht met een zwaard gedood. Hulpverleners hadden geen aanwijzingen dat er zoiets dramatisch in het gezin zou gebeuren. Er is geen relatie tussen de geboden zorg en de fatale afloop, concluderen onafhankelijke onderzoekers die op verzoek van de gemeente Arnhem en GGZ-instelling Pro Persona het drama tegen het licht hebben gehouden.</b>
      </p>
      <p>Tefvik G. handelde in een volledige psychose, is ondertussen vastgesteld. Hij is kortgeleden voor de dood van Bekiro en voor poging doodslag op zijn andere zoon veroordeeld tot tbs met dwangverpleging.</p>
      <p>Op 22 december vorig jaar viel de Arnhemmer in zijn woning zijn 15-jarige zoon aan met een zwaard. De jongere Bekiro schoot zijn broer te hulp en werd daardoor zelf meermalen met het zwaard gestoken. Daarna achtervolgde de vader zijn vluchtende oudere zoon op straat, zwaaiend met het bebloede zwaard. Ondertussen overleed het 12-jarige kind. De oudste zoon bleef ongedeerd.</p>
      <p>Het gezin was al ruim een jaar in beeld bij hulpverleners. Volgens de onderzoekers kreeg het gezin „passende zorg en ondersteuning”. Er was nooit angst dat de zwaarbelaste vader zijn kinderen iets zou aandoen. Hulpverleners hadden het drama niet kunnen voorkomen.</p>
      <p>Volgens de Arnhemse burgemeester Ahmed Marcouch „veranderen de conclusies van het onderzoek helemaal niets voor de familie en nabestaanden. Ik kan alleen maar hopen dat ze een manier vinden om met het gemis om te gaan”, zei hij vrijdag.</p>
      <p>De Inspectie Gezondheidszorg en Jeugd (IGJ) is tevreden over de uitkomst van het onderzoek en de maatregelen die zijn genomen en sluit het calamiteitenonderzoek af, aldus de gemeente Arnhem vrijdag.</p>
    </article>
  </body>
</html>