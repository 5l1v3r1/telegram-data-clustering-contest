<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/daritelska-kampaniya-pomaga-na-stotitsi-detsa-s-fizicheski-i-psikhicheski-problemi_news712068.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-29T11:46:00+00:00"/>
    <meta property="og:title" content="Дарителска кампания помага на стотици деца с физически и психически проблеми"/>
    <meta property="og:description" content="Всяко дете изпитва удоволствие да играе, да общува, да твори. Всички деца имат еднакво право на това, но&amp;hellip; Има деца, които не могат да изпитат радостта от"/>
  </head>
  <body>
    <article>
      <h1>Дарителска кампания помага на стотици деца с физически и психически проблеми</h1>
      <address>
        <time datetime="2019-11-29T11:46:00+00:00">29 Nov 2019, 11:46</time>
      </address>
      <p>https://blitz.bg/obshtestvo/daritelska-kampaniya-pomaga-na-stotitsi-detsa-s-fizicheski-i-psikhicheski-problemi_news712068.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1575019824-blitz-2-social-projects.jpg"/>
      </figure>
      <p><b>Всяко дете изпитва удоволствие да играе, да общува, да твори. Всички деца имат еднакво право на това, но… Има деца, които не могат да изпитат радостта от детството по различни причини.</b><br/><br/>Дарителската кампания на <b>Райфайзенбанк „Избери, за да помогнеш“</b> протяга ръка към децата в риск, малчуганите с психически проблеми и физически заболявания и техните семейства.<br/><br/>Благотворителната инициатива на банката се провежда за 11-а поредна година, като от 2009 г. досега е помогнала с близо 3 млн. лв. за реализирането на 257 здравни, социални, културни и екологични проекти.<br/><br/>В тазгодишното издание на кампанията Райфайзенбанк, служителите на банката и всички, които искат да бъдат съпричастни с една измежду общо 23-те каузи, ще имат възможност да подкрепят шест проекта за по-голям шанс на засегнатите деца и семейства.<br/><br/><b>С проекта „</b><a href="https://izberi.rbb.bg/proekti/socialni/i-az-she-igraya/"><b>И аз ще играя</b></a><b>“ SOS Детски селища България</b> ще окажат психо-терапевтична помощ на деца с психическо страдание, а за деца с физически увреждания ще бъде подсигурена необходимата рехабилитация и кинезитерапия.<br/><br/>Планирана е и индивидуална психологическа подкрепа за семействата, за да може родителите, братята и сестрите да бъдат по-спокойни в грижите си за тях. Общо 20 деца и техните семейства ще получат шанс за по-пълноценен и щастлив живот.<br/><br/><b>Фондация „За нашите деца“</b> планира създаването на <a href="https://izberi.rbb.bg/proekti/socialni/novi-vzmozhnosti-za-deca-s-trudnosti-v-razvitieto/"><b>Комплекс за ранно детско развитие</b></a>, където възможност да развият пълния си потенциал ще получат деца от най-уязвимите групи -  растящи в институции, крайна бедност или социална изолация, деца с увреждания и забавяне в развитието.<br/><br/>В Комплекса те ще получат активна и стимулираща подкрепа, за да растат хармонично, а техните родители ще добият увереност, че полагат най-добрата грижа за тях.<br/><br/>Част от Комплекса ще бъде и Сензорна зала, в която експертите на организацията ще провеждат специализирани занимания, стимулиращи детското развитие.<br/><br/><b>Фондация „Център Отворена Врата“</b> ще фокусира усилията си върху <a href="https://izberi.rbb.bg/proekti/socialni/psihologicheska-podkrepa-za-deca-s-trudna-sdba/"><b>посредничеството между родителите и техните деца с психична проблематика</b></a>. <br/><br/>Фондацията подкрепя родителите в комуникацията и общуването им с децата за изграждането на нова връзка в ситуации на раздяла между партньорите или при наличие на история на домашно насилие.<br/><br/><b>„</b><a href="https://izberi.rbb.bg/proekti/socialni/shans-za-vsyako-dete/"><b>Шанс за всяко дете</b></a><b>“</b> <b>на Фондация П.У.Л.С.</b> обръща внимание на децата, пострадали от насилие, които често са уязвими към отключване на различни психични заболявания.<br/><br/>По данни на граждански организации от 2014 г. всяко трето дете в България страда от различни форми на злоупотреба. <br/><br/>Фондацията планира създаването и оборудването на специално място за обучение, отдих и игри на деца, засегнати от насилие. Там те ще общуват позитивно и ще придобиват нови знания за себе си и другите.<br/><br/>В програмата ще бъдат включени занимания с различни специалисти – психолози, логопеди, социални работници и педагози за преодоляване на дефицити в развитието на децата и подобряване на социалните, емоционални и когнитивни умения.<br/><br/><a href="https://izberi.rbb.bg/proekti/socialni/vlsheben-svyat-za-deca-i-mladezhi-s-uvrezhdaniya/"><b>Вълшебният свят за деца и младежи с увреждания</b></a><b> на Сдружение „Алтернатива</b>“ ще даде възможност на деца и младежи с увреждания, които посещават Дневните центрове в Сандански, да се почувстват по-свободни, по-щастливи, по-самостоятелни и по-уверени.<br/><br/>Проектът предвижда провеждане на арт-ателиета в града и лагер в подножието на планините Рила, Пирин и Родопи, посветен на природата, приятелството и българските традиции.<br/><br/><b>Фондация „Херберт Степич – Благотворителност за Централна и Източна Европа“</b> подкрепя децата в неравностойно положение от София, Добрич, Куклен, Баня и Малко Търново. <br/><br/>„<a href="https://izberi.rbb.bg/proekti/kultura-obrazovanie/obrazovanie-za-raven-start/"><b>Образование за равен старт</b></a>“ ще обхване над 200 деца, които ще получат специализирана грижа и ще бъдат предпазени от насилие, изоставяне, отпадане от училище. Ще бъдат наваксани пропуски в образованието.<br/><br/>Зад всички тези проекти и планирани дейности стоят реални истории, които могат да станат по-добри с активна дарителска подкрепа чрез платформата <a href="https://izberi.rbb.bg/"><b>izberi.rbb.bg</b></a>.<br/> </p>
    </article>
  </body>
</html>