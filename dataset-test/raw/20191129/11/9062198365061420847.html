<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3393994/fransada-kadavra-skandali"/>
    <meta property="og:site_name" content="Milli Gazete"/>
    <meta property="article:published_time" content="2019-11-29T11:29:00+00:00"/>
    <meta property="og:title" content="Fransa'da kadavra skandalı"/>
    <meta property="og:description" content="Fransa'nın başkenti Paris'te tıp fakültesine bağışlanan binlerce insan bedeninin çürümeye terk edildiği ortaya çıktı."/>
  </head>
  <body>
    <article>
      <h1>Fransa'da kadavra skandalı</h1>
      <h2>Fransa'nın başkenti Paris'te tıp fakültesine bağışlanan binlerce insan bedeninin çürümeye terk edildiği ortaya çıktı.</h2>
      <address>
        <time datetime="2019-11-29T11:29:00+00:00">29 Nov 2019, 11:29</time>
      </address>
      <p>Fransa'nın başkenti Paris'in önde gelen tıp fakültelerinden Descartes Üniversitesi'nde bilimin gelişmesi için bağışlanan binlerce insan bedeninin çürümeye terk edildiği ortaya çıktı</p>
      <p>L'Express gazetesinin yürüttüğü araştırma sonucu ortaya çıkan skandalda Descartes Üniversitesi'ne bağlı Kadavra Bağışlama Merkezi'ndeki bazı kadavraların çürümeye terk edildiği, kimilerinin fareler tarafından kemirildiği ve kimilerinin ise organlarının satıldığının ortaya çıkması üzerine soruşturma başlatıldı. Soruşturma boyunca Kadavra Bağışlama Merkezi'nin geçici olarak kapatıldığı açıklandı.</p>
      <p>Kadavraların bir bölümünün elverişsiz koşullarda, çıplak, gözleri açık ve üst üste yığılı şekilde tutulduğu olayı Paris Descartes Üniversitesi doğrularken, "Bağışçı ailelerden özür diliyor, donör ve ailelerinin onurunu koruma kararlılığımızı yinelemek istiyoruz." açıklamasını yaptı.</p>
      <p>Fransa Serbest Tıp Birliği (UFML), konuya ilişkin şikayette bulunacaklarını bildirdi. UFML Başkanı Jerome Marty, olayın tıp mesleğini itibarsızlaştırdığını söyledi.</p>
    </article>
  </body>
</html>