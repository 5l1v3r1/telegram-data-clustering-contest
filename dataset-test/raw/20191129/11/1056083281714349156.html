<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805246/%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D8%AC%D9%84%D9%88%D9%87-%D8%A7%DB%8C-%D8%A7%D8%B2-%D9%85%D8%B1%D8%AF%D9%85-%D8%B3%D8%A7%D9%84%D8%A7%D8%B1%DB%8C-%D8%AF%DB%8C%D9%86%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:17:03+00:00"/>
    <meta property="og:title" content="انتخابات مجلس شورای اسلامی جلوه‌ای از مردم‌سالاری دینی است"/>
    <meta property="og:description" content="ایسنا/لرستان نماینده ولی‌فقیه در لرستان گفت: انتخابات مجلس شورای اسلامی جلوه‌ای از مردم‌سالاری دینی است."/>
  </head>
  <body>
    <article>
      <h6 class="kicker">نماینده ولی‌فقیه در لرستان:</h6>
      <h1>انتخابات مجلس شورای اسلامی جلوه‌ای از مردم‌سالاری دینی است</h1>
      <address><time datetime="2019-11-29T11:17:03+00:00">29 Nov 2019, 11:17</time> by <a rel="author">زهره گودرزی</a></address>
      <p>ایسنا/لرستان نماینده ولی‌فقیه در لرستان گفت: انتخابات مجلس شورای اسلامی جلوه‌ای از مردم‌سالاری دینی است.</p>
      <p>آیت‌الله سید احمد میرعمادی در خطبه‌های این هفته نماز جمعه خرم‌آباد، اظهار کرد: دهم آذرماه سالروز شهادت آیت‌الله سید حسن مدرس و روز مجلس شورای اسلامی است.</p>
      <p>وی تصریح کرد: امسال هم دهم آذر آغاز ثبت‌نام داوطلبان انتخابات مجلس بوده و انتخابات مجلس از اهمیت فوق‌العاده‌ای برخوردار است.</p>
      <p>امام‌جمعه خرم‌آباد خاطرنشان کرد: انتخابات مجلس شورای اسلامی جلوه‌ای از مردم‌سالاری دینی است، در نظام جمهوری اسلامی ایران همه انتخابات‌ها دارای بالاترین حدنصاب مشارکت مردم بوده است.</p>
      <p>آیت‌الله میرعمادی با اشاره به خنثی شدن توطئه جدید و عمیق و گسترده دشمن در حادثه اخیر گران شدن بنزین، اضافه کرد: دشمنان ما به دنبال فرصت هستند و از هر فرصتی برای ضربه زدن به‌نظام و انقلاب می‌خواهند استفاده کنند.</p>
      <p>وی ادامه داد: در این میان با موضع‌گیری حکیمانه و دوراندیشانه مقام معظم رهبری و حضور انقلابی و با بصیرت مردم در صحنه، این توطئه عمیق و گسترده و پیچیده خنثی شد و این جای شکر و سپاس دارد.</p>
      <p>نماینده ولی‌فقیه در لرستان بیان کرد: به حکم رهبر انقلاب قریب به ۱۲ سال در میان شما مردم شریف، ولایتمدار، انقلابی و خون گرم مشغول خدمت بودم.</p>
      <p>آیت‌الله میرعمادی عنوان کرد: در این مدت ۵۸۵ نماز جمعه اقامه کردیم، نماز جماعت صبح همیشه برقرار بوده، نماز ظهر در ادارات و نهادها و نماز مغرب و عشا به جماعت برگزار بوده است</p>
      <p>وی با بیان اینکه در حال حاضر ۱۸ نمازجمعه در لرستان برگزار می‌شود، اظهار کرد: تاکنون ۴۳۰۰ نفر عضو این نهاد شده‌اند و مجمع مشورتی جوانان بستری برای رویش نسل مؤمن و انقلابی شد، این عزیزان هم تاکنون ۱۰ همایش ملی و استانی برگزار کرده‌اند.</p>
      <p>امام‌جمعه خرم‌آباد تصریح کرد: در طول این مدت ۷۵۰ جلسه تفسیر قرآن برگزار و در بیش از ۱۵۰ یادواره شهدا را سخنرانی کردم.</p>
      <p>آیت‌الله میرعمادی خاطرنشان کرد: بیش از ۴۰ همایش علمی و فرهنگی برگزار کردیم که بی‌نظیر بوده است، یکی از آن‌ها همایش سالیانه سیره علوی بوده است که کار عظیمی بود.</p>
      <p>وی اضافه کرد: در بخش زیرساخت‌های فرهنگی مصلای بزرگ الغدیر با ۱۷ هزار و ۸۳۶ مترمربع را توسعه دادیم، ۳ محراب عظیم با کاشی معرق ساخته شده است.</p>
      <p>نماینده ولی‌فقیه در لرستان بیان کرد: در سال ۸۷ فقط یک مدرسه علمیه در خرم‌آباد بود، با تلاش و پیگیری مدرسه علمیه معصومیه برای خواهران ساخته شد، مدرسه علمیه رضویه برای برادران احداث شد.</p>
      <p>آیت‌الله میرعمادی ادامه داد: امروز از محضر همه شما مردم شریف، بزرگوار و انقلابی و ولایتمدار و خون گرم لرستان که نسبت به اینجانب نهایت محبت و لطف را داشتید، خداحافظی می‌کنم. افتخار می‌کنم که بهترین دوران زندگی‌ام و جوانی‌ام در خدمت به شما مردم ولایتمدار لرستان سپری شده است.</p>
      <p>انتهای پیام</p>
    </article>
  </body>
</html>