<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915484"/>
    <meta property="og:site_name" content="Dnevnik"/>
    <meta property="article:published_time" content="2019-11-29T11:11:00+00:00"/>
    <meta property="og:title" content="Turški državljan med nezakonitim prevozom tujcev povzročil nesrečo"/>
    <meta property="og:description" content="Ljutomerski policisti so v četrtek okoli 14. ure ustavljali vozilo avstrijskih registrskih tablic, a voznik kljub znakom policistov ni ustavil in nadaljeval z vožnjo. Pri tem je zapeljal z vozišča in trčil v žično ograjo in brajde na Razkrižju. Policisti so pozneje ugotovili, da je turški državljan nezakonito prevažal tujce."/>
  </head>
  <body>
    <article>
      <h1>Turški državljan med nezakonitim prevozom tujcev povzročil nesrečo</h1>
      <address><time datetime="2019-11-29T11:11:00+00:00">29 Nov 2019, 11:11</time> by <a rel="author">STA</a></address>
      <p>
        <b>Ljutomerski policisti so v četrtek okoli 14. ure ustavljali vozilo avstrijskih registrskih tablic, a voznik kljub znakom policistov ni ustavil in nadaljeval z vožnjo. Pri tem je zapeljal z vozišča in trčil v žično ograjo in brajde na Razkrižju. Policisti so pozneje ugotovili, da je turški državljan nezakonito prevažal tujce.</b>
      </p>
      <p>Na kraju dogodka so prijeli več oseb, med njimi tudi 59-letnega državljana Turčije, ki je po ugotovitvah policije v vozilu nezakonito prevažal štiri turške državljane, so sporočili s Policijske uprave (PU) Murska Sobota.</p>
      <p>Vozniku so odvzeli prostost in ga bodo kazensko ovadili zaradi utemeljenega suma kaznivega dejanja prepovedanega prehajanja meje ali ozemlja države. Ker je povzročil prometno nesrečo, so vozniku izrekli tudi globo. Po podatkih policije je v nesreči nastalo za okoli 800 evrov materialne škode.</p>
      <p>Postopki s tujci še niso zaključeni, so še zapisali na PU Murska Sobota.</p>
      <p>Precej bolj tragična prometna nesreča z udeležbo organizatorja nezakonitih prehodov meje se je sicer zgodila v četrtek, ko sta na primorski avtocesti umrla dva sirska državljana.</p>
      <related>
        <h4>Preberite zadnje članke</h4>
        <a href="https://www.dnevnik.si/kartica/1042915407"/>
        <a href="https://www.dnevnik.si/kartica/1042915643"/>
        <a href="https://www.dnevnik.si/kartica/1042915642"/>
      </related>
    </article>
  </body>
</html>