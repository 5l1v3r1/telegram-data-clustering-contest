<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/music/artikel/4938986/sef-kondigt-zijn-vijfde-album-en-liveshow-aan"/>
    <meta property="og:site_name" content="RTL Boulevard"/>
    <meta property="article:published_time" content="2019-11-29T11:41:19+00:00"/>
    <meta property="og:title" content="Sef komt met nieuw album en liveshow"/>
    <meta property="og:description" content="Rapper Sef komt binnenkort met zijn vijfde album met de titel El Salvador. Dat maakte hij vrijdag bekend bij de release van twee nieuwe tracks. Op 14 februari geeft Sef een liveshow in de Tolhuistuin in Amsterdam."/>
  </head>
  <body>
    <article>
      <h1>Sef komt met nieuw album en liveshow</h1>
      <address>
        <time datetime="2019-11-29T11:41:19+00:00">29 Nov 2019, 11:41</time>
      </address>
      <p>Rapper Sef komt binnenkort met zijn vijfde album met de titel El Salvador. Dat maakte hij vrijdag bekend bij de release van twee nieuwe tracks. Op 14 februari geeft Sef een liveshow in de Tolhuistuin in Amsterdam.</p>
      <blockquote>"Ik had zin om het allemaal zelf te doen, mijn eigen ideeën zelf uit te voeren"</blockquote>
      <p>"Mijn laatste album Excusez Moi dateert van 2017 en dat voelt wel heel lang geleden. Er is veel gebeurd in de tussentijd, dus hoog tijd om nieuwe muziek uit te brengen. Ik heb veel te zeggen, daarom breng ik vandaag twee nieuwe nummers tegelijkertijd uit als maxi-single", zegt Sef, die zelf de videoclip regisseerde bij zijn single Oceaan, een track die hij opnam met singer-songwriter Gerson Main. Het tweede nummer van de maxi-single heet Hart van een kind en gaat over zijn eigen gevoelens en twijfels als volwassene.</p>
      <p>Het nieuwe album El Salvador, waarvan de releasedatum nog niet bekend is, bevat achttien nummers. Sef komt daarmee naar eigen zeggen goed beslagen ten ijs. Sef: "Ik heb lang mijn mond moeten houden toen ik bezig was met nieuwe muziek. Ik heb in de tussentijd ook weinig gedeeld met andere mensen. Ik koos zelf op gevoel wat de nieuwe single moest worden, op basis van wat ik zelf zou willen horen." Ook het maken van de videoclip had Sef in eigen hand. "Ik had zin om het allemaal zelf te doen, mijn eigen ideeën zelf uit te voeren. Dan hoef je anderen ook niets uit te leggen."</p>
      <p>In zijn nummers stelt Sef zich zeer persoonlijk op. "Het voelde het beste om persoonlijke muziek te maken. Al het andere wat ik probeerde te schrijven voelde niet belangrijk genoeg. Ik kwam erachter dat heel direct en eerlijk zijn voor mij de beste manier was om rapmuziek te maken die er toe doet. Ik ben nu 35 jaar, wat past bij mij om over te rappen? Ik vind het ook tof om muziek te luisteren van rappers die in dezelfde levensfase zitten. Op mijn leeftijd ben ik niet meer aan het jagen naar hitjes, maar wil ik mooie muziek maken die hopelijk tijdloos is."</p>
      <p>Sef kijkt ernaar uit weer op het podium te staan om zijn muziek live te spelen. "Met een nieuwe band. Het is voor het eerste dat ik ga optreden met met meer dan twee mensen op het podium. Ik ga voor de liveshow ook oude nummers van de vorige vier albums in een nieuw jasje steken."</p>
      <p>De kaartverkoop voor het concert van Sef begint maandag 2 december om 10.00 uur.</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/artikel/2304066/rapper-sef-verlaat-expeditie-robinson"/>
        <a href="https://www.rtlboulevard.nl/entertainment/music/artikel/4934301/tina-turner-viert-80e-verjaardag"/>
        <a href="https://www.rtlboulevard.nl/entertainment/music/artikel/4938796/storing-ticketmaster-speelt-verkoop-mccartney-parten"/>
        <a href="https://www.rtlboulevard.nl/entertainment/music/artikel/4938146/nederlands-popduo-treedt-op-met-script"/>
        <a href="https://www.rtlboulevard.nl/entertainment/music/artikel/4938096/kanye-west-met-hele-gezin-nieuwe-videoclip"/>
        <a href="https://www.rtlboulevard.nl/entertainment/music/artikel/4938056/jett-rebel-kondigt-kleine-clubtournee-aan"/>
      </related>
      <related>
        <a href="https://www.rtlboulevard.nl/entertainment/artikel/380196/zoon-voor-rapper-sef"/>
      </related>
    </article>
  </body>
</html>