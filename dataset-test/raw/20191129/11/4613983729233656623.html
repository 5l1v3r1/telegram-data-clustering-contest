<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/ikonomicheskata-sreda-i-nedostigat-na-rabotnitsi-spirat-biznesa.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T11:30:29+00:00"/>
    <meta property="og:title" content="Икономическата среда и недостигът на работници спират бизнеса"/>
    <meta property="og:description" content="Стопанската конюнктура през ноември според анкетите на НСИ"/>
  </head>
  <body>
    <article>
      <h1>Икономическата среда и недостигът на работници спират бизнеса</h1>
      <address>
        <time datetime="2019-11-29T11:30:29+00:00">29 Nov 2019, 11:30</time>
      </address>
      <p>През ноември 2019 г. о<b>бщият показател на бизнес климата нараства с 1.2 пункта в сравнение с октомври</b>, което се дължи на подобрената конюнктура в строителството и търговията на дребно. Това отчитат регулярните Бизнес <a href="https://www.nsi.bg/sites/default/files/files/pressreleases/Economy2019-11_6JAGCXB.pdf">анкети</a> на Националния статистически институт.</p>
      <p><b>Несигурната икономическа среда, недостигът на работна сила и силната конкуренция продължават да са основните пречки за развитието на бизнеса</b>.</p>
      <p>По отношение на продажните цени по-голяма част от анкетираните мениджъри очакват те да останат без промяна през следващите три месеца.</p>
      <p><b>Промишленост.</b> Съставният показател "бизнес климат в промишлеността" запазва приблизително равнището си от предходния месец. Анкетата регистрира известен оптимизъм у мениджърите относно бизнес състоянието на предприятията през следващите шест месеца, което е съпроводено и с благоприятни очаквания за дейността им през следващите три месеца.</p>
      <p><b>Строителство.</b> През ноември бизнес климат в отрасъла се подобрява с 2.3 пункта, което се дължи на по-благоприятните оценки и очаквания на строителните предприемачи за бизнес състоянието на предприятията. По тяхно мнение настоящата осигуреност с поръчки се увеличава, докато прогнозите им за дейността през следващите три месеца са леко влошени.</p>
      <p><b>Търговия на дребно.</b> Показателят нараства с 2.7 пункта в резултат на подобрените оценки и очаквания на търговците на дребно за бизнес състоянието на предприятията. По-благоприятни са и прогнозите им относно обема на продажбите през следващите три месеца.</p>
      <p><b>Услуги.</b> През ноември бизнес климат в сектора на услугите запазва нивото си от октомври. Прогнозите на мениджърите за развитието на бизнеса в сектора през следващите шест месеца са оптимистични, като и очакванията им за търсенето на услуги през следващите три месеца се подобряват.</p>
    </article>
  </body>
</html>