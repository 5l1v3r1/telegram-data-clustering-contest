<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bloomberght.com/fitch-turkiye-ekonomisinde-toparlanma-2020-de-devam-edecek-2239108"/>
    <meta property="og:site_name" content="BloombergHT"/>
    <meta property="article:published_time" content="2019-11-29T11:43:14+00:00"/>
    <meta property="og:title" content="Fitch: Türkiye ekonomisinde toparlanma 2020'de devam edecek"/>
    <meta property="og:description" content="Türkiye'nin 2020 yılında daha fazla istikrar kazanabileceği belirtilen Fitch raporuna göre kurum, ekonomideki toparlanmanın sürmesini, büyümenin güçlenmesini, enflasyonun düşmesini ve cari açığın kontrol altında kalmasını bekliyor"/>
  </head>
  <body>
    <article>
      <h1>Fitch: Türkiye ekonomisinde toparlanma 2020'de devam edecek</h1>
      <h2>Türkiye'nin 2020 yılında daha fazla istikrar kazanabileceği belirtilen Fitch raporuna göre kurum, ekonomideki toparlanmanın sürmesini, büyümenin güçlenmesini, enflasyonun düşmesini ve cari açığın kontrol altında kalmasını bekliyor</h2>
      <address>
        <time datetime="2019-11-29T11:43:14+00:00">29 Nov 2019, 11:43</time>
      </address>
      <p>Kredi derecelendirme kuruluşu Fitch Ratings Cuma günü yayınladığı raporda gelişen Avrupa ülkelerinin görünümüne ilişkin değerlendirmede bulunuldu.</p>
      <p>Fitch Ratings'in gelişen Avrupa ülkeleri için 2020 yılına ilişkin not görünümünün negatif olduğu belirtilen raporda, zayıf dış ortamın görece destekleyici iç talebi dengeleyeceği ve Merkez ile Doğu Avrupa'da (CEE) görülen son iyileşmeyi test edeceği ifade edildi.</p>
      <p>Bölgede Fitch tarafından notlanan 22 ülkenin sekizinin durağan not görünümleri olduğu belirtilen raporda, dördünde görünümün pozitif olduğu ifade edildi. Bulgaristan ve Hırvatistan'nın pozitif görünümü devam eden Euro Bölgesi katılım sürecini, Ukrayna'da yeni hükümetin reformlarını ve Litvanya'da kredi göstergelerindeki geniş çaplı iyileşmeyi yansıtıyor.</p>
      <p>Raporda “Çoğu gelişen Avrupa ülkesinde büyümenin zayıf küresel büyümeye bağlı olarak 2020'de yavaşlayacağını tahmin ediyoruz. CEE büyümesi 2019'un ikinci yarısında yavaşlama sinyalleri vermeye başladı ancak Batı Avrupa'daki yavaşlamaya karşı genellikle güçlü kaldı. Bölgenin en büyük ekonomileri Rusya ve Türkiye, yavaşlamanın dışındalar. Rusya için bunun nedeni Ulusal Projeler yavaş bir başlangıcın ardından hız kazanırken artan sermaye harcamaları olacak. Türkiye'de ise 2018 ortasında yaşanan kur krizi sonrasında gelen toparlanma hız kazanmayı sürdürecek.” dendi.</p>
      <p>Türkiye'nin 2020 yılında daha fazla istikrar kazanabileceği belirtilen Fitch raporunda, kurumun ekonomideki toparlanma ve yeniden dengelenmenin süreceği, büyümenin güçleneceği, enflasyonun düşeceği ve cari açığın kontrol <b>altında</b> kalacağı beklentisine yer verildi. 2023 yılına dek genel seçim olmamasını işaret eden Fitch Ratings, 2020'nin yapısal kredi zayıflıklarına yönelik reformları uygulamak için bir fırsat sunduğunun altını çizdi. Buna karşın kurum, çok yönlü risklerin sürdüğü uyarısında bulundu.</p>
    </article>
  </body>
</html>