<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175966/francuzsko-mozartov-portret-z-detstva-vydrazili-za-styri-miliony-eur"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T11:44:53+00:00"/>
    <meta property="og:title" content="Francúzsko: Mozartov portrét z detstva vydražili za štyri milióny eur"/>
    <meta property="og:description" content="Obraz zachytáva Mozarta, ako hrá na čembalo počas turné po Taliansku v januári 1770."/>
  </head>
  <body>
    <article>
      <h1>Francúzsko: Mozartov portrét z detstva vydražili za štyri milióny eur</h1>
      <h2>Obraz zachytáva Mozarta, ako hrá na čembalo počas turné po Taliansku v januári 1770.</h2>
      <address><time datetime="2019-11-29T11:44:53+00:00">29 Nov 2019, 11:44</time> by <a rel="author">TASR</a></address>
      <p>Paríž 29. novembra (TASR) - Ojedinelý portrét rakúskeho hudobného skladateľa Wolfganga Amadea Mozarta, ktorý ho zachytáva ako 13-ročného, predali za štyri milióny eur na dražbe aukčného domu Christie"s v Paríži. Konečná suma pritom výrazne presiahla predpokladanú čiastku, informovala vo štvrtok stanica BBC.</p>
      <p>Obraz zachytáva Mozarta, ako hrá na čembalo počas turné po Taliansku v januári 1770. Podľa Christie"s sa Mozart a jeho otec zdržiavali v tom čase v meste Verona s popredným predstaviteľom Benátskej republiky Pietrom Lugiatim. Lugiati - obdivovateľ Mozarta - si objednal predmetnú maľbu.</p>
      <p>Dielo je pripisované umelcovi z Verony. "<i>S najväčšou pravdepodobnosťou ho namaľoval veronský majster Giambettino Cignaroli, ktorý bol Lugiatiho bratrancom</i>," uviedla Astrid Centnerová, šéfka oddelenia Christie"s pre starožitné diela.</p>
      <p>Počas Mozartovho života vzniklo iba päť portrétov toho hudobného génia, pripomína BBC.</p>
      <p>Portrét, vydražený v stredu na parížskej aukcii, púta pozornosť bádateľov, pretože zároveň zobrazuje kompletný notový záznam, ktorý je zachytený len na tomto obraze. Mozart bol už v čase tohto talianskeho turné považovaný za "zázračné dieťa" sveta hudby.</p>
      <p>Inkriminovaná partitúra je na obraze označená ako "<i>molto allegro</i>" (veľmi rýchlo) a v súčasnosti je svetovo známa ako "<i>Allegro of Verona, KV72a in G Major</i>". Niektorí muzikológovia tvrdia, že môže ísť o autorské dielo samotného Mozarta, ale podľa iných ide o štýl príznačný pre benátskeho skladateľa Baldassara Galuppiho.</p>
      <p>Portrét sa dostal do aukčného domu Christie"s zo zbierky francúzsko-švajčiarskeho klaviristu a dirigenta Alfreda Cortota.</p>
    </article>
  </body>
</html>