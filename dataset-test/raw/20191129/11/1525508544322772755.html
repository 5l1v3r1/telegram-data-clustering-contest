<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783866/%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%A7%DB%8C%D8%B1%D8%A7%D9%86-%D8%A8%D8%A7-%D9%87%D8%AF%D9%81-%D8%A7%D8%B2-%D8%A8%DB%8C%D9%86-%D8%A8%D8%B1%D8%AF%D9%86-%D9%85%D8%AD%D9%88%D8%B1-%D9%85%D9%82%D8%A7%D9%88%D9%85%D8%AA-%D8%A7%DB%8C%D8%AC%D8%A7%D8%AF-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:16:49+00:00"/>
    <meta property="og:title" content="آیت الله اعرافی: اغتشاشات اخیر ایران با هدف از بین بردن‌ محور مقاومت ایجاد شد"/>
    <meta property="og:description" content="قم - امام جمعه قم با اشاره به نقشه آمریکا برای نابودی محور مقاومت، گفت: موضوع بنزین یک بهانه بود و دشمنان با اغتشاش بدنبال از بین بردن خط مقاومت در ایران و کشورهای اسلامی هستند."/>
  </head>
  <body>
    <article>
      <h1>آیت الله اعرافی: اغتشاشات اخیر ایران با هدف از بین بردن‌ محور مقاومت ایجاد شد</h1>
      <address>
        <time datetime="2019-11-29T11:16:49+00:00">29 Nov 2019, 11:16</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله علیرضا اعرافی در خطبه‌های نماز جمعه این هفته قم که در مصلای قدس برگزار شد، با اشاره به حوادث روزهای گذشته در کشور، اظهار داشت: مسئولان باید عمق رنج و درد طبقات محروم را که ممکن است از نان شب نیز محروم باشند درک کنند.</p>
      <p> وی با بیان اینکه خط مردم از اغتشاشگران جداست، افزود: در عین حال باید به این مطلب نیز توجه داشت که مردم از شرایط اقتصادی رنج می‌برند که بخشی از این مشکلات ناشی از تحریم‌ها است.</p>
      <p>مدیر حوزه‌های علمیه سراسر کشور بیان داشت: کنترل قیمت‌ها و انجام حمایت‌های لازم باید در این شرایط اقتصادی، در دستور کار مسئولان کشور باشد.</p>
      <p>
        <b>باید وابستگی خود را از خام‌فروشی نفت قطع کنیم</b>
      </p>
      <p>وی افزود: وقایع روزهای گذشته در کشور نشان داد که ما باید وابستگی خود را از خام‌فروشی نفت قطع کنیم و باید همه در این زمینه همراهی داشته باشند و اگر اقتصاد ما بر پایه تولید داخل باشد شرایط بهتری خواهیم داشت.</p>
      <p>آیت الله اعرافی افزود: مسئولان باید می‌توانند با تکیه بر تولید داخل و همچنین کنترل قاچاق و پیگیری فرارهای مالیاتی شرایط بهتری را برای کشور فراهم کنند.</p>
      <p>وی با اشاره به نقشه جدید آمریکا و هم پیمانانش در خصوص از بین بردن قدرت محور مقاومت در منطقه، بیان داشت: موضوع بنزین یک بهانه بود و دشمنان در طراحی جدید خود به دنبال آن هستند که خط مقاومت را در کشورهای اسلامی از بین ببرند.</p>
      <p>عضو فقهای شورای نگهبان در ادامه بیان داشت: دشمنان می‌خواهند با ایجاد ناآرامی و اغتشاش به بهانه‌های مختلفی توطئه خود را اجرایی کنند و جامعه ایمن ایران را ناامن جلوه دهند و ملت ما در این زمینه باید توجه داشته باشد که گرچه مشکلات اقتصادی وجود دارد و مسئولان باید بدان توجه داشته باشند اما هدف دشمنان از بین بردن مقاومت در کشور است.</p>
      <p>
        <b>ملت‌های آزاده منطقه از آمریکا فراری هستند</b>
      </p>
      <p>وی عنوان کرد: امروز شاهدیم که رئیس‌جمهور آمریکا به برخی از کشورهای منطقه به صورت مخفیانه سفر می‌کند و ملت‌های آزاده منطقه از آمریکا فراری هستند و آنان نیز باید بدانند که به زودی شکست خواهند خورد.</p>
      <p>آیت الله اعرافی اضافه کرد: شیوه‌های اعمال سیاست‌های اقتصادی باید بیش از گذشته مورد توجه باشد و موضوع افزایش قیمت بنزین می‌توانست به درستی عمل شود که این موضوع را مسئولان باید بپذیرند.</p>
      <p>وی تأکید کرد: مسئولان باید به دغدغه معیشتی مردم که مورد تأکید مراجع تقلید نیز می‌باشد توجه کند.</p>
      <p>امام جمعه قم همچنین تصریح کرد: انتظار می‌رود وزارت ارتباطات با همکاری مجلس و دولت شبکه ملی ارتباطات را که مورد دغدغه رهبر معظم انقلاب است را به سرانجام برساند.</p>
    </article>
  </body>
</html>