<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rtv.rs/sr_ci/zivot/crni-petak-i-snizenja-od-uzbudjenja-do-razocaranja_1071493.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T11:43:00+00:00"/>
    <meta property="og:title" content="Црни петак и снижења - од узбуђења до разочарања"/>
    <meta property="og:description" content="Бројни трговински ланци, тржни центри - молови, мале велике и он лајн продавнице данима мотивишу потрошаче за Black friday који и у Србији као симбол јефтине куповине жачет у САД привлачи све више купаца."/>
  </head>
  <body>
    <article>
      <h1>Црни петак и снижења - од узбуђења до разочарања</h1>
      <h2>БЕОГРАД/НОВИ САД - Бројни трговински ланци, тржни центри - молови, мале велике и он лајн продавнице данима "мотивишу" потрошаче за Black friday који и у Србији као симбол јефтине куповине жачет у САД привлачи све више купаца.</h2>
      <address>
        <time datetime="2019-11-29T11:43:00+00:00">29 Nov 2019, 11:43</time>
      </address>
      <p>Да ли су та снижења стварно велика како су и најављивана или је у питању само "маркетиншка манипулација" и да ли је дошло до помака у односу на претходне године па је "реклама о највећој понуди и највећим снижењима" истина, остаје нам да се уверимо већ сутра.</p>
      <figure>
        <img src="http://rtv.rs/sr_ci/zivot/slike/2017/11/23/black-friday-crni-petak-praznicna-rasprodaja-jpg_660x330.jpg"/>
        <figcaption>EPA-EFE/ANDY RAIN</figcaption>
      </figure>
      <p>Сваки човек мора да буде свестан да није баш тако као што каже реклама јер агресиван маркетинг шаље поруку да је куповина пожељна и добра за свакога, поручују домаћи стручњаци који упозоравају купце да мисле на своје новчанике и да паметно купују водећи рачуна шта им је стварно потребно.</p>
      <p>Из тог разлога, како додају, не треба дозволити да нас заварају маркетиншки трикови са попустима који често баш и нису онолики колико се најављује, па чак ни колико пише у излозима.</p>
      <p>"Црни петак" користе и туристичке агенције које возе страствене купохоличаре у Румунију, Мађарску или Аустрију, где су у тржним центрима, како најављују попусти и до 80 одсто.</p>
      <p>Из Националне организације потрошача Србије упозоравају да је важно да се људи у куповини не руководе рекламом већ потребом, да се информишу да ли су попусти стварни како се не би осећали превареним.</p>
      <p>Председник те асоцијације Горан Паповић наводи да је прича о Црном петку у Србији популистичка и зато упозорава потрошаче да отворе четворо очи из простог разлога што продавци пред тај дан или дан два пре ураде нивелацију па уз снижење на Црни петак робу продају по регуларној цени или иако је и снижена и даље по вишој цени од окружења.</p>
      <p>А та цена се, како додаје, може утврдити преко интернета.</p>
      <p>"Ако се не информишете на време, непријатно ћете се осећати што вас је неко преварио", рекао је Поповић и додао да трговци понашањем у Србији још нису дали право грађанима да им верују, и они који су овде дошли настављају да се понашају као они што су били овде тако да све лични на обману.</p>
      <p>Из потрошачких удружења наводе за Танјуг да "та снижења у сваком случају нису као у иностранству, иако продавци купце маме бомбастичним попустима, већим него уобичајено".</p>
      <p>Том "потрошачком лудилу" доприносе и слике и вести из Америке којима нас годинама засипају, о Американцима који пре зоре долазе пред трговинске ланце да би након отварања врата у стампеду улетали и отимали робу једни од других, па се чак и тукли за јефтине производе, наводе стручњаци и додају да су те слике тачне али да ти огромни попусти важе само за малобројне, одређене продавнице.</p>
      <p>"Идеја Црног петка поприма космичке димензије. Мислим да је добро темпирана, јер пада у време када људи имају потребу да купују поклоне", рекла је за Танјуг психолог Александра Јанковић и додала да смо Црни петак увезли са запада без отклона у односу на идеју колико нам је куповина неопходна.</p>
      <p>Како каже, глобална шопингманија додатно доприноси осећају да нам све треба, да смо део света ако и ми имамо "Блацк фридаy", да је права ствар куповати на распродајама, а што све, како је додала, не одговора истини.</p>
      <p>"Та маркетиншка манипулација заживела је у главама наших људи", каже Јанковић и као олакшавајућу околност помиње то што је нама асоцијација на Црни петак у колективном несвесном ипак везана за лоше ствари па део људи има отклон од куповине на тај дан и тако одолева потрошачкој грозници.</p>
      <p>Градови и продавнице данима су облепљени плакатима о попустима и до 80 одсто на бројне производе од књига до беле технике, а рекламе искачу и из сваког приватног маил бокса, телефона, са друштвених мрежа, портала, ТВ-а, радио станица ...</p>
      <p>Из разговора са пијатељима и познаницима, али и читањем коментара на порталима види се често њихово разочарање "уловом" на Црни петак, поготово када знају колико је неки производ коштао до јуче. Најчешће кажу да је "Блек фрајдеј" у Србији прича за малу децу.</p>
      <p>Део потрошача та снижења упоређује са онима у Бечу, Трсту, Европи или у Америци, неки опет негодују и због самог "Блек фрајдеја", јер сматрају да нам запад сада и то потура, као и Дан заљубљених уместо Светог Трифуна или Ноћи вештица уместо Светог Луке.</p>
      <p>"Блек фрајдеј" први је дан после Дана захвалности који се обележава у САД сваког последњег четвртка у новембру. Представља дан када у САД почињу снижења, месец дана пред Божић, али и дан када су трговци у плусу, односно у црном. Додатно је том имену допринело и то сто је проглашен за црни дан за возаче због огромне гужве проузроковане шопингманијом.</p>
      <p>У Србији је уведен пре шест година.</p>
    </article>
  </body>
</html>