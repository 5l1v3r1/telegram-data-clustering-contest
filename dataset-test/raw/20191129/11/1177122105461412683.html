<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/-barbatul-din-olanda-care-i-a-inut-timp-de-noua-ani-familia-intr-un-subsol-asteptand-sfaritul-lumii-si-a-abuzat-sexual-copiii-149100.html"/>
    <meta property="og:site_name" content="Timpul.md"/>
    <meta property="article:published_time" content="2019-11-29T11:20:00+00:00"/>
    <meta property="og:title" content="Bărbatul din Olanda care și-a ținut timp de nouă ani familia într-un subsol, aşteptând „sfârșitul lumii”, şi-a abuzat sexual copiii"/>
    <meta property="og:description" content="Un bărbat de 67 de ani care a trăit timp de aproape un deceniu izolat la o fermă din nordul Olandei este suspectat de abuz sexual asupra a doi dintre copiii săi, astăzi adulţi şi care au părăsit locuinţa familiei, a anunţat joi parchetul olandez, citat de AFP şi Reuters. Bărbatul a fost arestat la jumătatea lui octombrie, la câteva zile după ce poliţia l-a descoperit împreună cu cinci dintre copiii săi - şi ei deja adulţi - într-o căsuţă din Ruinerwold, un sat din provincia nordică Drenthe. Descoperirea a fost făcută după ce un al şaselea copil al bărbatului, un tânăr de circa 25 de ani, a venit într-o stare de &quot;confuzie&quot; la un local din sat."/>
  </head>
  <body>
    <article>
      <h1>Bărbatul din Olanda care și-a ținut timp de nouă ani familia într-un subsol, aşteptând „sfârșitul lumii”, şi-a abuzat sexual copiii</h1>
      <address>
        <time datetime="2019-11-29T11:20:00+00:00">29 Nov 2019, 11:20</time>
      </address>
      <p>
        <b>Un bărbat de 67 de ani care a trăit timp de aproape un deceniu izolat la o fermă din nordul Olandei este suspectat de abuz sexual asupra a doi dintre copiii săi, astăzi adulţi şi care au părăsit locuinţa familiei, a anunţat joi parchetul olandez, citat de AFP şi Reuters.<br/><br/>Bărbatul a fost arestat la jumătatea lui octombrie, la câteva zile după ce poliţia l-a descoperit împreună cu cinci dintre copiii săi - şi ei deja adulţi - într-o căsuţă din Ruinerwold, un sat din provincia nordică Drenthe.<br/><br/>Descoperirea a fost făcută după ce un al şaselea copil al bărbatului, un tânăr de circa 25 de ani, a venit într-o stare de "confuzie" la un local din sat.</b>
      </p>
      <p>Tatăl este bănuit de abuz sexual asupra a doi dintre cei trei copii ai săi mai mari, care au plecat între timp de acasă şi nu au locuit la ferma din Ruinerwold, a menţionat parchetul.</p>
      <p>El este bănuit de asemenea de tentativă de privare de libertate şi maltratare a celor nouă copii ai săi, în total, precum şi de spălare de bani.</p>
      <p>Testul ADN a confirmat că bărbatul este într-adevăr tatăl celor şase copii găsiţi la fermă şi care au între 18 şi 25 de ani. Naşterea acestora nu a fost înregistrată şi nu au frecventat şcoala, aşa cum cere legislaţia olandeză. Mama celor şase a decedat în 2004 în oraşul Zwolle, la circa 30 km de Ruinerwold, au stabilit anchetatorii.</p>
      <p>Un cetăţean austriac în vârstă de 58 de ani care era chiriaş la fermă a fost arestat cu câteva zile înainte de bărbatul de 67 de ani. Cei doi sunt bănuiţi şi că au ţinut în detenţie timp de mai multe luni un austriac de 69 de ani la Meppel, în aceeaşi provincie, în 2009. Ancheta continuă.</p>
      <p>În anii 1980, olandezul a fost membru al sectei Moon, organizaţie controversată creată în Coreea de Sud, cunoscută şi ca Biserica unificării, a indicat Wim Koetsier, purtător de cuvânt al sectei în Olanda, în opinia căruia bărbatul şi-ar fi creat propriul grup împreună cu o altă persoană.</p>
    </article>
  </body>
</html>