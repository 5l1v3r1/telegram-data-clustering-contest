<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/futbols/anglija/29112019-arsenal_pec_septinam_neuzvaretam_spelem_p"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-29T11:37:24+00:00"/>
    <meta property="og:title" content="Morinju: &quot;Ibrahīmoviča piesaistīšana nebūtu loģiska, jo mums ir Keins&quot;(2)"/>
    <meta property="og:description" content="Emerija vadībā piedzīvota garākā neuzvarēto spēļu sērija 27 gadu laikā"/>
  </head>
  <body>
    <article>
      <h1>Morinju: "Ibrahīmoviča piesaistīšana nebūtu loģiska, jo mums ir Keins"(2)</h1>
      <address>
        <time datetime="2019-11-29T11:37:24+00:00">29 Nov 2019, 11:37</time>
      </address>
      <p>Anglijas Premjerlīgas futbola klubs Londonas "Arsenal" pēc septiņām neuzvarētām spēlēm pēc kārtas no galvenā trenera amata atbrīvojis spāņu speciālistu Unaju Emeriju.</p>
      <p>Tik gara neuzvarēto spēļu sērija "Arsenal" ir pirmo reizi kopš 1992. gada februāra, kad bez uzvarām nācās iztikt pat astoņos mačos pēc kārtas. Vakar "Arsenal" piedzīvoja otro zaudējumu pēdējos trīs mačos, ar 1:2 mājās UEFA Eiropas līgas mačā atzīstot Frankfurtes "Eintracht" pārākumu.</p>
      <p>"Lēmums pieņemts neatbilstošu rezultātu un snieguma dēļ," skaidrots kluba paziņojumā. "Uzsākam jauna galvenā trenera meklējumus un nākamais paziņojums sekos brīdī, kad process būs noslēdzies." Kamēr tiek meklēts galvenais treneris, pienākumi uzticēti līdzšinējam Emerija asistentam, kluba ilggadējam spēlētājam Fredijam Ljunberjam. Britu medijos jau izskanējuši vairāki potenciālie kandidāti, viņu vidū arī nesen no "Tottenham Hotspur" atbrīvotais Maurisio Početino.</p>
      <p>48 gadus vecais Emerijs amatā noturējās pusotru gadu - kopš 2018. gada pavasara, kad stājās leģendārā Arsēna Vengera vietā. Līgums ar Emeriju bija spēkā līdz šīs sezonas beigām, bet sadarbību nolemts pārtraukt jau tagad. "Arsenal" Premjerlīgā pēc 13 spēļu kārtām ar 18 punktiem ieņem astoto pozīciju, no piektajā vietā esošās "Wanderers" atpaliekot par punktu, bet no ceturtajā vietā esošās "Chelsea" jau par astoņiem punktiem.</p>
      <p>Eiropas līgā londonieši ar trīs uzvarām, vienu neizšķirtu un vienu zaudējumu ir F grupas vadībā un jau nodrošinājuši dalību izslēgšanas turnīrā. Līgas kausā komanda apstājusies 4. kārtā, bet Anglijas kausa izcīņā vēl nav sākusi dalību.</p>
    </article>
  </body>
</html>