<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205025-chorna-pyatnicya-po-ukrayinski-62-opituvanih-ne-viryat-shcho-veliki-znizhki-spravzhni"/>
    <meta property="og:site_name" content="Mind UA"/>
    <meta property="article:published_time" content="2019-11-29T11:26:00+00:00"/>
    <meta property="og:title" content="Чорна п'ятниця по-українськи: 62% опитуваних не вірять, що великі знижки справжні"/>
    <meta property="og:description" content="Опитування проведене серед користувачів сервісу Бітрікс24"/>
  </head>
  <body>
    <article>
      <h1>Чорна п'ятниця по-українськи: 62% опитуваних не вірять, що великі знижки справжні</h1>
      <h2>Опитування проведене серед користувачів сервісу Бітрікс24</h2>
      <address>
        <time datetime="2019-11-29T11:26:00+00:00">29 Nov 2019, 11:26</time>
      </address>
      <p>Компанія «Бітрікс24» провела опитування серед користувачів сервісу Бітрікс24, 73% усіх опитаних точно збираються робити покупки у Чорну п'ятницю, однак 62% цих же людей не вірять, що в Україні ритейлери справді роблять великі знижки на свої товари в цей день. Про це йдеться у результатах опитування.</p>
      <p>Так згідно з опитуванням, купувати планують найбільше одяг, взуття, аксесуари, а також електроніку, ґаджети й побутову техніку. Трохи менше українців цікавлять абонементи у фітнес-клуби, спа-салони тощо, а також онлайн-підписки на музику, кіно, ігри чи книжки. П'яте місце серед категорій покупок дісталося подорожам та авіаквиткам. </p>
      <p>Найбільше цікавляться знижками від 30% до 70%, лише 6% опитаних звернуть увагу на падіння цін від 10 до 30%.</p>
      <p>«Третина планує купувати щось заздалегідь і готує списки бажаних товарів. Усі інші купуватимуть спонтанно. Тож усе залежить від того, як компанії зможуть зацікавити потенційних покупців своїми пропозиціями безпосередньо у день Чорної п'ятниці», – пишуть у «Бітрікс24».</p>
      <p>Онлайн купувати збираються 67%, вони відстежуватимуть знижки або тільки в українських магазинах, або в українських та закордонних одночасно. Оплачувати товари, придбані у Чорну п'ятницю, планують безготівково 76% опитуваних.</p>
      <p>Трохи більше половини опитаних – 52% – готові витратити у Чорну п'ятницю суму до 2 000 грн. 30% планують на цей день бюджет до 10 000 грн. І тільки 8% орієнтуються, що здійснять покупки на суму понад 30 000 грн. А 4% опитаних купуватимуть у розстрочку чи кредит.</p>
      <p>Здебільшого про знижки українці дізнаються від на офіційних сайтах магазинів, у соціальних мережах, із розсилок. На офлайн-рекламу: білборди, оголошення в торгових центрах і магазинах, флаєри майже не сподіваються.</p>
      <p>Детальніше про те чому та як саме ми обираємо товари онлайн – у матеріалі <b>Mind</b> «<a href="https://mind.ua/openmind/20204856-yak-mi-kupuemo-rezultati-doslidzhennya-google">Як ми купуємо: результати дослідження Google</a> «.</p>
      <related>
        <h4>Також читайте</h4>
        <a href="https://mind.ua/news/20205060-pershij-edinorog-sekond-hendu-litovskij-startap-vinted-ocinili-v-1-mlrd-evro"/>
        <a href="https://mind.ua/news/20204994-ukrayinski-onlajn-prodavci-za-dohodami-posili-5-te-misce-u-svitovomu-rejtingu-payoneer"/>
        <a href="https://mind.ua/publications/20204874-tri-prichini-chomu-vsi-konsultanti-mayut-buti-investorami"/>
      </related>
    </article>
  </body>
</html>