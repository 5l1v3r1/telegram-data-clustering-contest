<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ratai/bmw-kinijoje-gamins-elektra-varomus-mini-automobilius-941824"/>
    <meta property="og:site_name" content="Kauno diena"/>
    <meta property="article:published_time" content="2019-11-29T11:12:00+00:00"/>
    <meta property="og:title" content="BMW Kinijoje gamins elektra varomus „Mini“ automobilius"/>
    <meta property="og:description" content="Vokietijos automobilių gamintojas BMW paskelbė gaminsiantis tik elektra varomus „Mini“ automobilius naujoje gamykloje Kinijoje kartu su kinų partneriu „Great Wall Motor“."/>
  </head>
  <body>
    <article>
      <h1>BMW Kinijoje gamins elektra varomus „Mini“ automobilius</h1>
      <address><time datetime="2019-11-29T11:12:00+00:00">29 Nov 2019, 11:12</time> by <a rel="author" href="https://kauno.diena.lt/autoriai/darius-mikutavicius" target="_blank">Darius Mikutavičius, AFP</a></address>
      <p>
        <b>Vokietijos automobilių gamintojas BMW paskelbė gaminsiantis tik elektra varomus „Mini“ automobilius naujoje gamykloje Kinijoje kartu su kinų partneriu „Great Wall Motor“.</b>
      </p>
      <p>Planuojama, kad naujojoje gamykloje Šangdziagango mieste dirbs 3 tūkst. darbuotojų, o per metus gamykloje bus pagaminama apie 160 tūkst. automobilių.</p>
      <p>BMW teigimu, gamykla bus statoma 2020–2022 metais. Abu partneriai į projektą kartu investuos iš viso 650 mln. eurų.</p>
      <p>Be „Mini“ elektromobilių, Kinijos bendrovė gamykloje taip pat gamins vidaus rinkai skirtus automobilius.</p>
      <p>„Tai yra dar vienas svarbus žingsnis „Mini“ markės elektrifikuotos ateities link“, – sakoma BMW pranešime.</p>
      <p>BMW grupė jau pranešė apie pirmojo visiškai elektra varomo „Mini E“ modelio automobilio gamybą „Mini“ gamykloje Oksforde, Anglijoje. Pirmieji „Mini E“ elektromobiliai į rinką išriedės kitų metų pradžioje.</p>
      <p>Bendras projektas su Kinijos bendrove pristatytas tuo metu, kai kitos pasaulio autopramonės milžinės skuba pereiti prie elektrinių ir hibridinių automobilių. Tokią pertvarką skatina nerimas dėl aplinkosaugos.</p>
      <p>Perėjimas prie švaresnių ir išmanesnių ateities automobilių autopramonės galiūnams kainuos itin daug.</p>
      <p>Kinija yra didžiausia pasaulyje automobilių rinka, tačiau po ilgų metų augimo, pernai automobilių pardavimai Kinijoje smuko pirmą kartą nuo 1990 m.</p>
      <p>Lėtėjanti ekonomika, JAV ir Kinijos prekybos įtampos ir Kinijos susidorojimas su abejotinomis paskolomis nusmukdė automobilių paklausą.</p>
      <p>BMW valdybos nario Nicolo Peterio teigimu, bendrai BMW ir „Great Wall Motor“ valdoma įmonė, kuri vadinsis „Spotlight Automotive Limited“, rodo „kokia svarbi mums yra Kinijos rinka“.</p>
      <p>BMW yra išsikėlusi tikslą iki 2021-ųjų pabaigos gatvėse turėti daugiau nei milijoną elektrinių ar hibridinių automobilių.</p>
      <p>BMW elektromobilių flagmano „i3“ paklausa šiemet, palyginti su 2018 m., šoktelėjo maždaug 20 proc.</p>
    </article>
  </body>
</html>