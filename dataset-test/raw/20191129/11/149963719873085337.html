<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/jak-vznikal-instagram-papeze-frantiska-spoluzakladatel-site-musel-osobne-do-vatikanu/sc-3-a-201420/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-11-29T11:59:00+00:00"/>
    <meta property="og:title" content="Jak vznikal Instagram papeže Františka: Spoluzakladatel sítě musel osobně do Vatikánu"/>
    <meta property="og:description" content="Když se v roce 2016 objevil na Instagramu profil papeže Františka, všichni lidé předpokládali, že mu ho založil jeho mediální tým. Skutečnost ale byla dost jiná. Byl to složitý proces plný vyjednávání, na jehož konci si ho založil sám"/>
  </head>
  <body>
    <article>
      <h1>Jak vznikal Instagram papeže Františka: Spoluzakladatel sítě musel osobně do Vatikánu</h1>
      <address><time datetime="2019-11-29T11:59:00+00:00">29 Nov 2019, 11:59</time> by <a rel="author">Markéta Mikešová</a></address>
      <p>Když se v roce 2016 objevil na Instagramu profil papeže Františka, všichni lidé předpokládali, že mu ho založil jeho mediální tým. Skutečnost ale byla dost jiná. Byl to složitý proces plný vyjednávání, na jehož konci si ho založil sám papež společně se spoluzakladatelem firmy Kevinem Systromem. </p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=175170707"/>
        <figcaption>
          <a href="https://www.zive.cz/clanky/influenceri-by-zavideli-jennifer-aniston-si-zalozila-instagram-a-sit-pod-naporem-zkolabovala/sc-3-a-200761/default.aspx">Influenceři by záviděli: Jennifer Aniston si založila Instagram a síť pod náporem zkolabovala</a>
        </figcaption>
      </figure>
      <p>Systrom, který již dnes v Instagramu nefiguruje, se o vzniku profilu papeže rozpovídal pro stránku <a href="https://www.thecut.com/2019/11/instagram-kevin-systrom.html?utm_medium=s1&amp;utm_source=tw&amp;utm_campaign=nym">The Cut</a>. Začal tím, že byť založení nového účtu na Instagramu obvykle trvá tři minuty, on kvůli tomu musel osobně dvakrát do Vatikánu. </p>
      <p>Poprvé s prezentací myšlenky, proč by vůbec papež měl profil na Instagramu chtít. Podle Systroma si hlava katolické církve nebyla jistá a relativně dlouho se rozmýšlela. „Můj tým se na to bude muset podívat, ale není to na nich, protože každý má nějakého šéfa. I já mám svého šéfa,“ řekl údajně s úsměvem papež, naznačujíce, že si o kroku bude muset popovídat s Bohem. </p>
      <p>Zda si skutečně popovídal, se asi nikdy nedozvíme, nicméně nakonec Systrom dostal od Vatikánu zelenou k vytvoření profilu. Tým kolem papeže vyhodnotil, že v dnešní době je Instagram skutečně vhodné místo, kde oslovovat věřící. </p>
      <p>„Zavolali mi a požádali mě, jestli ten profil můžu vytvořit. Tak jsem jim řekl, že to zvládnou sami, stačí vyplnit registrační formulář, pár kliknutí,“ vyprávěl spoluzakladatel sítě. Po telefonu se ale nepodařilo dohodnout všechny detaily, takže nakonec stejně Systrom letěl znovu do Vatikánu.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=123044814"/>
        <figcaption>
          <a href="https://www.zive.cz/clanky/odvracena-strana-instagramu-a-influenceru--chteli-by-vse-zadarmo/sc-3-a-199346/default.aspx">Odvrácená strana Instagramu a influencerů – chtěli by vše zadarmo</a>
        </figcaption>
      </figure>
      <p>Tam celý profil nastavil. Když už ovšem byl na místě, rozhodli se všichni, že by bylo vhodné, kdyby poslední kliknutí udělal sám papež a registraci si dokončil osobně. To se také nakonec stalo. „Byl to příjemný zážitek, papež byl během celého procesu neuvěřitelně přátelský a bral to s pokorou. Měli jsme iPad, na kterém se vše udělalo,“ vzpomínal Systrom. </p>
      <p><a href="https://www.instagram.com/franciscus/?hl=en">Profil papeže Františka</a> od té doby nasbíral přes 6,3 milionů sledujících a vyprodukoval téměř 800 příspěvků. Ty jsou vždy napsány v několika světových jazycích. Pokud patříte mezi fanoušky stránky, můžete ji teď sledovat s vědomím, že papež se na jejím vzniku osobně podílel.</p>
    </article>
  </body>
</html>