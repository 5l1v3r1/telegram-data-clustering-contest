<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463982/%E0%A6%AC%E0%A6%BE%E0%A6%B6%E0%A6%BF%E0%A6%B0%E0%A7%87%E0%A6%B0-%E0%A6%A6%E0%A6%B2-%E0%A6%AC%E0%A6%BF%E0%A6%B2%E0%A7%81%E0%A6%AA%E0%A7%8D%E0%A6%A4%E0%A7%87-%E0%A6%86%E0%A6%87%E0%A6%A8-%E0%A6%B8%E0%A7%81%E0%A6%A6%E0%A6%BE%E0%A6%A8%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-29T11:50:00+00:00"/>
    <meta property="og:title" content="বাশিরের দল বিলুপ্তে আইন সুদানে"/>
    <meta property="og:description" content="অনলাইন ডেস্ক ॥ ক্ষমতাচ্যুত প্রেসিডেন্ট ওমর আল বশিরের দল ন্যাশনাল কংগ্রেস পার্টিকে (এনপিসি) বিলুপ্তে আইন করেছে সুদানের অন্তর্বতী কাউন্সিল। সামরিক ও বেসামরিক সদস্যদের নিয়ে গঠিত এ কাউন্সিল বৃহস্পতিবার নারীদের পোশাক ও চলাচলের স্বাধীনতা খর্বকারী একটি বৈষম্যমূলক আইনও বাতিল করেছে বলে জানিয়েছে বিবিসি। ১৯৮৯ সালে এক সামরিক অভ্যুত্থানের ..."/>
  </head>
  <body>
    <article>
      <h1>বাশিরের দল বিলুপ্তে আইন সুদানে</h1>
      <address>
        <time datetime="2019-11-29T11:50:00+00:00">29 Nov 2019, 11:50</time>
      </address>
      <figure>
        <img src="http://www.dailyjanakantha.com/files/201911/1575031801_07.jpg"/>
      </figure>
      <p>অনলাইন ডেস্ক ॥ ক্ষমতাচ্যুত প্রেসিডেন্ট ওমর আল বশিরের দল ন্যাশনাল কংগ্রেস পার্টিকে (এনপিসি) বিলুপ্তে আইন করেছে সুদানের অন্তর্বতী কাউন্সিল।</p>
      <p>সামরিক ও বেসামরিক সদস্যদের নিয়ে গঠিত এ কাউন্সিল বৃহস্পতিবার নারীদের পোশাক ও চলাচলের স্বাধীনতা খর্বকারী একটি বৈষম্যমূলক আইনও বাতিল করেছে বলে জানিয়েছে বিবিসি।</p>
      <p>১৯৮৯ সালে এক সামরিক অভ্যুত্থানের মধ্য দিয়ে ক্ষমতা দখল করা বশির তিন দশক ধরে উত্তরপূর্ব আফ্রিকার এ দেশটি শাসন করে আসছিলেন।</p>
      <p>গণআন্দোলনের মুখে চলতি বছরের এপ্রিলে তিনি ক্ষমতাচ্যুত হন।</p>
      <p>বশিরকে উৎখাতের পর থেকেই তার দলের বিলুপ্তি ও নারীদের ওপর বিধিনিষেধ আরোপকারী আইনটি বাতিলের দাবিতে আন্দোলনকারীরা সোচ্চার ছিলেন।</p>
      <p>এনসিপির পতনে যে আন্দোলন হয়েছে, নারীরাই তার সামনের সারিতে ছিলেন বলেও জানিয়েছে বিবিসি।</p>
      <p>অন্তর্বর্তী কাউন্সিল বৃহস্পতিবার তাদের আদেশে এনসিপির সম্পদ জব্দে একটি কমিটি করা হবে বলেও জানিয়েছে।</p>
      <p>বেসামরিক প্রধানমন্ত্রী আবদুল্লাহ হামদক নেতৃত্বাধীন মন্ত্রিসভা বলছে, বাশারের দল জনগণের যে সম্পদ লুট করেছে তা ফিরিয়ে দিতেই এ পদক্ষেপ নেওয়া হয়েছে।</p>
      <p>“সুদানের জনগণের লুট হওয়া সম্পদ উদ্ধার করতেই এ পদক্ষেপ,” টুইটারে বলেছেন হামদক।</p>
      <p>নতুন আইনে ‘১০ বছরের জন্য এনসিপি বা তাদের প্রতীক কোনো ধরনের রাজনৈতিক কর্মকাণ্ডে যুক্ত হতে পারবে না’ বলে উল্লেখ করা হয়েছে।</p>
      <p>বশিরের শাসনামলে নারীদের পোশাক ও বিভিন্ন অনুষ্ঠানে যাওয়ার ক্ষেত্রে বিধিনিষেধ ছিল। ইসলামি শরিয়া আইনের কঠোর ব্যাখ্যাসম্বলিত ওই আইনটিও বাতিল করেছে অন্তর্বর্তী কাউন্সিল।</p>
      <p>এ আইনের অধীনে প্রতিবছরই হাজারো নারীকে গ্রেপ্তার করা হত বলে অভিযোগ মানবাধিকার সংগঠনগুলোর।</p>
      <p>বাশারের ক্ষমতাচ্যুতির পর উত্তরপূর্ব আফ্রিকার এ দেশটিতে চলতি বছরের ২৫ নবেম্বরই প্রথম নারীর প্রতি সহিংসতা নির্মূলের প্রত্যয় নিয়ে হওয়া আন্তর্জাতিক দিবসটি পালিত হয়।</p>
    </article>
  </body>
</html>