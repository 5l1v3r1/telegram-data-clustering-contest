<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980908020.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-29T11:06:00+00:00"/>
    <meta property="og:title" content="آیا هزینه سرویس مدارس ثابت می‌ماند؟"/>
    <meta property="og:description" content="به گزارش فارس،‌ پس از انتشار خبر سهمیه‌بندی بنزین، میزان سهمیه خودروها برای استفاده از بنزین 1500 تومانی اعلام شد اما در این لیست برخی خودروهای حمل و نقل شهری مثل سرویس‌های مدارس قرار نداشتند؛ همان زمان یعنی شب 24 آبان محسن حاجی‌میرزایی وزیر آموزش و پرورش اعلام کرد: «با هماهنگی به عمل آمده، سهمیه سوخت مورد نیاز سرویس مدارس تأمین خواهد شد؛ این سهمیه پس از ثبت‌نام تمام سرویس‌ها و بررسی میزان مورد نیاز از روز اجرای سهمیه‌بندی یعنی ۲۴ آبان جاری محاسبه و اعمال خواهد شد»."/>
  </head>
  <body>
    <article>
      <h1>آیا هزینه سرویس مدارس ثابت می‌ماند؟</h1>
      <address>
        <time datetime="2019-11-29T11:06:00+00:00">29 Nov 2019, 11:06</time>
      </address>
      <p>در شرایطی که عضو کمیسیون عمران و حمل و نقل شورای شهر عنوان می‌کند که دیر یا زود نرخ کرایه‌ها از جمله قیمت سرویس مدارس افزایش پیدا می‌کند، وزیر آموزش و پرورش تأکید کرد «سرویس‌های مدارس مجاز به افزایش قیمت نیستند».</p>
      <p>به گزارش فارس،‌ پس از انتشار خبر سهمیه‌بندی بنزین، میزان سهمیه خودروها برای استفاده از بنزین 1500 تومانی اعلام شد اما در این لیست برخی خودروهای حمل و نقل شهری مثل سرویس‌های مدارس قرار نداشتند؛ همان زمان یعنی شب 24 آبان محسن حاجی‌میرزایی وزیر آموزش و پرورش اعلام کرد: «با هماهنگی به عمل آمده، سهمیه سوخت مورد نیاز سرویس مدارس تأمین خواهد شد؛ این سهمیه پس از ثبت‌نام تمام سرویس‌ها و بررسی میزان مورد نیاز از روز اجرای سهمیه‌بندی یعنی ۲۴ آبان جاری محاسبه و اعمال خواهد شد».</p>
      <p>پوریا محمدیان دبیر شورای عالی هماهنگی ترافیک شهرهای کشور 26 آبان در خصوص سهمیه سرویس مدارس گفت: «سرویس‌های مدارس در قالب سامانه سپند(ناوگان پایش حمل و نقل دانش‌آموزی) ساماندهی می‌شود و جابجایی مسافر که دانش‌آموز است، انجام می‌دهد و در نتیجه مشمول سهمیه سوخت قرار می‌گیرد». </p>
      <p>محمدیان با بیان اینکه در گذشته سرویس مدارس جزو سهیه‌بگیرهای بنزین نبود، تصریح کرد: «بر این اساس برای سرویس‌های مدارس 120 لیتر در ماه سهمیه بنزین در نظر گرفته شده است».</p>
      <p>مقرر شد که تمام سرویس‌هایی که برای مدارس مورد استفاده قرار می‌گیرند در سامانه سپند وزارت کشور اطلاعات خود را ثبت کنند تا متناسب با پیمایشی که انجام می‌دهند، سهمیه بگیرند<br/>وزیر آموزش‌ و پرورش هم در پی این اعلام میزان نرخ سوخت سرویس مدارس در حاشیه جلسه هیأت دولت در جمع خبرنگاران اظهار کرد: «با هماهنگی که با ستاد سوخت به عمل آمده، مقرر شد که تمام سرویس‌هایی که برای مدارس مورد استفاده قرار می‌گیرند در سامانه سپند وزارت کشور اطلاعات خود را ثبت کنند تا متناسب با پیمایشی که انجام می‌دهند، سهمیه بگیرند».</p>
      <p>وی ادامه داد: «برخی رانندگان، مسیرهای طولانی و برخی مسیرهای کوتاه می‌روند که متناسب با پیمایش می‌توانند از سهمیه‌ای که برایشان در نظر گرفته شده است، استفاده کنند».</p>
      <p>حاجی‌میرزایی افزود: «سقف سهمیه سرویس مدارس تا 120 لیتر در ماه است که متناسب با پیمایش و ثبت در سامانه به صورت ریالی،  بهای آن به رانندگان پرداخت می‌شود».</p>
      <p>در همین مدت برخی خانواده‌ها عنوان کرده‌ بودند که راننده سرویس مدارس فرزند آنها طلب مبلغ بالاتری را به عنوان هزینه سرویس مدرسه طلب کرده است و نگرانی نسبت به افزایش هزینه‌ سرویس مدارس در پی افزایش نرخ بنزین وجود داشت؟</p>
      <p>تا آنکه روز گذشته شهربانو امانی عضو کمیسیون عمران و حمل و نقل شورای شهر درباره نرخ کرایه‌ سرویس مدارس با توجه به تغییر قیمت بنزین و سوخت در کشور اظهار داشت: «در حال حاضر رانندگان سرویس مدارس اجازه ندارند هزینه سرویس خود را افزایش دهند و اگر راننده‌ای اقدامی در این زمینه داشته باشد تخلف انجام داده و قابل پیگیری است؛ والدین می‌توانند گزارشات تخلف سرویس مدارس را به سازمان تاکسیرانی شهر تهران اعلام کنند. همه رانندگان سرویس مدارس بارکد دارند و می‌توان از این طریق تخلفات آنها را گزارش داد». </p>
      <p>دیر یا زود نرخ کرایه‌ها از جمله قیمت سرویس مدارس افزایش می‌یابد؛ سال گذشته نرخ کرایه‌های حمل و نقل عمومی و سرویس مدارس بر اساس تورم حدود 20تا 23 درصد افزایش یافت<br/>وی ادامه داد: «در صورتی که گزارشی در این زمینه نیز به من ارائه شود قطعا آن را پیگیری می‌کنم البته باید توجه داشت که دیر یا زود نرخ کرایه‌ها از جمله قیمت سرویس مدارس افزایش می‌یابد؛ سال گذشته نرخ کرایه‌های حمل و نقل عمومی و سرویس مدارس بر اساس تورم حدود 20تا 23 درصد افزایش یافت ولی اینکه امسال زودتر از موعد مقرر نرخ‌ها تغییر کند یا خیر را خبر ندارم». </p>
      <p>به گفته امانی هر ساله در بهمن ماه لایحه نرخ‌گذاری وسایل حمل و نقل عمومی و سرویس مدارس توسط شهرداری به شورای شهر ارائه می‌شود و اعضای شورا  تصمیمات لازم را در این زمینه می‌گیرند و سرانجام هیأت تطبیق و فرمانداری تصمیم پایانی براساس مصوبه شورای شهر خواهند داشت.</p>
      <p>عضو کمیسیون عمران و حمل و نقل شورای شهر در پاسخ به اینکه آیا امسال با توجه به نرخ افزایش بنزین کرایه‌های سرویس مدارس نیز بیش از 20 درصد می‌شود گفت: «باید لایحه مربوطه توسط شهرداری به شورا آید تا در مورد آن تصمیم بگیریم».</p>
      <p>پس از اعلام این خبر محسن حاجی‌میرزایی وزیر آموزش و پرورش ظهر روز گذشته در حاشیه دیدار صمیمانه با مدیران‌کل آموزش و پرورش شهر تهران و افتتاحیه مجموعه رفاهی و در جمع خبرنگاران درباره تأمین بنزین سرویس مدارس، اظهار کرد: «مقرر شد برای سرویس مدارس به ازای پیمایشی که انجام می‌دهند تا سقف ۱۲۰ لیتر در ماه معادل ریالی به رانندگان سرویس پرداخت شود که این موضوع اجرایی می‌شود و زمان آن هم از ۲۴ آبان است».</p>
      <p><b> سرویس‌های مدارس مجاز به افزایش قیمت نیستند</b><br/>وی با بیان اینکه سرویس‌های مدارس برای استفاده از این سهمیه باید در سامانه سپند ثبت‌نام کنند، افزود: «در این صورت کار ارزیابی پیمایش آنها انجام می‌شود و پس از آن مابه‌ازای ریالی به رانندگان پرداخت می‌شود که البته ممکن است این زمان ببرد تا هماهنگی‌های لازم انجام شود».</p>
      <p>حاجی‌میرزایی با بیان اینکه سرویس‌های مدارس مجاز به افزایش قیمت نیستند، گفت: «مسؤولان این موضوع را کنترل می‌کنند چرا که با سهمیه در نظر گرفته شده نیاز به افزایش قیمت نیست».</p>
      <p>وی تصریح کرد: «اگر رانندگان ما به‌التفاوت را دریافت کنند، متوجه خواهند شد که هزینه‌ها تفاوتی نکرده است و افزایش قیمت‌ها غیرقانونی است چون اتفاق خاصی نیفتاده و فقط بنزین سهمیه‌بندی شده است و ما هم مابه التفاوت نیاز رانندگان را تا سقف ۱۲۰ لیتر ماهانه واریز می‌کنیم».</p>
      <p> طبق گفته امانی، دیر یا زود نرخ کرایه‌ها از جمله قیمت سرویس مدارس افزایش می‌یابد و باید دید آیا سرویس مدارس طبق گفته‌های وزیر آموزش و پرورش از این افزایش در امان می‌مانند یا خیر؟</p>
    </article>
  </body>
</html>