<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtv_gazdasagi_hirei/varga-mihaly-magyarorszag-kesz-megkezdeni-a-csatlakozasi-targyalasokat-az-eurazsiai-fejlesztes-bankkal-2491105"/>
    <meta property="og:site_name" content="hírTV"/>
    <meta property="article:published_time" content="2019-11-29T11:56:00+00:00"/>
    <meta property="og:title" content="Varga Mihály: Magyarország kész megkezdeni a csatlakozási tárgyalásokat az Eurázsiai Fejlesztés Bankkal"/>
    <meta property="og:description" content="Elmondta, hogy a csatlakozási tárgyalások 2020-ban zárulhatnak le."/>
  </head>
  <body>
    <article>
      <h1>Varga Mihály: Magyarország kész megkezdeni a csatlakozási tárgyalásokat az Eurázsiai Fejlesztés Bankkal</h1>
      <address><time datetime="2019-11-29T11:56:00+00:00">29 Nov 2019, 11:56</time> by <a rel="author">MTI</a></address>
      <h4>Magyarország kész megkezdeni a csatlakozási tárgyalásokat az Eurázsiai Fejlesztési Bankkal - jelentette ki Varga Mihály pénzügyminiszter a bank éves konferenciáján pénteken Moszkvában.</h4>
      <p>"Az előzetes tárgyalásokat követően Magyarország kifejezte készségét, hogy csatlakozzon az Eurázsiai Fejlesztési Bankhoz. A bank vezetőinek elmondtuk, a magyar kormány úgy döntött, hogy kész a pénzintézet teljes jogú tagjává válni" - jelentette ki a tárcavezető.</p>
      <p>A jelenleg hat államra és 185 milliós piacra kiterjedő fejlesztési bankhoz csatlakozás a magyar vállalkozásoknak újabb piacokat és forrásokat, a magyar gazdaságnak új beruházásokat jelenthet.</p>
      <p>Varga elmondta, hogy a csatlakozási tárgyalások 2020-ban zárulhatnak le. A csatlakozás kitűnő lehetőség a közép-európai és az eurázsiai régió együttműködéséhez, valamint a közlekedési infrastruktúra, az ipar és a megújuló energiaforrások fejlesztéséhez.</p>
      <p>Ha a csatlakozási tárgyalások eredményre vezetnek, olyan tőkeerős pénzintézet tagja lehet Magyarország, amely a hitelminősítők szerint is határozott pénzügyi profillal rendelkezik, működése megfelel a nemzetközi elvárásoknak, és finanszírozott projektjein keresztül hozzájárul az érintett országok fejlődéséhez.</p>
      <p>Az elmúlt évek magyarországi növekedése a belső fogyasztás és a beruházások magas szintjének is köszönhető, amit fenn akarnak tartani, ehhez pedig újabb külföldi befektetőkre is szükség van - hangoztatta a miniszter.</p>
      <p>Varga Mihály a magyarországi befektetői környezetet ismertetve kifejtette: Magyarország jelenleg az Európai Unió leggyorsabb ütemben bővülő gazdasága, a GDP-arányos államadóssága évről évre csökken, vállalkozásbarát adó- és támogatási rendszert folytat, egyben Európa egyik legbiztonságosabb országa. Mint mondta: a politikai stabilitás és a kiszámítható gazdaságpolitika eredményeként a beruházási ráta a tavalyi 25 százalék után idén megközelítheti a 30 százalékot.</p>
      <p>Az Eurázsiai Fejlesztési Bank tagállamai közé jelenleg Oroszország, Fehéroroszország, Örményország, Kazahsztán, Kirgizisztán és Tádzsikisztán tartozik.</p>
      <p> </p>
      <p> </p>
      <p>MTI</p>
    </article>
  </body>
</html>