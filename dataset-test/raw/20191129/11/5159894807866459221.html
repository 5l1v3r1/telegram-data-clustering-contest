<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/premier-league/clanek/1167774-hotovo-arsenal-vyhodil-trenera-kdo-bude-nastupcem.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-29T11:20:00+00:00"/>
    <meta property="og:title" content="Hotovo. Arsenal vyhodil trenéra. Kdo bude nástupcem?"/>
    <meta property="og:description" content="Jen pár hodin po porážce od Frankfurtu 1:2 v Evropské lize skončil v roli hlavního kouče Arsenalu Unai Emery. Vedení londýnského klubu se rozhodlo k zásadnímu kroku na pátečním krizovém mítinku."/>
  </head>
  <body>
    <article>
      <h1>Hotovo. Arsenal vyhodil trenéra. Kdo bude nástupcem?</h1>
      <address><time datetime="2019-11-29T11:20:00+00:00">29 Nov 2019, 11:20</time> by <a rel="author">roj, Sport.cz</a></address>
      <p>Jen pár hodin po porážce od Frankfurtu 1:2 v Evropské lize skončil v roli hlavního kouče Arsenalu Unai Emery. Vedení londýnského klubu se rozhodlo k zásadnímu kroku na pátečním krizovém mítinku.</p>
      <p>Arsenal už sedm zápasů ve všech soutěžích marně čeká na vítězství. Na něco takového nebyli fanoušci za éry Arséna Wengera, jehož Emery před rokem nahradil, vůbec zvyklí, protože takto špatnou sérii zažili naposledy v roce 1992.</p>
      <p>V Premier League zatím Arsenal vyhrál jen čtyři zápasy ze třinácti a na elitní čtyřku ztrácí už osm bodů. Na první Liverpool dokonce devatenáct.</p>
      <figure>
        <img src="https://media.sport.cz/images/top_foto1/0115012407800440/vlyrWD28a6SKLmtY36eTTg/5de0c3d37131f3dafbc40000-289414.jpg"/>
      </figure>
      <p>
        <a href="https://www.sport.cz/1167708-dusno-v-arsenalu-po-dalsim-fiasku-se-spila-kouci-ten-sokoval-slovy-o-zlepseni.html">
          <b>Dusno v Arsenalu! Po dalším fiasku se spílá kouči. Ten šokoval slovy o zlepšení</b>
        </a>
      </p>
      <p>Očekávalo se, že Emery ještě dostane šanci v nedělním ligovém zápase v Norwichi, ale šéfové už zřejmě nechtěli dál agonii týmu protahovat. Jako dočasného nástupce Emeryho stanovili někdejší hvězdu Gunners Freddieho Ljungberga.</p>
      <figure>
        <iframe data-src="https://twitter.com/Arsenal/status/1200356172471185408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Vedení zároveň oznámilo, že začíná hledat stálého kouče. Podle spekulací britských médií se jím má stát Nuno Espirito Santo z Wolverhamptonu.</p>
      <p>„Rozhodnutí (odvolat Emeryho) jsme učinili v důsledku výsledků a výkonů, které nenaplňovaly očekávání. Upřímně děkujeme Unaiovi a jeho kolegům za jejich neúnavnou snahu vrátit klub na pozice, kam patří. Přejeme jim v budoucnu jen úspěch," uvedl v prohlášení Josh Kroenke, syn majoritního vlastníka.</p>
    </article>
  </body>
</html>