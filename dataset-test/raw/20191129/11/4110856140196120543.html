<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/theoxaris_protarxikos_stoxos_h_epimikynsi_tis_touristikis_periodou-590593/"/>
    <meta property="og:site_name" content="Real.gr"/>
    <meta property="article:published_time" content="2019-11-29T11:56:00+00:00"/>
    <meta property="og:title" content="ΕΦΚΑ: Προπληρωμή συντάξεων του Ιανουαρίου 2020 - Οι ημερομηνίες"/>
    <meta property="og:description" content="Η επιμήκυνση της τουριστικής περιόδου αποτελεί πρωταρχικό στόχο του υπουργείου Τουρισμού, δήλωσε το μεσημέρι από τα Χανιά, ο υπουργός Τουρισμού Χάρης Θεοχάρης."/>
  </head>
  <body>
    <article>
      <h1>
        <a href="https://www.real.gr/oikonomia/arthro/efka_propliromi_syntakseon_tou_ianouariou_2020_oi_imerominies-590590/">ΕΦΚΑ: Προπληρωμή συντάξεων του Ιανουαρίου 2020 - Οι ημερομηνίες</a>
      </h1>
      <address><time datetime="2019-11-29T11:56:00+00:00">29 Nov 2019, 11:56</time> by <a rel="author">ΑΠΕ-ΜΠΕ</a></address>
      <p>
        <b>Η επιμήκυνση της τουριστικής περιόδου αποτελεί πρωταρχικό στόχο του υπουργείου Τουρισμού, δήλωσε το μεσημέρι από τα Χανιά, ο υπουργός Τουρισμού Χάρης Θεοχάρης.</b>
      </p>
      <p>Ο κ. Θεοχάρης μαζί με τον γενικό γραμματέα του ΕΟΤ Δημήτρη Φραγκάκη έδωσαν το παρών σε εκδήλωση της Ένωσης Ξενοδόχων για την τουριστική προβολή της περιοχής, που θα πραγματοποιηθεί μέσω σύμπραξης των τουριστικών φορέων των Χανίων.</p>
      <p>Ο κ Θεοχάρης χαρακτήρισε την όλη προσπάθεια σημαντική.</p>
      <p>Όπως επεσήμανε «πρόκειται για μια πολύ σημαντική πρωτοβουλία για δύο λόγους. Ο πρώτος είναι ότι, ένωσε τον ιδιωτικό τομέα, πολλούς φορείς, συνήθως αυτή είναι η μεγάλη μας δυσκολία να συνεννοηθούμε και να συνεργαστούμε. Δείχνει λοιπόν από τα Χανιά αυτή η προσπάθεια, ότι αυτό γίνεται, είναι εφικτό και το δεύτερο είναι ότι έγινε με σύγχρονα ψηφιακά μέσα, με πολύ χαμηλά κόστη και με πολύ καλά αποτελέσματα. Είναι οι προσπάθειες που δείχνουν το δρόμο του μέλλοντος προς την προβολή της χώρας μας».</p>
      <p>Αναφερόμενος στο θέμα της επιμήκυνσης της τουριστικής περιόδου τόνισε: «Η επιμήκυνση της τουριστικής περιόδου είναι πρωταρχικός στόχος του υπουργείου, συνεπώς όλες αυτές οι προσπάθειες θα μας βρουν συμμάχους και γιατί όχι, να πάρουμε το μοντέλο αυτό όταν δούμε συγκεκριμένα αποτελέσματα και δούμε ότι είναι επιτυχημένο, να το αντιγράψουμε και να το μεταλαμπαδεύσουμε και σε άλλους προορισμούς, γιατί για όλους τους προορισμούς της χώρας ο στόχος είναι να επιμηκύνουμε την τουριστική περίοδο»,</p>
      <p>Την στήριξη του ΕΟΤ σε τέτοιες πρωτοβουλίες επεσήμανε ο γενικός γραμματέας Δημήτρης Φραγκάκης.</p>
      <p>Όπως είπε: «Στα Χανιά γράφεται σήμερα μια σημαντική ιστορία.Μια πολύ σημαντική σύμπραξη του ιδιωτικού τομέα για την προβολή και το μάρκετιγκ του τουρισμού. Μια πρωτοβουλία με πολλές προεκτάσεις και ωφέλειες για τον τόπο. Τέτοιες προσπάθειες μας βρίσκουν απολύτως σύμφωνους και τις στηρίζουμε. Είναι ένα μοντέλο, το οποίο πιστεύουμε ότι θα δώσει πολύ καλά αποτελέσματα για τον τουρισμό στα Χανιά».</p>
    </article>
  </body>
</html>