<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/balcoanele-ilegale-care-pun-in-pericol-cetatenii-demolate-de-primarie-in-sectorul-5-al-bucurestiului.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T11:15:08+00:00"/>
    <meta property="og:title" content="Balcoanele ilegale care pun în pericol cetățenii, demolate de primărie în Sectorul 5 al Bucureștiului"/>
    <meta property="og:description" content="Primăria Sectorului 5 a început să desființeze balcoanele construite ilegal în sector, transmite Cetățeanul.net. Din 18 blocuri din sectorul 5 unde s-au"/>
  </head>
  <body>
    <article>
      <h1> Balcoanele ilegale care pun în pericol cetățenii, demolate de primărie în Sectorul 5 al Bucureștiului </h1>
      <address><time datetime="2019-11-29T11:15:08+00:00">29 Nov 2019, 11:15</time> by <a rel="author">Redacția</a></address>
      <p>Primăria Sectorului 5 a început să desființeze balcoanele construite ilegal în sector, transmite <a href="https://cetateanul.net/articol-principal/demoleaza-balcoanele-construite-ilegal/?fbclid=IwAR3yseRGFbKuLLTW8Yl8enNCHVL9JgQiZcl_Eq_1S5xmYlP2lVBOmtmhTAE">Cetățeanul.net</a>. Din 18 blocuri din sectorul 5 unde s-au găsit sute de balcoane construite ilegal, doar două persoane aveau autorizație de construire.</p>
      <p>Într-o postare pe pagina oficială de facebook, primarul Sectorului 5, Daniel Florea a anunțat că a demarat acțiunea de demolare pentru balcoanele construite ilegal în zona Iacob Andrei. „Încă de la începutul mandatului, am adoptat măsuri referitor la acest aspect, sesizând ISC și ISU, instituții ale Statului de la care am solicitat sprijin. Este binecunoscută situația din acest cartier, multe dintre aceste construcții ilegale punând în pericol siguranța locatarilor. (…) Doamne Ferește, dacă s-ar produce o situație de urgență, urmările ar putea fi din cele mai grave”, a scris primarul.</p>
      <p>Întâlnite cu precădere în zonele sărace ale marilor oraşe din România, balcoanele construite fără nicio formă legală încep să dea naştere unui fenomen periculos. Realizate fără autorizaţii şi fără structuri de rezistenţă solide, improvizaţiile pot oricând provoca o tragedie. Campion la astfel de „extensii” ale blocurilor este Bucureştiul, mai cu seamă sectoarele 4 și 5, urmat de Galaţi.</p>
      <p>G4Media.ro a arătat într-o investigație că aceste construcții ilegale, întâlnite mai ales în sectorul 4 și sectorul 5 din Capitală, sunt un pericol real pentru locatari, copiii care se joacă pe sub ele ori în cazul unei urgențe.</p>
      <p>
        <i>Foto: Cetățeanul.net</i>
      </p>
      <ul>
        <li>
          <b>Citește aici: <a href="https://www.g4media.ro/fenomen-periculos-in-sectoarele-4-si-5-balcoanele-improvizate-care-ameninta-integritatea-oamenilor-primariile-de-sector-se-declara-neputincioase.html">Fenomen periculos în sectoarele 4 și 5: balcoanele improvizate care amenință integritatea oamenilor. Primăriile de sector se declară neputincioase</a></b>
        </li>
      </ul>
    </article>
  </body>
</html>