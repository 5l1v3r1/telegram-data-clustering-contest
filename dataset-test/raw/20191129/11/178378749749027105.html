<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/economia/benzina-diesel-aumenti-oggi-29-novembre-2019.html"/>
    <meta property="og:site_name" content="Today"/>
    <meta property="article:published_time" content="2019-11-29T11:47:00+00:00"/>
    <meta property="og:title" content="Benzina e diesel, la tregua è finita: nuovi ritocchi sui carburanti"/>
    <meta property="og:description" content="Dopo qualche settimana di stasi negli ultimi giorni il prezzo consigliato dei carburanti di diverse compagnie è tornato a salire: i dettagli"/>
  </head>
  <body>
    <article>
      <h1>Benzina e diesel, la tregua è finita: nuovi ritocchi sui carburanti</h1>
      <h2>Dopo qualche settimana di stasi negli ultimi giorni il prezzo consigliato dei carburanti di diverse compagnie è tornato a salire: i dettagli</h2>
      <address><time datetime="2019-11-29T11:47:00+00:00">29 Nov 2019, 11:47</time> by <a rel="author">Redazione</a></address>
      <p>Dopo qualche settimana di tregua, da qualche giorno si sono registrati <b>nuovi rialzi sulla rete carburanti italiana</b>. Nel dettaglio, oggi <b>Ip e Italiana Petroli</b> hanno aumentato i prezzi raccomandati di 1 cent sia per la verde che per il diesel. Nei giorni scorsi sono state le compagnie Eni e Tamoil <a href="https://www.adnkronos.com/soldi/economia/2019/11/28/benzina-diesel-tornano-rialzi_woLiIthGgNc10m0lapaL9M.html?refresh_ce">a comunicare</a> il rincaro di un centesimo al litro dei prezzi consigliati di benzina e gasolio.</p>
      <h3>Benzina e diesel, i prezzi sulla rete italiana</h3>
      <p>Le quotazioni dei prodotti petroliferi nel Mediterraneo sono in crescita per la benzina e stabili per il gasolio. In base all’elaborazione di Quotidiano Energia dei dati alle 8 di ieri comunicati dai gestori all’Osservaprezzi carburanti del Mise, il prezzo medio nazionale praticato in modalità self della benzina è a 1,585 euro al litro, con i diversi marchi che vanno da 1,581 a 1,599 euro/litro (no logo 1,565). Il prezzo medio praticato del diesel è invece a 1,475 euro/litro, con le compagnie che passano da 1,471 a 1,490 euro/litro (no logo 1,457).</p>
      <p>Quanto al servito, per la verde il prezzo medio praticato è a 1,721 euro/litro, con gli impianti che vanno da 1,680 a 1,795 euro/litro (no logo 1,617), mentre per il diesel la media è di 1,614 euro/litro, con i punti vendita delle compagnie compresi tra 1,581 e 1,700 euro/litro (no logo 1,508). Infine, il Gpl va da 0,600 a 0,617 (no logo 0,592).</p>
      <h3>La tassa regionale sulla benzina nel mirino dell'Ue</h3>
      <p>Intanto ci sono novità per quanto riguarda la tassa regionale sulla benzina. È di ieri la notizia che l’Irba, Imposta regionale sulla benzina per autotrazione, <a href="http://www.today.it/economia/benzina-prezzo-irba.html">è finita nel mirino della Commissione europea</a>, che non la ritiene conforme alle regole comunitarie in materia di tassazione sui carburanti.</p>
      <p>Si tratta di un’imposta che <b>non non è presente in tutta Italia,</b> ma solo in alcune regioni (alcune l'hanno introdotta e poi cancellata più volte) e corrisponde a circa<b> 2 centesimi al litro</b> (0,0258 per litro di benzina). I ricavi vengono riscossi direttamente della Regioni.</p>
      <p>L'imposta è dovuta dal concessionario o titolare dell'autorizzazione dell'impianto di distribuzione del carburante o, per loro delega, dalla società petrolifera che sia unica fornitrice del suddetto impianto, in virtù della delega.</p>
      <p>L’Irba sarebbe contraria al diritto Ue poiché senza finalità specifiche, se non di bilancio. Non è escluso dunque che in futuro possa aprirsi un contenzioso tra Italia e Unione Europea, anche se per adesso siamo nel campo delle ipotesi.</p>
    </article>
  </body>
</html>