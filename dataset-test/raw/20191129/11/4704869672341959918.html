<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/ks-sidoruk-nie-mozemy-sie-modlic-i-udawac-ze-nie-slyszymy-glosu-osob-potrzebujacych/"/>
    <meta property="og:site_name" content="eKAI"/>
    <meta property="article:published_time" content="2019-11-29T11:21:00+00:00"/>
    <meta property="og:title" content="Nie możemy się modlić i udawać, że nie słyszymy głosu osób potrzebujących"/>
    <meta property="og:description" content="Od najbliższej niedzieli radomska Caritas rozpocznie rozprowadzanie świec &quot;Wigilijnego Dzieło Pomocy Dzieciom&quot;. Akcja zostanie przeprowadzona wspólnie z parafią prawosławną i ewangelicką w R"/>
  </head>
  <body>
    <article>
      <h1>Nie możemy się modlić i udawać, że nie słyszymy głosu osób potrzebujących</h1>
      <address><time datetime="2019-11-29T11:21:00+00:00">29 Nov 2019, 11:21</time> by <a rel="author">rm</a></address>
      <p>
        <b>Od najbliższej niedzieli radomska Caritas rozpocznie rozprowadzanie świec “Wigilijnego Dzieło Pomocy Dzieciom”. Akcja zostanie przeprowadzona wspólnie z parafią prawosławną i ewangelicką w Radomiu. – Nie możemy się modlić i udawać, że nie słyszymy głosu osób potrzebujących – powiedział ks. Paweł Sidoruk, proboszcz parafii prawosławnej w Radomiu.</b>
      </p>
      <p>Świeca Caritas na przestrzeni ćwierć wieku stała się jednym z najważniejszych i najbardziej rozpoznawanych symboli Wigilii w Polsce. Płomień każdej wigilijnej świecy daje szanse kolejnym dzieciom z ubogich rodzin. – Dzięki świecy wigilijnej nie tylko pomagamy konkretnym dzieciom, ale wpływamy także na sytuację ich rodzin. Niejednokrotnie przywracamy wiarę w drugiego człowieka i w lepszą przyszłość dzieci, w których rodzice pokładają nadzieję – powiedział ks. Robert Kowalski.</p>
      <p>Dodaje, że płonąca na świątecznym stole świeca ma symbolizować solidarność z dziećmi potrzebującymi pomocy i wsparcia. – Pieniądze, które uda się zebrać, w różnej formie, trafiają właśnie do nich – stwierdził ks. Kowalski.</p>
      <p>– Świece można nabywać w cerkwi, w kościele ewangelickim przy ul. Reja w Radomiu i w naszych parafiach w diecezji. Nigdzie indziej. To akcja, która łączy się z uroczystością Narodzenia Pańskiego. Nie dajemy sobie odebrać tożsamości świętowania Bożego Narodzenia. To czas na bycie przy jednym stole i przełamanie się opłatkiem, ale i przełamanie różnych barier i o tym chcemy pamiętać. W tym roku planujemy rozprowadzić ok. 65 tys. świec – podkreślił ksiądz dyrektor.</p>
      <p>Ks. Paweł Sidoruk, proboszcz parafii prawosławnej w Radomiu powiedział, że świeca ma aspekt liturgiczny w kościele prawosławnym. – Dobrze, kiedy ta tradycja liturgiczna przenoszona jest na stół wigilijny, kiedy spotykamy się ze swoimi rodzinami i myślimy nie tyko o sobie, ale i o osobach potrzebujących. To bardzo ważne, ponieważ nie możemy się modlić i udawać, że nie słyszymy głosu osób potrzebujących – mówi ks. Paweł Sidoruk.</p>
      <p>Zebrane w tym roku środki przeznaczone zostaną na pomoc edukacyjną i socjoterapeutyczną, dożywianie dzieci w świetlicach, na leczenie oraz letni wypoczynek. W zeszłym roku z pomocy skorzystało ponad 800 dzieci z Diecezji Radomskiej i ok. 25 tys. w całej Polsce.</p>
      <footer>Radom Ⓒ Ⓟ</footer>
    </article>
  </body>
</html>