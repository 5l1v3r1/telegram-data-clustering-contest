<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/primaria-oradea-a-prelungit-cu-doi-ani-contractul-de-salubritate-incheiat-cu-rer-vest-153130.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-29T11:01:00+00:00"/>
    <meta property="og:title" content="Primăria Oradea a prelungit cu doi ani contractul de salubritate încheiat cu RER Vest"/>
    <meta property="og:description" content="Consiliul Local Oradea a aprobat joi prelungirea cu doi ani a contractului de prestări servicii încheiat cu firma RER Vest pentru salubrizarea oraşului, colectarea deşeurilor menajere şi deszăpezire care expiră în ianuarie 2020. Măsura este menită să asigure continuitatea serviciilor până la atribuirea noului contract printr-o licitaţie aflată încă în desfăşurare."/>
  </head>
  <body>
    <article>
      <h1>Primăria Oradea a prelungit cu doi ani contractul de salubritate încheiat cu RER Vest</h1>
      <address><time datetime="2019-11-29T11:01:00+00:00">29 Nov 2019, 11:01</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/deszapezire_rer.JPG"/>
      </figure>
      <p>
        <b>Consiliul Local Oradea a aprobat joi prelungirea cu doi ani a contractului de prestări servicii încheiat cu firma RER Vest pentru salubrizarea oraşului, colectarea deşeurilor menajere şi deszăpezire.</b>
      </p>
      <p>
        <b>Pentru orice eventualitate...</b>
      </p>
      <p>Hotărârea prelungirii contractului încheiat cu RER Vest a fost adoptată cu votul exclusiv al consilierilor PNL, în vreme ce reprezentanţii PSD şi UDMR s-au abţinut de la vot.</p>
      <p>Actualul contract expiră pe 23 ianuarie 2020, iar conducerea municipalităţii a cerut prelungirea lui pentru avea asigurată continuitatea serviciilor până la atribuirea noului contract prin licitaţia aflată încă în desfăşurare.</p>
      <p>"Estimăm că în luna decembrie vom finaliza licitaţia pentru desemnarea operatorului, dar s-ar putea să avem contestaţii care să amâne intrarea în vigoare a noului contract", a explicat viceprimarul Florin Birta în conferinţa de presă care a precedat şedinţa în plen.</p>
      <p>
        <b>... să fie cine deszăpezi!</b>
      </p>
      <p>Potrivit viceprimarului, măsura este cu atât mai importantă cu cât operatorul de salubritate şi-a asumat şi sarcina deszăpezirii străzilor orădene în caz de ninsori, iar o eventuală încetare a serviciilor în plină iarnă ar putea pune în pericol siguranţa orădenilor.</p>
      <p>Conform hotărârii adoptată joi, înţelegerea perfectată de municipalitate cu RER Vest va înceta de drept în momentul semnării contractului de prestări servicii cu câştigătorul noii licitaţii. "Dacă în luna mai a anului viitor se semnează contractul cu noul operator, în luna mai va intra în vigoare noul contract", a spus Birta.</p>
      <p>La licitaţia organizată de municipalitatea orădeană pentru desemnarea noului operator de salubritate s-au înscris firmele RER Vest şi Polaris Constanţa.</p>
    </article>
  </body>
</html>