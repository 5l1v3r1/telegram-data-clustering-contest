<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/gkalop-opinion-poll-kyriarchia-mitsotaki-syn-17-5-nd-ponokefalos-to-prosfygiko/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-29T11:50:42+00:00"/>
    <meta property="og:title" content="Γκάλοπ Opinion Poll: Κυριαρχία Μητσοτάκη, στο συν 17,5% η ΝΔ, πονοκέφαλος το προσφυγικό"/>
    <meta property="og:description" content="Σύμφωνα με την έρευνα οι πρώτοι ως προς την ικανοποίηση από το έργο και την εικόνα τους υπουργοί είναι οι Νίκος Δένδιας, Μιχάλης Χρυσοχοίδης"/>
  </head>
  <body>
    <article>
      <h1>Γκάλοπ Opinion Poll: Κυριαρχία Μητσοτάκη, στο συν 17,5% η ΝΔ, πονοκέφαλος το προσφυγικό</h1>
      <address><time datetime="2019-11-29T11:50:42+00:00">29 Nov 2019, 11:50</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Η κοινή γνώμη επικροτεί το άνοιγμα του πρωθυπουργού στην κεντροαριστερά και θεωρεί ξεπερασμένο το διαχωρισμό δεξιά/αριστερά – Ευρείας αποδοχής η διάταξη για ψήφο αποδήμων – Κατάρρευση Τσίπρα και απογοήτευση από συνέδριο ΠΑΣΟΚ</b>
        </i>
      </p>
      <p>Σχεδόν πέντε μήνες μετά τις εκλογές της 7ης Ιουλίου, ο<b> Κυριάκος Μητσοτάκης </b>και η κυβέρνησή του διατηρούν την πλήρη κυριαρχία στο πολιτικό σκηνικό, με τις περισσότερες πρωτοβουλίες που αναλαμβάνουν να κρίνονται θετικές από την κοινή γνώμη. Σχεδόν σε όλα τα επίπεδα, με εξαίρεση το<b> προσφυγικό–μεταναστευτικό</b> η κυβέρνηση θεωρείται ότι τα πάει καλά.</p>
      <p>Αποτέλεσμα αυτού είναι το εύρημα για την πρόθεση ψήφου, καθώς η<b> ΝΔ</b> διατηρεί και αυξάνει το εκλογικό της ποσοστό στο 40.5%, ενώ ο ΣΥΡΙΖΑ περιορίζεται στο 23%, επιβεβαιώνοντας ότι σε αυτά τα επίπεδα κινείται ο σταθερός του πυρήνας στο εκλογικό σώμα.</p>
      <figure>
        <img src="https://i1.prth.gr/images/w880/files/2019-11-29/prothesh.png"/>
      </figure>
      <p>Το <b>ΚΙΝΑΛ</b> με 5.3% φαίνεται ότι περνά περίοδο αμφισβήτησης, όπως δείχνουν κι άλλα ποιοτικά στοιχεία της έρευνας, ενώ το <b>ΚΚΕ</b> παραμένει στάσιμο, καταγράφοντας ένα 5%. Η<b> Ελληνική Λύση</b> εμφανίζεται οριακά ενισχυμένη με 4.5%, πιθανόν εξαιτίας των δυσκολιών που αντιμετωπίζει η κυβέρνηση στο προσφυγικό–μεταναστευτικό, ενώ η <b>ΜΕΡΑ 25</b> βρίσκεται στο 3%.</p>
      <p>Το 63.2% δηλώνει ικανοποιημένο από τις παρεμβάσεις και την συνολική παρουσία του Κ. Μητσοτάκη, τον οποίο το 49.9% θεωρεί πιο ικανό για πρωθυπουργό έναντι μόλις 16.8% που προτιμά τον Αλέξη Τσίπρα. Είναι μάλλον η πρώτη φορά που ο πρόεδρος του <b>ΣΥΡΙΖΑ</b> καταγράφει τόσο χαμηλό ποσοστό στη συγκεκριμένη κατηγορία των γκάλοπ, ίσως δείγμα και της γενικότερης αμφιβολίας, που έχει η κοινή γνώμη για το πώς κινείται στον χώρο της αντιπολίτευσης και τον τρόπο που ασκεί κριτική την κυβέρνηση.</p>
      <figure>
        <img src="https://i1.prth.gr/images/w880/files/2019-11-29/ikanopoiis_mitsotakh.png"/>
      </figure>
      <p>Σύμφωνα με την έρευνα το 60.2% θεωρεί δηλώνει ικανοποιημένο από τον τρόπο που χειρίζεται τις υποθέσεις η Κυβέρνηση, ενώ με την αντιπολιτευτική τακτική του <b>ΣΥΡΙΖΑ</b> συμφωνεί μόλις το 21.8%.</p>
      <p>Η οικονομία παραμένει το ισχυρό όπλο για τον κ. Μητσοτάκη. Το 64% των ερωτηθέντων λένε ότι οι πρωτοβουλίες της Κυβέρνησης έχουν δημιουργήσει ένα νέο, πιο αισιόδοξο κλίμα για την ανόρθωση της Ελληνικής Οικονομίας.</p>
      <p>Ανάμεσα στα θετικά στοιχεία του κυβερνητικού έργου είναι η πρωτοβουλία για διευκόλυνση της ψήφου των αποδήμων (ικανοποίηση 76.7%), η κατάργηση του πανεπιστημιακού ασύλου (θετικές γνώμες 74%), η πρόβλεψη στο νέο Σύνταγμα για το ελάχιστο εγγυημένο εισόδημα (ναι από το 72.2%).</p>
      <p>Η πρόβλεψη μίας μέρας άδεια για όλες της εργαζόμενες στο Δημόσιο για γυναικολογικές εξετάσεις συγκεντρώνει την συμφωνία του 75.3%.</p>
      <p>Το μεγάλο πρόβλημα για την κυβέρνηση παραμένει στο μεταναστευτικό προσφυγικό, με το ποσοστό που δηλώνει ικανοποίηση να φτάνει μόλις στο 27.4%, ενώ το 69.2% εκφράζει αρνητική άποψη.</p>
      <figure>
        <img src="https://i1.prth.gr/images/w880/files/2019-11-29/metanasteftikoikanoa.png"/>
      </figure>
      <p>Σύμφωνα με τον υπεύθυνο ερευνών της εταιρίας Opinion Poll Ζαχαρία Ζούπη, ένας άλλος λόγος που στηρίζει την κυριαρχία του Πρωθυπουργού είναι η αντίληψη του 68.3% ότι οι διαχωρισμοί Δεξιάς – Αριστεράς δεν έχουν νόημα, έναντι ενός 28.1%, που πιστεύει στο αντίθετο. Το 67.5% συμφωνεί με το άνοιγμα του πρωθυπουργού σε στελέχη που δεν ανήκουν στην Ν.Δ.</p>
      <p>
        <b>Αμφισβήτηση για ΣΥΡΙΖΑ – ΠΑΣΟΚ</b>
      </p>
      <p>Ο αντιπολιτευτικός λόγος του <b>ΣΥΡΙΖΑ </b>δεν βρίσκει απήχηση σε πολλά σημεία. Για παράδειγμα στη βασική καταγγελία ότι οικοδομείται ένα Κράτος της Ακροδεξιάς, της αστυνομοκρατίας και του αυταρχισμού, το 69.7% διαφωνεί, ενώ συμφωνεί το 25.2%. Στο ερώτημα αν πιστεύουν ότι μπορεί ο ΣΥΡΙΖΑ να μετατραπεί σε ένα σύγχρονο κόμμα της Κεντροαριστεράς και της Σοσιαλδημοκρατίας, το 51.8% απαντά αρνητικά έναντι ενός 37.8% απαντά θετικά.</p>
      <figure>
        <img src="https://i1.prth.gr/images/w880/files/2019-11-29/%CF%83%CF%85%CF%81%CE%B6%CE%BF%CE%B1%CF%83.png"/>
      </figure>
      <p>Όσο για την κεντροαριστερά τα πράγματα δεν είναι αισιόδοξα. Το 20.4% όσων απάντησαν πιστεύει ότι το τελευταίο Συνέδριο του ΠΑΣΟΚ θα δώσει ώθηση για μια πιο δυναμική παρέμβαση και το δυνάμωμα του Κινήματος Αλλαγής, ενώ το 71.8% έχει αντίθετη άποψη .</p>
      <p>
        <b>Η δημοτικότητα των υπουργών</b>
      </p>
      <p>Σύμφωνα με την έρευνα οι πρώτοι ως προς την ικανοποίηση από το έργο και την εικόνα τους υπουργοί είναι οι Νίκος Δένδιας, Μιχάλης Χρυσοχοίδης και Κωστής Χατζηδάκης. Ακολουθεί στην τέταρτη θέση ο Τάκης Θεοδωρικάκος, αμέσως μετά ο Χρήστος Σταικούρας. Την δεκάδα συμπληρώνουν οι Γιάννης Βρούτσης, Νίκη Κεραμέως, Άδωνης Γεωργιάδης, Βασίλης Κικίλιας και Γιώργος Γεραπετρίτης.</p>
      <p>
        <a href="https://www.protothema.gr/files/2019-11-29/ch/varometro.pdf">
          <b>Διαβάστε ολόκληρη την έρευνα της Opinion Poll εδώ</b>
        </a>
      </p>
      <p>protothema.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/tin-tetarti-synedriasi-dimotikoy-symvoylioy-ta-panepistimiaka-tmima-agrinioy/"/>
        <a href="http://sinidisi.gr/sti-voyli-lathroylotomia-stin-periochi-valtoy/"/>
        <a href="http://sinidisi.gr/fyteies-dikografia-airetoys-stelechi-tis-lae-alloys-tin-kinitopoiisi-ta-vioreysta/"/>
        <a href="http://sinidisi.gr/o-g-papanastasioy-tin-eklogi-d-s-tis-kede-dilono-paron-se-kalesma-tis-topikis-aytodioikisis-foto/"/>
        <a href="http://sinidisi.gr/dimos-xiromeroy-tis-dimotikes-ekloges-archise-kataigida-diatagon-pliromis-proforikes-ergasies-promitheies/"/>
        <a href="http://sinidisi.gr/zimies-ekthesiako-kentro-tis-artas-mpoyrini-apisteytes-eikones/"/>
      </related>
    </article>
  </body>
</html>