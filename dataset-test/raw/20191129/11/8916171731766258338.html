<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/442992/Vucic-Opozicija-sama-crta-razliku-izmedu-sebe-i-pristojne-Srbije"/>
    <meta property="og:site_name" content="Politika Online"/>
    <meta property="article:published_time" content="2019-11-29T11:06:00+00:00"/>
    <meta property="og:title" content="Вучић: Опозиција сама црта разлику између себе и пристојне Србије"/>
    <meta property="og:description" content="Овакве наслове стране како што је насловна страна Нин-а и овакво понашање опозиције волим јер они тако цртају разлику између себе и пристојне Србије која жели да говори о путевима, платама, пензијама, раду, рекао је данас председник Србије Александар Вучић. Он је тако одговорио на констатацију новинара Пинка да се данас у НИН-у може видети слична методологија као некада у часопису Идентитет који је имао насловну страну „Ђинђић на мети усамљеног снајперисте”. „Постоји само једна разлика, ови који сваки дан говоре како ће некога да бију, јуре, да пливамо по Сави, Дунаву - то су најгоре кукавице. И ти који кажу - пет метака у леђа да ми саспу, док сам на ВМА, то су најгоре кукавице, све их знам, од Ђиласа до Обрадовића. Он се тресе као прут кад је покушао да ме спречи да уђем у"/>
  </head>
  <body>
    <article>
      <h1>Вучић: Опозиција сама црта разлику између себе и пристојне Србије</h1>
      <address>
        <time datetime="2019-11-29T11:06:00+00:00">29 Nov 2019, 11:06</time>
      </address>
      <p>Овакве наслове стране како што је насловна страна Нин-а и овакво понашање опозиције волим јер они тако цртају разлику између себе и пристојне Србије која жели да говори о путевима, платама, пензијама, раду, рекао је данас председник Србије Александар Вучић.</p>
      <p>Он је тако одговорио на констатацију новинара Пинка да се данас у НИН-у може видети слична методологија као некада у часопису Идентитет који је имао насловну страну „Ђинђић на мети усамљеног снајперисте”.</p>
      <p>„Постоји само једна разлика, ови који сваки дан говоре како ће некога да бију, јуре, да пливамо по Сави, Дунаву - то су најгоре кукавице. И ти који кажу - пет метака у леђа да ми саспу, док сам на ВМА, то су најгоре кукавице, све их знам, од Ђиласа до Обрадовића. Он се тресе као прут кад је покушао да ме спречи да уђем у Скупштину. Ја му се смејем, и једну реченицу сам му добацио, он се као прут тресе кад је пошао да стане испред мене. Таквих сам се нагледао, не плашим се ја њих, не могу ми ништа”, каже Вучић.</p>
      <p>Он додаје да би они волели да неког другог ко има неке храбрости наговоре да нешто уради а да они из тога извуку корист.</p>
      <p>То, каже, раде сваки дан - испред Председништва..., на све могуће начине.</p>
      <p>„Зашто бих волео да остане ова насловна страна (Нин-а), зашто волим кад се овако понашају. Зато што тако цртају разлику између њих и пристојне Србије која хоће да говори о путевима, мостовима, платама, пензијама, раду, навео је Вучић за Пинк.</p>
      <p>Подсетио је да је немачка канцеларка Ангела Меркел рекла једном приликом, и да је била испраћена овацијама, да неки данас у Немачкој кажу да немају слободу изражавања.</p>
      <p>„Ми кажемо - можете да кажете шта хоћете али морате да рачунате на то да ћете добити одговор. Али, постоји граница за то. То је мржња. Мржњу ако дозволимо онда немамо слободу. Али, ја сам за то да је боље и мржњу да дозволимо него да било коју слободу укинемо. И зато сам срећан кад видим такву насловну страну која је против мене, не бих био срећан да је против било кога од вас, срећан сам кад је против мене”, каже он.</p>
      <p>Он подсећа на 2008. годину када тадашњој опозицији, чији је он био део, било онемогућено да прошета до РТС, протестујући због Радована Караџића, када је убијен Ранко Панић и још се 15 дана крило да је преминуо од последица батинања.</p>
      <p>„Нама се то никада није догодило. Када сте видели овакву неку насловну страну у иоле озбиљном медију против Ђиласа и Тадића, кад сте смели да објавите да Ђилас није најлепши.. знате ли иједну телевизију да је то смела у том тренутку... да ли је тада постојао неки Н1 на другој страни који води кампању 24/7? И још кукате како немате добре услове и како вам је тешко”, закључио је он, преноси Танјуг.</p>
      <h3>Волели би да имам лепљиве прсте као они</h3>
      <p>Опозиција би све на свету дала да имам лепљиве прсте као њихови лидери, изјавио је данас председник Србије Александар Вучић и поручио им да уместо лажних оптужби докажу да је украо макар један динар.</p>
      <p>Вучић је нагласио да су сви његови рачуни у овој земљи познати Агенцији за борбу против корупције и да нема ниједан рачун у иностранству.</p>
      <p>„Зна се колико новца имам и колико примам и где сам то узео динар и постао власник било чега или било ко из моје породице уже или шире. И једу се живи и све на свету би дали да имам лепљиве прсте, као што су имали њихови лидери, па нападају све друге и Синишу, Небојшу и друге”, нагласио је председник Србије гостујући на ТВ Пинк.</p>
      <p>Каже да је бивши гувернер Дејан Шошкић нападао Синишу Малог иако је са својом приватном фирмом пљачкао државу, док је садашња власт око шест година држала исти курс динара.</p>
      <p>„Показали смо како може стабилност да се чува, а они нам и даље држе предавања. Па, ти си био тај, довео си нас до просјачког штапа, али своју фирму ниси довео до просјачког штапа”, поручио је Вучић.</p>
      <p>Коментаришући налепнице за притисак на јавног тужиоца Загорку Доловац, председник је истакао да опозиција то ради само да се не би водио поступак против Ђиласа, Дајрект медије и крађе пара на РТС-у.</p>
      <p>„Видите како је то сакривено иза приче о Крушику. Што се мешате у рад судија и тужиоца. Они сваки дан то раде и хвале се тиме. Ћуте ови из америчких амбасада”, навео је Вучић.</p>
      <p>Председник истиче да наша земља има велики број добрих судија, али да је велики број 2009. године постављен по политичкој линији.</p>
      <p>Вучић истиче да опозиција брутално измишља и води сваки дан кампању против њега јер њихови лидер и знају да не могу да га победе.</p>
      <p>„На једном форум су рекли - овај скот је озбиљно болестан треба само да га излудимо и готов је”, казао је председник и додао да, такође, покушавају да изазову атмосферу хаоса и силе.</p>
      <p>Ипак, људи желе мир и стабилност више него било шта, закључио је Вучић, преноси Танјуг.</p>
      <h3>Угљанину је само до фотеље стало</h3>
      <p>Председник Александар Вучић изјавио је данас да председник Странке демократске акције Санџака Сулејман Угљанин, који се недавно срео са лидером Самоопредљења Аљбином Куртијем и говорио и о захтеву за посебан статус Санџака, само нервозан јер нема фотељу.</p>
      <p>„Суљи је само до фотеље стало. Кад видите крајњи циљ, видите да им је само до фотеље стало”, рекао је Вучић на телевизији Пинк и додао да је Угљанину рекао да нема фотеље и да може да сања „специјалне статусе”.</p>
      <p>Вучић је рекао и да ће увек моћи да добије више гласова од Бошњака у Рашкој области него Угљанин, јер они, како каже, знају да ће Вучић да им доведе пут, да ће аутопутем бити спојени Сјеница и Нови Пазар...</p>
      <p>Председник је додао и да су многи нервозни због тога што немају фотеље, преноси Танјуг.</p>
      <h3>Национални инвестициони план приоритет</h3>
      <p>Председник Србије Александар Вучић ставио је на прво место, говорећи о приоритетима за наредну годину, Национални инвестициони план.</p>
      <p>„По повратку из Сочија чека ме телефонски разговор са Ангелом Меркел, а после тога ћу се у потпуности са читавим тимом, и са Аном Брнабић, посветити Националном инвестиционом плану и онда идемо пред људе, да виде шта ћемо све да урадимо”, рекао је Вучић за ТВ Пинк.</p>
      <p>Он је рекао да то, између осталог, подразумева да водовод и канализација буду у сваком месту у Србији, да људи виде коначно да живимо као развијена Европа и да урадимо све оно што нисмо претходних 50 година.</p>
      <p>„И то можемо да урадимо. Ако нам раст буде преко 3, 7 а имам наговештаја да може да буде и 4 одсто до краја године, ако би то био случај, онда имамо велику резерву и убрзано нам расте БДП, то ће додатно да спусти наш јавни дуг и много простора да нам отвори у наредним годинама за плате и пензије, за бољи животни стандард”, навео је он.</p>
      <p>Како је навео, долазак ЗФ у Панчево и Линглонга у Зрењанин за две-три године мења комплетно слику Банта, и онда остаје да се улаже у југ и исток Србије.</p>
      <p>Срећан је, каже, јер се код људи донекел враћа оптимизам када се ради о рађању деце у тим деловима земље али у Београду.</p>
      <p>„За прво дете ћемо помоћ подићи на скоро 3.000 евра , желимо да имамо више прворотки, више имамо мајки са двоје и више деце. По некој процени имамо 40 одсто људи између 18-40 година који нису у браку и то нам не ствара светлу перспективу”, каже Вучић.</p>
      <p>У првих шест месеци ове године, навео је он, имали смо 3.500 више деце него Бугарска, ЕУ им је отела више људи него нама.</p>
      <p>„Највећа мука ми је зато то у марту кад немачка пусти слободан увоз радника. Размишљамо шта да радимо и не знамо шта ћемо, то није фер према свима нама. Тиме ће све да нас униште, нас мање него неке друге, али све ће да нас униште. Али, смислићемо неке мере за то”, каже Вучић.</p>
      <p>Захвалио се људима што разумеју истину и чињенице и што воле своју земљу.</p>
      <p>„И ти који силом мисле да освајају власт у земљи само показују колико мрзе Србију. И нека људи запамте ове моје речи јер ово никада не радиш својој земљи. Бориш се за сваког купца, да продаш сваку минобацачку гранату , да продаш сваки метак да би људи могли да живе, да би Севојно и Први партизан могли да опстану. Немојте то да радите, не рушите своју земљу”, поручио је Вучић.</p>
      <p>Можете бити против мене, али зашто рушите сопствену земљу, поручио је председник.</p>
      <p>„Немојте то да радите сваки дан, људи, не рушите своју земљу”, нагласио је Вучић и додао да они који то раде због мржње према њему уништавају домаћу наменску индустрију.</p>
      <p>Каже да су они који су измислили ту аферу о извозу оружја пре неки дан променили причу и да сада више ни не кажу да је то проблем већ: што сте извозили у Украјину?</p>
      <p>„Па, донели папир, да су нашли некога ко је био у Главном одбору СНС, где се види да је у Пољску извезено. Више не кажу ни да је за Украјину извожено, више не знају ни сами, ко трице у кучине се уплели. Да би цитирали Милована Бркића који је све то објавио пре неколико година. Не постоји већи пробисвет на овим просторима, то је мафијаш и рекеташ”, навео је председник.</p>
      <p>Ако вам је то политика, ми ћемо да вам се супротставимо, поручио је Вучић. „Имаћемо тешке изборе и биће тешко да победимо, али ћемо се супроставити поштењем, радом, марљивошћу и одговорношћу. А, ја им кажем, покажите један динар који је Александар Вучић негде узео, од било кога”, закључио је председник, преноси Танјуг.</p>
      <h3>За седам-осам дана уговор за Моравски коридор</h3>
      <p>Председник Србије Александар Вучић најавио је данас да ће за седам-осам дана бити потписан уговор за градњу Моравског коридора.</p>
      <p>Он је подсетио да ће уочи Светог Николе бити отворена деоница аутопута Сурчин - Обреновац заједно са обилазницом око Сурчина, а најавио је да ће се, када буде реконструисана пруга Ваљево-Лозница, без проблема до Ужица стизати за максималних два и по сата.</p>
      <p>Када буде завршена реконструкција пруге ка Новом Саду, до тог града ће се из центра Београда стизати за 35 минута, рекао је Вучић за Пинк и додао да све то нису планови већ да се на томе увелико ради или се реализација завршава.</p>
      <p>Како је навео , ускоро ће се, преко Добановачке петље, до Чачка стизати за сат времена, што никада раније није било могуће.</p>
      <p>„Отворићемо и Ипсилон крак, то је важно за север Србије, то је аутопут до Келебије од 27 километара, и на то смо чекали такође 40 година”, рекао је Вучић.</p>
      <p>Највећи изазов, каже, биће пут „Вожд Карађорђе” и у то неће моћи да се крене за две године, рекао је Вучић.</p>
      <p>Најавио је да ће се радити и „туристичка” магистрала од Пожаревца до Доњег Милановца, а ускоро ће бити отворен и пут између Велике Плане и Смедеревске Паланке .</p>
      <p>„То је пут од 13 километара и раније је био у ужасном стању”, рекао је Вучић, преноси Танјуг.</p>
    </article>
  </body>
</html>