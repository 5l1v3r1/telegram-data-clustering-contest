<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/hokej/ms-v-hokeji-zna-jmena-maskotu-lvi-se-jmenuji-tuk-a-puk_535820.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T11:54:00+00:00"/>
    <meta property="og:title" content="MS v hokeji zná jména maskotů. Lvi se jmenují Ťuk a Puk"/>
    <meta property="og:description" content="Maskoti pro Mistrovství světa IIHF v ledním hokeji juniorů 2020, které se uskuteční v Ostravě a Třinci od 26. prosince 2019 do 5. ledna 2020, nesou jména Ťuk a..."/>
  </head>
  <body>
    <article>
      <h1>MS v hokeji zná jména maskotů. Lvi se jmenují Ťuk a Puk</h1>
      <address><time datetime="2019-11-29T11:54:00+00:00">29 Nov 2019, 11:54</time> by <a rel="author" href="https://www.tyden.cz/autori-tydne/red/" target="_blank">- red -</a></address>
      <p>
        <b>Maskoti pro Mistrovství světa IIHF v ledním hokeji juniorů 2020, které se uskuteční v Ostravě a Třinci od 26. prosince 2019 do 5. ledna 2020, nesou jména Ťuk a Puk. Jedná se o dvojici českých lvů, které používá Český hokej dlouhodobě jako maskoty národního týmu. Pro juniorský šampionát se "převlékli” a změnili čísla na dresech - oba nastoupí s číslem 20 na zádech.</b>
      </p>
      <p>"Lev je s českým hokejem neodmyslitelně spojen," řekla generální sekretářka organizačního výboru MSLH 20 IIHF 2020 Markéta Štěrbová. Při volbě maskota zvažovalo vedení Českého hokeje, jakým způsobem se ubírat - pro juniorský šampionát totiž není maskot typický. "My jsme však maskota určitě chtěli, i díky velice pozitivní zkušenosti ze seniorského šampionátu v roce 2015.”</p>
      <p>V Praze a Ostravě tehdy na tribunách bavila dvojice populárních králíků Bob a Bobek. Ťuk a Puk tudíž navážou na úspěšný tandem. "Před lety jsme si v praxi ověřili, že dvojice maskotů je atraktivní jednak pro různé grafiky a animace v rámci televizních přenosů, ale jejich vzájemná interakce respektive propojení s na tribunách diváky je mnohem výraznější než u jednoho maskota," dodala Štěrbová.</p>
      <figure>
        <img src="https://www.tyden.cz/obrazek/201911/5de0f5e5d2626/maskoti-1-5de0fa8188cfa_520x346.jpg"/>
      </figure>
      <p>Lvíčci Ťuk a Puk nejsou pro českého hokejové příznivce neznámými - od roku 2016 jsou maskoty českého národního týmu a jména jim tehdy vybrali sami fanoušci v internetové anketě. "Pro mistrovství v Ostravě a Třinci jsme jim dali lehce modernější vzhled a převlékli jsme je - na šampionátu se představí v dresech s logem na přední části a číslem 20 na zádech.”</p>
      <p>Mistrovství světa IIHF v ledním hokeji juniorů se v Česku konalo celkem třikrát a vrací se po dvanácti letech. Město Ostrava přivítá hokejový šampionát dvacetiletých již podruhé, Třinec čeká premiéra.</p>
      <p>Zápasy turnaje, na němž se představí deset nejlepších světových týmů do 20 let, přivítají OSTRAVAR ARÉNA v Ostravě a WERK ARENA v Třinci. Vstupenky na zápasy základní skupiny jsou ve třech cenových kategoriích dle atraktivity zápasů - 290 Kč, 240 Kč a 140 Kč. Za sumu 290 Kč mohou diváci zhlédnout také všechna čtvrtfinálová utkání. Na semifinále budou vstupenky k dispozici za 290 Kč, zápas o bronz vyjde fanoušky na 350 Kč a finálový duel na 450 Kč. Vstupenky na zápasy o udržení v elitní skupině, které se odehrají na ledě OSTRAVAR ARÉNY, se budou prodávat za 90 Kč.</p>
      <p>Fanouškům, kteří si chtějí užít strhující utkání šampionátu s maximálním komfortem, nabízí organizační výbor VIP hospitality program. Ceny VIP vstupenek začínají na 1480 Kč (vstupenka + voucher do VIP LOUNGE). VIP vstupenky jsou aktuálně k dispozici na všechna utkání šampionátu. Pokud Česká republika postoupí do čtvrtfinále, bude hrát svůj zápas 2. ledna 2020 v 19:00. hod Dále upozorňujeme, že vstupenky zakoupené prostřednictvím internetu ( e ticket) si musí každý fanoušek pro vstup do arén vytisknout!</p>
      <p>Vstupenky si mohou zájemci zakoupit online prostřednictvím webových stránek šampionátu 2020.worldjuniors.hockey, případně na pokladnách v prodejních místech Sazky.</p>
    </article>
  </body>
</html>