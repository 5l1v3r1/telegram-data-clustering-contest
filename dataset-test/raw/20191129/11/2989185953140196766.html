<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/427857-otkriha-nezakonni-otklonenia-na-vodata-v-pernik"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T11:38:00+00:00"/>
    <meta property="og:title" content="Откриха незаконни отклонения на водата в Перник"/>
    <meta property="og:description" content="Протестиращите попитаха кога язовирът е източен и къде е отишла водата"/>
  </head>
  <body>
    <article>
      <h1>Откриха незаконни отклонения на водата в Перник</h1>
      <address>
        <time datetime="2019-11-29T11:38:00+00:00">29 Nov 2019, 11:38</time>
      </address>
      <p>Нов протест в Перник заради водния режим. Той беше въведен в началото на миналата седмица заради критично ниското ниво на яз. „Студена”, който доставя питейната вода на града. Хората искат оставката на областния управител Ирена Соколова.</p>
      <p>Тя излезе при протестиращите и ги покани да присъстват на експертния обществен съвет, който се провежда днес. Те обаче отказаха.</p>
      <p>„И аз се срамувам от положението, в което съм. Оставката е акт, който може да бъде извършен във всеки момент. По-важното е как ще бъде намерено решение. В момента имаме план за справяне”, каза тя пред bTV.</p>
      <p>Соколова показа събрани данни от направената от нея обиколка на водосборната зона вчера, които сочат големи разлики в количеството постъпление на вода.</p>
      <p>„Разликата е драстична, но има специалисти, които ще обяснят това. Ние намерихме на голяма част от водоизточниците незаконни отклонения на вода”, каза още областният управител.</p>
      <p>Протестиращите попитаха кога язовирът е източен и къде е отишла водата. Те настояват всички отговорни да си подадат оставката и да отидат на съд.</p>
      <p>
        <b>Перник / България</b>
      </p>
    </article>
  </body>
</html>