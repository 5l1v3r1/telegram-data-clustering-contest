<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1223/Artykul/2412753,Artysci-Andersa-w-Londynie-Niezwykla-historia-powojennej-emigracji"/>
    <meta property="og:site_name" content="Polskie Radio"/>
    <meta property="article:published_time" content="2019-11-29T11:56:00+00:00"/>
    <meta property="og:title" content="&quot;Artyści Andersa&quot; w Londynie. Niezwykła historia powojennej emigracji"/>
    <meta property="og:description" content="W ambasadzie RP w Londynie odbyła się w czwartek wieczorem prezentacja albumu &quot;Artyści Andersa. Mała Polska nad Tamizą&quot;, który jest dokumentacją mało znanego powojennego życia kulturalnego polskiej emigracji w Wielkiej Brytanii, a zwłaszcza w Londynie."/>
  </head>
  <body>
    <article>
      <h1>"Artyści Andersa" w Londynie. Niezwykła historia powojennej emigracji</h1>
      <address>
        <time datetime="2019-11-29T11:56:00+00:00">29 Nov 2019, 11:56</time>
      </address>
      <p>
        <b>W ambasadzie RP w Londynie odbyła się w czwartek wieczorem prezentacja albumu "Artyści Andersa. Mała Polska nad Tamizą", który jest dokumentacją mało znanego powojennego życia kulturalnego polskiej emigracji w Wielkiej Brytanii, a zwłaszcza w Londynie.</b>
      </p>
      <p>- Hasło "żołnierze Andersa" wywołuje oczywiste skojarzenie z formacją wojskową, ale równie oczywiste, choć wciąż słabo udokumentowane, są działania na polach innych niż pola walki (…) Projekt pod nazwą "Artyści Andersa" przybliża mało znany aspekt historii pokolenia Polaków-żołnierzy i emigracji żołnierskiej, pokazuje ludzi, którzy rozwijali swoje artystyczne pasje pomimo dramatycznych wojennych okoliczności - mówił podczas prezentacji Jarosław Koźmiński, inicjator projektu.</p>
      <related>
        <a href="https://polskieradio24.pl/39/156/Artykul/2411503,Romans-w-rzadzie-szpieg-w-palacu-Historia-w-trzecim-sezonie-The-Crown"/>
      </related>
      <p>Podkreślił on, że emigracyjnej kultury nie można oceniać tylko miarą artystycznych dokonań, ale także - a może nawet przede wszystkim - jej oddziaływania społecznego, bo już sam fakt, że w warunkach życia na obczyźnie odbywało się życie artystyczne, stanowi wartość kulturową. Zarazem wskazał, że bez uwzględnienia dorobku artystów emigracyjnych nie ma pełnego obraz powojennej sztuki polskiej.</p>
      <p>- Zadaniem naszego pokolenia jest wprowadzanie do polskiej kultury treści, które dotąd w niej się nie znalazły - dziedzictwa kulturalnego emigracji żołnierskiej. To będzie swoiste wypełnienie testamentu generała Andersa, dla którego kultura była podstawowym gwarantem przetrwania polskości - przekonywał Koźmiński.</p>
      <p>
        <b>Specjalny gość</b>
      </p>
      <p>Gościem honorowym prezentacji była Anna Maria Anders, córka gen. Władysława Andersa i ambasador RP we Włoszech. Wspominała, że po zakończeniu II wojny światowej jedyną prawdziwie wolną wyspą polskości stała się polska emigracja.</p>
      <figure>
        <iframe data-src="https://twitter.com/Anna_M_Anders/status/1200318642346438656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Znaleźli się na niej również twórcy kultury, wśród nich także "artyści Andersa". To oni kontynuowali w nieskrępowany sposób twórczość, jaką rozwijali jeszcze w II Rzeczypospolitej. (…) Tej wiedzy i znajomości ich twórczości ciągle w Polsce brakuje. Dlatego dobrze się stało, że otrzymujemy obecny album, który wypełnia kolejną "białą plamę" naszej polskiej historii - mówiła.</p>
      <p>
        <b>
          <a href="https://www.polskieradio24.pl/5/1223/Artykul/2412730,Rusza-12-edycja-festiwalu-filmu-polskiego-Kinopolska-w-Paryzu-W-programie-glownie-Gombrowicz">&gt;&gt;&gt;[CZYTAJ TAKŻE] W Paryżu rusza 12. edycja festiwalu filmu polskiego Kinopolska. W programie głównie Gombrowicz</a>
        </b>
      </p>
      <p>Prezentacji albumu towarzyszył recital pianisty Łukasza Krupińskiego, półfinalisty XVII Międzynarodowego Konkursu Pianistycznego im. Fryderyka Chopina, a obecnie studenta Royal College of Music w Londynie.</p>
      <p>Album "Artyści Andersa. Mała Polska nad Tamizą" w opracowaniu Jarosława Koźmińskiego wydany został przez Towarzystwo Projektów Edukacyjnych w Warszawie i Polską Fundację Kulturalną w Londynie, przy wsparciu polskiego Ministerstwa Spraw Zagranicznych.</p>
      <p>st</p>
      <related>
        <a href="https://www.polskieradio.pl/5/3/Artykul/2201344,Wielka-Brytania-nabywca-zniszczonego-obrazu-Banksyego-obstaje-przy-zakupie"/>
      </related>
      <related>
        <a href="https://www.polskieradio.pl/5/1223/Artykul/2397532,Wielka-Brytania-obniza-poziom-zagrozenia-terrorystycznego-Mniejsze-ryzyko-ataku"/>
      </related>
    </article>
  </body>
</html>