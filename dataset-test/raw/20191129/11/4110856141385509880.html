<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/o_takis_theodorikakos_ston_realfm_97_8_gia_tis_proslipseis_sto_dimosio_ti_eipe_gia_to_metanasteutiko-590575/"/>
    <meta property="og:site_name" content="Real.gr"/>
    <meta property="article:published_time" content="2019-11-29T11:15:00+00:00"/>
    <meta property="og:title" content="Συνάντηση αντιπροσωπείας του ΚΚΕ με τον πρόεδρο της ΕΔΕΚ"/>
    <meta property="og:description" content="&quot;Συγχαρητήρια χρειάζονται όταν κανείς κάποιος δουλειά και την βλέπουν οι πολίτες και ικανοποιούνται από την αντιμετώπιση των προβλημάτων τους. Άρα πιστεύω ότι αυτή η κυβέρνηση έχει ξεκινήσει με πολύ μεγάλη δυναμική, ο Πρωθυπουργός απέδειξε ότι ήταν πανέτοιμος να αντιμετωπίσει τα μεγάλα προβλήματα της χώρας, μας περιμένει πολύ σκληρή δουλειά&quot; δήλωσε ο υπουργός Εσωτερικών, Τάκης Θεοδωρικάκος, στον realfm 97,8, αναφορικά με τη νέα δημοσκόπηση και τη δημοφιλία των υπουργών."/>
  </head>
  <body>
    <article>
      <h1>
        <a href="https://www.real.gr/politiki/arthro/synantisi_antiprosopeias_tou_kke_me_ton_proedro_tis_edek-590570/">Συνάντηση αντιπροσωπείας του ΚΚΕ με τον πρόεδρο της ΕΔΕΚ</a>
      </h1>
      <address><time datetime="2019-11-29T11:15:00+00:00">29 Nov 2019, 11:15</time> by <a rel="author">Real.gr</a></address>
      <p>
        <b>"Συγχαρητήρια χρειάζονται όταν κανείς κάποιος δουλειά και την βλέπουν οι πολίτες και ικανοποιούνται από την αντιμετώπιση των προβλημάτων τους. Άρα πιστεύω ότι αυτή η κυβέρνηση έχει ξεκινήσει με πολύ μεγάλη δυναμική, ο Πρωθυπουργός απέδειξε ότι ήταν πανέτοιμος να αντιμετωπίσει τα μεγάλα προβλήματα της χώρας, μας περιμένει πολύ σκληρή δουλειά" δήλωσε ο υπουργός Εσωτερικών, Τάκης Θεοδωρικάκος, στον realfm 97,8, αναφορικά με τη νέα δημοσκόπηση και τη δημοφιλία των υπουργών.</b>
      </p>
      <p>Μιλώντας στον <b>Νίκο Χατζηνικολάου </b>και στον <b>Αντώνη Δελλατόλα</b> ανέφερε "χονδρικά το έτος 2019 και 2020 εμείς έχουμε το περιθώριο για να διατηρήσουμε τη σχέση ένα προς ένα να κάνουμε το σύνολο των προσλήψεων που είναι περίπου 20.000 και να ολοκληρώσουμε αυτό το πρόγραμμα. Να εξηγήσω επίσης ότι έχουμε συμφωνήσει με τους θεσμούς, υπάρχει ένας αριθμός προσλήψεων που δεν περιλαμβάνονται στο ένα προς ένα, αλλά δεν υπάρχει κανένα πρόβλημα ως προς αυτό. Ποιοι είναι; Το πρόγραμμα για βοήθεια στο σπίτι και μια σειρά άλλες δράσεις που έχουν σχέσεις με τις ανταποδοτικές υπηρεσίες της αυτοδιοίκησης, άρα δεν επιβαρύνουν τον κρατικό προϋπολογισμό, συν τους 4.500 του χώρου της ειδικής αγωγής, που είχε δεσμευτεί ο Πρωθυπουργός και το υλοποιούμε, και έναν σημαντικό αριθμό εκπαιδευτικών που λείπουν από τα σχολεία μας και οι οποίοι επίσης προσλαμβάνονται μέσα στο 2020".</p>
      <p>"Οι διαδικασίες είναι οι πάγιες που τηρούνται μέσω του ΑΣΕΠ" συμπλήρωσε.</p>
      <p>Αναφορικά με το μεταναστευτικό τόνισε "δεν έχω αυταπάτες. Δυστυχώς η Ευρώπη εμφανίζεται να κλείνει τα μάτια της. Ο Πρωθυπουργός δίνει πολύ σκληρή μάχη στην Ευρώπη για να πείσει τους Ευρωπαίους ότι πρέπει να ασχοληθούν και εκείνοι πολύ σοβαρά με το πρόβλημα και όσον αφορά τη δική μας πολιτική εδώ, είναι μια πολιτική σύνθετη που περιλαμβάνει τη φύλαξη των συνόρων, τομέας που θεωρώ ότι η κυβέρνηση θα πάρει πρόσθετα μέτρα, είμαι σίγουρος για αυτό. Δεύτερον, εξαγγέλθηκαν και θα υλοποιηθούν τα κλειστά προαναχωρησιακά κέντρα, διότι δεν είναι δυνατόν η Ελλάδα να είναι ξέφραγο αμπέλι και όποιος θέλει να μπαίνει και να μην ξέρουμε που βρίσκεται. Θα είναι σε κλειστά κέντρα, σε ελεγχόμενες και ανθρώπινες συνθήκες. Έχει νομοθετηθεί η επιτάχυνση της αξιολόγησης αν οι άνθρωποι αυτοί είναι πρόσφυγες ή μετανάστες".</p>
      <p>"Οι εκλογές θα γίνουν στο τέλος της τετραετίας, όσο κι αν ο κ. Τσίπρας μπορεί να ονειρεύεται κάτι άλλο. Θα γίνουν αν δεν συμβεί κάτι έκτακτο με τον εκλογικό νόμο της απλής αναλογικής. Ο μόνος τρόπος να αλλάξει αυτό είναι να υπάρξουν 200 ψήφοι υπέρ ενός άλλου εκλογικού συστήματος, 200 ψήφοι μπορούν να υπάρξουν μόνο αν ψηφίσει ο ΣΥΡΙΖΑ μαζί μας, δεν υπάρχει άλλος τρόπος. Αυτό έχω πει και τίποτα άλλο. Δεν είμαι σε θέση να γνωρίζω αν ο κ. Τσίπρας έχει τη δύναμη να εγκαταλείψει την ιδεοληπτική εμμονή στην απλή αναλογική ή να το πω διαφορετικά αν μπορεί να ξεφύγει από τις πολύ λεπτές εσωκομματικές ισορροπίες που τον κρατούν όμηρο σε μια παρωχημένη θέση" σχολίασε.</p>
      <figure>
        <audio src="https://media.real.gr/filesystem/Multimedia/mp3/687203_0d39e97c43-96670cc2ff089433_id34245.mp3"/>
        <figcaption>
          <a href="https://media.real.gr/filesystem/Multimedia/mp3/687203_0d39e97c43-96670cc2ff089433_id34245.mp3">Ακούστε το ηχητικό</a>
        </figcaption>
      </figure>
    </article>
  </body>
</html>