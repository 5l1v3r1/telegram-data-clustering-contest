<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/avviser-hemmelig-haaland-avtale/71872935"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T11:28:12+00:00"/>
    <meta property="og:title" content="Avviser hemmelig Haaland-avtale"/>
    <meta property="og:description" content="RB Salzburg-sportsdirektør Christoph Freund nekter for at RB Leipzig får spesialpris på Erling Braut Haaland (19)."/>
  </head>
  <body>
    <article>
      <h1>Avviser hemmelig Haaland-avtale</h1>
      <h2>RB Salzburg-sportsdirektør Christoph Freund nekter for at RB Leipzig får spesialpris på Erling Braut Haaland (19).</h2>
      <address><time datetime="2019-11-29T11:28:12+00:00">29 Nov 2019, 11:28</time> by <a rel="author">Håkon Østmoe Brandsnes</a></address>
      <p>Den norske spissen er brennhet etter å ha scoret i fem strake Champions League-kamper, og er bare bak Bayern München-superspiss Robert Lewandowski på toppscorerlista.</p>
      <p>
        <b>Trolig har prisen til Haaland skutt til værs, men nylig ble det hevdet at tyske RB Leipzig - med samme eiere som RB Salzburg - har en avtale som gjør at de kan signere han for bare 30 millioner euro.</b>
      </p>
      <p>Christoph Freund, sportsdirektøren til RB Salzburg, avviser derimot dette på det sterkeste i et intervju med tyske <a href="https://www.kicker.de/763585/artikel">Kicker</a>.</p>
      <p>- Det finnes ingen slik klausul, det er ikke et problem for oss, sier Freund.</p>
      <h3>Hyppige overganger imellom</h3>
      <p>Et stort antall spillere har gått mellom klubbene, som begge eies av Red Bull, de siste åra:</p>
      <p>
        <b>Peter Gulacsi, Naby Keita, Dayot Upamecano og Amadou Haidara, for å nevne noen.</b>
      </p>
      <p>Når Haaland begynte å bøtte inn mål i Østerrike denne sesongen, tok det ikke lang tid før spekulasjonene startet om vi kunne få se nok en overgang mellom klubbene.</p>
      <p>Spesielt når Timo Werner (23) - Leipzigs superspiss - er på utgående kontrakt, og ryktes å gå gratis til Bayern München i sommer.</p>
      <h3>100 millioner euro?</h3>
      <p>Om Haaland skulle gå til Leipzig for bare 30 millioner euro, ville det trolig betydd at han ville gått langt under hva andre klubber er villig til å tilby.</p>
      <p>
        <b>Det har vært snakk om en pris på 60 millioner euro, mens andre - deriblant <a href="https://www.espn.co.uk/football/soccer-transfers/story/3988255/barcelona-keen-on-erling-haaland-but-put-off-by-100-million-price-tag">ESPN</a> - har hevdet at prisen er på hele 100 millioner euro.</b>
      </p>
      <p>Skal man derimot tro Freund, finnes det ingen avtale som gjør at Leipzig kan kuppe Haaland for langt mindre.</p>
      <p>- Vi ville aldri gitt noen klubb retten til en fordel i signeringen av en spiller. Det har aldri vært et tilfelle i fortida, og kommer heller ikke til å bli tilfellet i framtida, siteres Freund på.</p>
      <h3>«Gir Real Madrid fornyet håp»</h3>
      <p>Ordene til Freund beskrives som en gladnyhet i spansk presse: «Avvisning av Haaland-klausul gir Real Madrid fornyet håp», skriver <a href="https://en.as.com/en/2019/11/28/football/1574931648_600327.html">AS</a>.</p>
      <p>
        <b>Avisa hevder videre at Haaland kan forlate Salzburg allerede i sommer om noen er villig til å legge 100 millioner euro på bordet.</b>
      </p>
      <p>Da vil han i så fall bli over tre ganger dyrere enn Salzburgs forrige rekordsalg: Naby Keita til Leipzig for 30 millioner euro.</p>
      <p>Etter scoringen mot Genk onsdag, står Haaland nå med 27 mål og sju målgivende på 19 kamper i alle turneringer.</p>
    </article>
  </body>
</html>