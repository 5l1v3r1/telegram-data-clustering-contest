<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.wp.pl/zbigniew-stonoga-mial-ujawnic-dane-policjanta-jest-zawiadomienie-do-prokuratury-6451285604444289a"/>
    <meta property="og:site_name" content="wiadomosci.wp.pl"/>
    <meta property="article:published_time" content="2019-11-29T11:59:00+00:00"/>
    <meta property="og:title" content="Zbigniew Stonoga miał ujawnić dane policjanta. Jest zawiadomienie do prokuratury"/>
    <meta property="og:description" content="Komenda Główna Policji złożyła zawiadomienie do Prokuratury Krajowej o możliwości popełnienia przestępstw przez Zbigniewa Stonogę - dowiedziała się Wirtualna Polska. To reakcja m.in. na upublicznienie danych"/>
  </head>
  <body>
    <article>
      <h1>Zbigniew Stonoga miał ujawnić dane policjanta. Jest zawiadomienie do prokuratury</h1>
      <address><time datetime="2019-11-29T11:59:00+00:00">29 Nov 2019, 11:59</time> by <a rel="author">Magdalena Raducha</a></address>
      <p><a href="https://wiadomosci.wp.pl/tag/konin">konin</a>+2<a href="https://wiadomosci.wp.pl/tag/adam%20c.">adam c.</a><a href="https://wiadomosci.wp.pl/tag/zbigniew%20stonoga">zbigniew stonoga</a><a href="https://wiadomosci.wp.pl/autor/magdalena-raducha/6301599116510849">Magdalena Raducha</a>wczoraj (12:59)i inni (1)</p>
      <figure>
        <img src="https://v.wpimg.pl/NTg0OTEyYTUGUjlnagJsIEUKbT0sW2J2EhJ1dmo2YWZSSH1hah1gIxdZIjNrCSJ7VgJ8bXVMe2BfAGJlc059ZlYIe2d9Vjk9FUQ6NSkXL3kXXyMnLhhgHjd3bSk="/>
      </figure>
      <p>
        <a href="https://wiadomosci.wp.pl/autor/sylwester-ruszkiewicz/6242134103508609">Sylwester Ruszkiewicz</a>
      </p>
      <h3>Zbigniew Stonoga miał ujawnić dane policjanta. Jest zawiadomienie do prokuratury</h3>
      <p>Komenda Główna Policji złożyła zawiadomienie do Prokuratury Krajowej o możliwości popełnienia przestępstw przez Zbigniewa Stonogę - dowiedziała się Wirtualna Polska. To reakcja m.in. na upublicznienie danych policjanta, który śmiertelnie postrzelił Adama C. <b>Głosuj</b><b>Głosuj</b><b>Podziel się</b>Opinie</p>
      <figure>
        <img src="https://v.wpimg.pl/NTg0OTEyYTUGUjlnagJsIEUKbT0sW2J2EhJ1dmo2YWJTBDdgd0BhMElHPz0oHmAkCx9-ZHdBemBSCHtsaEt-YFECfmd3QHx7DF8hPStXJCQAEjI="/>
      </figure>
      <p>Zbigniew Stonoga zaangażował się w sprawę postrzelenia (East News)</p>
      <figure>
        <img src="https://v.wpimg.pl/NTg0OTEyYTUGUjlnagJsIEUKbT0sW2J2EhJ1dmo2YWFRSHthahBgIxcePzhqGGE9SEM7M2oJJTJIUih6NRcpdho="/>
      </figure>
      <p>27-letni starszy sierżant Sławomir L. podczas dyżuru prewencyjnego w Koninie ścigał uciekającego przed nim Adama C. Podejrzewał, że był świadkiem przeprowadzania przez 21-latka transakcji narkotykowej. Funkcjonariusz śmiertelnie postrzelił mężczyznę.</p>
      <p>Dane policjanta - oraz drugiego, który interweniował razem ze Sławomirem L. - miały zostać ujawnione w sieci przez Zbigniewa Stonogę - podała "Gazeta Wyborcza".</p>
      <figure>
        <img src="https://v.wpimg.pl/NTg0OTEyYTUGUjlnagJsIEUKbT0sW2J2EhJ1dmo2YWFRSHthahBgIxcePzhqGGE9SEM7M2oJJTJIUih6NRcpdho="/>
      </figure>
      <p>Jak ustaliła Wirtualna Polska, Komenda Główna Policji złożyła w poniedziałek zawiadomienie do Prokuratury Krajowej dotyczące Zbigniewa Stonogi. Decyzja zapadła właśnie po tym, jak biznesmen miał ujawnić dane personalne policjantów.</p>
      <p>- Komenda Główna Policji skierowała zawiadomienie o podejrzeniu popełnienia przestępstw w związku ze znieważeniem na jednym z profili społecznościowych znanego celebryty policjantów, co wiąże się również z narażeniem życia i zdrowia ich i ich rodzin - poinformował Wirtualną Polskę insp. Mariusz Ciarka, rzecznik prasowy Komendy Głównej Policji. - Nie ma zgody na atakowanie w jakikolwiek sposób policjantów, kierownictwo polskiej Policji zawsze będzie broniło naszych policjantów przed bezprawnymi atakami - dodał.</p>
      <p>Zawiadomienie wpłynęło do Prokuratury Krajowej - potwierdza WP zespół prasowy PK. Zostanie ono przesłane do właściwej miejscowo jednostki prokuratury.</p>
      <h4>Sprzeciw KGP</h4>
      <p>Policja po tragicznym zdarzeniu w Koninie wydała komunikat.</p>
      <figure>
        <img src="https://v.wpimg.pl/NTg0OTEyYTUGUjlnagJsIEUKbT0sW2J2EhJ1dmo2YWFRSHthahBgIxcePzhqGGE9SEM7M2oJJTJIUih6NRcpdho="/>
      </figure>
      <p>Rzecznik prasowy KGP podkreślił, że w związku z tragedią w Koninie większość społeczeństwa zachowuje właściwą postawę. "Niestety część osób, nie potrafiąc uszanować zarówno tragedii rodziny, jak i codziennej, ciężkiej, często ofiarnej służby policjantów, już zdaje się wydała wyrok na policjanta, który podczas interwencji użył broni palnej" - dodał.</p>
      <p>"Zdecydowanie przeciwstawiamy się takim zachowaniom, jasno podkreślając, iż nie ma przyzwolenia Komendanta Głównego Policji ani kierownictwa polskiej i wielkopolskiej Policji na fizyczne i werbalne ataki na policjantów oraz propagowanie hejtu i rozpowszechnianie nieprawdziwych informacji w Internecie" - podkreśla insp. Ciarka.</p>
      <p>I dodaje, że "każdy, kto podnosi rękę na policjanta, znieważa go lub oczernia w oczach opinii publicznej, powinien liczyć się z konsekwencjami prawnymi i zdecydowaną reakcją ze strony Policji".</p>
      <figure>
        <img src="https://v.wpimg.pl/NTg0OTEyYTUGUjlnagJsIEUKbT0sW2J2EhJ1dmo2YWFRSHthahBgIxcePzhqGGE9SEM7M2oJJTJIUih6NRcpdho="/>
      </figure>
      <p>
        <b>Masz newsa, zdjęcie lub filmik? Prześlij nam przez <a href="https://dziejesie.wp.pl/">dziejesie.wp.pl</a></b>
      </p>
      <p>Polub WP Wiadomości</p>
    </article>
  </body>
</html>