<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121967/powstaje-film-o-tomaszu-komendzie-premiera-w-2020-r.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T11:40:00+00:00"/>
    <meta property="og:title" content="Powstaje film o Tomaszu Komendzie. Premiera w 2020 r."/>
    <meta property="og:description" content="Tomasz Komenda doczeka się ekranizacji swojej historii. Film wejdzie na ekrany kin we wrześniu przyszłego roku."/>
  </head>
  <body>
    <article>
      <h1>Powstaje film o Tomaszu Komendzie. Premiera w 2020 r.</h1>
      <address>
        <time datetime="2019-11-29T11:40:00+00:00">29 Nov 2019, 11:40</time>
      </address>
      <h4>Tomasz Komenda doczeka się ekranizacji swojej historii. Film wejdzie na ekrany kin we wrześniu przyszłego roku.</h4>
      <p>"25 lat niewinności. Sprawa Tomka Komendy" to oparty na prawdziwych wydarzeniach dramat sensacyjny przedstawiający życie Tomasza Komendy. Producentem filmu jest TVN.</p>
      <p>Tomasz Komenda niesłusznie odsiedział 18 lat z 25-letniego wyroku za gwałt i zabójstwo 15-letniej Małgorzaty K. W połowie marca 2018 r. wyszedł na wolność, a miesiąc później ostatecznie uniewinnił go Sąd Najwyższy. Mężczyzna walczy o rekordowe odszkodowanie – 18 mln zł.</p>
      <p>W filmie wystąpią tacy aktorzy jak Agata Kulesza, Jan Frycz, Andrzej Konopka, Magdalena Różczka i Dariusz Chojnacki. Tomasza Komendę zagra Piotr Trojan.</p>
      <p>Wirtualne Media informują, że film powstaje przy pełnym zaangażowaniu i wsparciu ze strony samego Tomasza Komendy oraz jego rodziny.</p>
      <p>– Darzę dużym zaufaniem jego twórców. Wiem, że nie zrobią niczego przeciwko mnie i że w filmie pokażą całą prawdę - od pierwszej do ostatniej minuty. Zero fałszu. Chcę, aby ludzie zobaczyli, co tak naprawdę się ze mną działo. Ku przestrodze – powiedział Komenda.</p>
      <p>Film jest debiutem reżyserskim Jana Holoubka. Zdjęcia kręcono m.in. w Warszawie, Wrocławiu, Wałbrzychu i Zabrzu.</p>
      <footer>/ Źródło: WirtualneMedia.pl <br/>/ dcy</footer>
      <related>
        <h4>Czytaj także</h4>
        <a href="https://www.dorzeczy.pl/obserwator-mediow/120797/tvp-pokaze-nowy-serial-kryminalny-w-roli-glownej-henryk-talar.html"/>
      </related>
    </article>
  </body>
</html>