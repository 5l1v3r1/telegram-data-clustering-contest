<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642623/%D8%A7%D8%B9%D8%AA%D8%B1%D8%A7%D8%B6-%DA%AF%D8%B3%D8%AA%D8%B1%D8%AF%D9%87-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%B1-%D8%A7%D8%B3%D8%AA%D8%B1%D8%A7%D9%84%DB%8C%D8%A7-%D8%A8%D9%87-%D8%AA%D8%BA%DB%8C%DB%8C%D8%B1%D8%A7%D8%AA-%D8%A2%D8%A8%E2%80%8C%D9%88%D9%87%D9%88%D8%A7%DB%8C%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T11:39:00+00:00"/>
    <meta property="og:title" content="اعتراض گسترده دانشجویان در استرالیا به تغییرات آب‌وهوایی"/>
    <meta property="og:description" content="هزاران نفر از دانشجویان استرالیا در اعتراض به تغییرات آب‌وهوایی و ادامه آتش‌سوزی‌ها در این کشور به خیابان‌ها آمدند."/>
  </head>
  <body>
    <article>
      <h1>
        <a href="https://www.bultannews.com/fa/news/642623/%D8%A7%D8%B9%D8%AA%D8%B1%D8%A7%D8%B6-%DA%AF%D8%B3%D8%AA%D8%B1%D8%AF%D9%87-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%B1-%D8%A7%D8%B3%D8%AA%D8%B1%D8%A7%D9%84%DB%8C%D8%A7-%D8%A8%D9%87-%D8%AA%D8%BA%DB%8C%DB%8C%D8%B1%D8%A7%D8%AA-%D8%A2%D8%A8%E2%80%8C%D9%88%D9%87%D9%88%D8%A7%DB%8C%DB%8C">اعتراض گسترده دانشجویان در استرالیا به تغییرات آب‌وهوایی</a>
      </h1>
      <h2>هزاران نفر از دانشجویان استرالیا در اعتراض به تغییرات آب‌وهوایی و ادامه آتش‌سوزی‌ها در این کشور به خیابان‌ها آمدند.</h2>
      <address><time datetime="2019-11-29T11:39:00+00:00">29 Nov 2019, 11:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از رویترز، هزاران نفر از دانشجویان در شهر‌های مختلف استرالیا به تغییرات آب و هوایی و کم کاری دولت برای مقابله با این مسئله مهم اعتراض کردند.</p>
      <p>استرالیا چندین هفته است که با آتش سوزی گسترده جنگل‌ها مواجه بوده که این مسئله به کشته شدن دست کم ۴ نفر منجر شده است. در پی این آتش سوزی‌ها همچنین یک میلیون هکتار از اراضی از دست رفته و بیش از ۵۰۰ خانه ویران شده است.</p>
      <p>این اعتراضات در سیدنی و دیگر شهر‌های بزرگ استرالیا برگزار شد و نخستین درخواست سراسری دانشجویان این کشور از دولت برای محافظت از محیط زیست محسوب می‌شود. اعتراضات همچنین در آستانه کنفرانس تغییرات آب و هوایی سازمان ملل رخ داده که قرار است در روز دوشنبه در مادرید برگزار شود.</p>
      <p>در این اعتراضات، دانشجویان بنر‌هایی را در دست داشتند که روی آن‌ها نوشته شده بود: آب و هوا در حال تغییر است، چرا ما تغییر نکنیم؟</p>
      <p>معترضان در سیدنی هم دولت را به دلیل کم کاری برای مقابله با بحران آتش‌سوزی‌های استرالیا متهم کردند. یکی از تظاهرکنندگان گفت: مردم آسیب می‌بینند. اجتماعاتی مثل ما در حال نابودی است. تابستان هنوز آغاز نشده است.</p>
      <p>استرالیا پیشتر متعهد شده بود که تا سال ۲۰۳۰، سطح انتشار کربن را تا ۲۶ درصد کاهش دهد. این در حالی است که داده‌های اخیر نشان می‌دهد که سطح انتشار این گاز‌های گلخانه‌ای در استرالیا همچنان بدون تغییر است.</p>
      <p>آتش نشان‌ها در استرالیا همچنان در تلاش برای مهار بیش از ۱۵۰ آتش سوزی مختلف در جنگل‌های این کشور هستند. این آتش سوزی‌ها باعث شده که بیش از ۵ میلیون نفر از ساکنان سیدنی استرالیا با آلودگی هوا مواجه شوند. با وجود اینکه با آغاز موج سرما احتمال وقوع آتش سوزی‌های بیشتر در این کشور کمرنگ‌تر شده، مقامات استرالیا هشدار داده اند که در تابستان پیش‌رو بیشتر بخش‌های کشور با گرمای هوا مواجه خواهند بود که این می‌تواند احتمال وقوع آتش سوزی‌ها را بیشتر کند.</p>
    </article>
  </body>
</html>