<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205021-amku-zobovyazav-institut-raku-zminiti-tenderni-vimogi-shchodo-strahuvannya-ugod"/>
    <meta property="og:site_name" content="Mind UA"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="АМКУ зобов'язав Інститут раку змінити тендерні вимоги щодо страхування угод"/>
    <meta property="og:description" content="Інститут не обґрунтував необхідності встановлення вимоги щодо укладення договору тільки з певними страховими компаніями"/>
  </head>
  <body>
    <article>
      <h1>АМКУ зобов'язав Інститут раку змінити тендерні вимоги щодо страхування угод</h1>
      <h2>Інститут не обґрунтував необхідності встановлення вимоги щодо укладення договору тільки з певними страховими компаніями</h2>
      <address>
        <time datetime="2019-11-29T11:00:00+00:00">29 Nov 2019, 11:00</time>
      </address>
      <p>Антимонопольний комітет (АМКУ) зобов'язав Національнй інститут раку внести зміни до тендерних вимог щодо страхування, через порушення антимонопольного законодавства. Про це йдеться у рішенні АМКУ №17207-р/пк-пз від 22 листопада 2019 року.</p>
      <p>Згідно з умовами тендеру, усі компанії, які хочуть брати участь у тендерах інституту, повинні подати в пакеті документів зобов'язання, що в разі виграшу на торгах застрахують «фінансові ризики повного або часткового невиконання договорів про закупівлю переможцями процедур закупівель в закупівлях, замовником яких є інститут раку».</p>
      <p>Придбати поліс можна не в будь-якій СК України, а лише в трьох компаніях, реквізити яких розміщені на сайті інституту. Для низьковартісних тендерів страховка коштуватиме 3–5% від суми поставки (контракту із замовником), для високовартісних – 5–10%. Точну суму страховки і нараховуваний відсоток у СК зможуть назвати лише після проведення торгів. Купити поліс переможець зобов'язаний до того, як замовник перерахує йому кошти.</p>
      <p>Згідно з рішенням комітету, замовник не обґрунтував необхідності встановлення вимоги щодо укладення договору страхування фінансових ризиків повного або часткового невиконання договору про закупівлю, саме з вище зазначеними страховими компаніями.</p>
      <p>За таких умов, взяти участь у процедурі закупівлі зможуть тільки ті суб’єкти господарювання, які укладуть відповідні угоди страхування із визначеними страховими компаніями Замовником, що є дискримінаційним по відношенню до інших суб’єктів господарювання.</p>
      <p>«Зобов’язати Національний інститут раку внести зміни до тендерної документації на закупівлю – «ДК 021:2015:33140000-3 Медичні матеріали», оголошення про проведення якої оприлюднене на веб-порталі уповноваженого органу за № UA-2019-10-25-000356-a, з метою усунення порушень, зазначених у мотивувальній частині цього рішення», – говориться у рішенні.</p>
      <p>Нагадаємо: Голова комітету Верховної ради України з питань охорони здоров’я Михайло Радуцький <a href="https://mind.ua/news/20204170-rahunkova-palata-i-derzhauditsluzhba-provodyat-pereviki-u-moz-raduckij">наголошував</a>, що в комітеті не підтримують нові «страхові» вимоги  Інституту раку по тендерних закупівлях. </p>
      <p>Детальніше про ситуацію у Інституті раку – у матеріалі <b>Mind</b> «<a href="https://mind.ua/publications/20202458-kazus-raduckogo-chomu-eksperti-prognozuyut-zgortannya-medreformi-ta-rozkvit-korupcijnih-shem">Казус Радуцького: чому експерти прогнозують згортання медреформи та розквіт корупційних схем</a> «.</p>
      <related>
        <h4>Також читайте</h4>
        <a href="https://mind.ua/news/20204990-hmelnickij-virishiv-pridbati-chastku-v-trc-ocean-plaza"/>
        <a href="https://mind.ua/news/20204903-golova-nszu-oleg-petrenko-napisav-zayavu-pro-zvilnennya"/>
        <a href="https://mind.ua/news/20204793-verhovnij-sud-stav-na-bik-amku-u-spravi-pro-zlovzhivannya-monopolnim-stanovishchem-uz"/>
      </related>
    </article>
  </body>
</html>