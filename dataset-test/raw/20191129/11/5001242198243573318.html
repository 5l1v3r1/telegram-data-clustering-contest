<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/fyteies-dikografia-airetoys-stelechi-tis-lae-alloys-tin-kinitopoiisi-ta-vioreysta/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-29T11:40:53+00:00"/>
    <meta property="og:title" content="Φυτείες: Δικογραφία για αιρετούς, στελέχη της ΛΑΕ και άλλους για την κινητοποίηση για τα βιορευστά"/>
    <meta property="og:description" content="Ο Δημήτρης Στρατούλης μετά την επίσκεψή του σήμερα το μεσημέρι στο ΑΤ Ξηρομέρου για να λάβει γνώση της δικογραφίας κατάγγειλε αυτή τη μεθόδευση ως"/>
  </head>
  <body>
    <article>
      <h1>Φυτείες: Δικογραφία για αιρετούς, στελέχη της ΛΑΕ και άλλους για την κινητοποίηση για τα βιορευστά</h1>
      <address><time datetime="2019-11-29T11:40:53+00:00">29 Nov 2019, 11:40</time> by <a rel="author">ΣΥΝΕΙΔΗΣΗ</a></address>
      <p>Η δικογραφία είχε αρχίσει να σχηματίζεται επί κυβέρνησης <b>ΣΥΡΙΖΑ</b> και συνεχίστηκε να συμπληρώνεται επί κυβέρνησης <b>ΝΔ</b> σε βάρος των μελών επιτροπής αγώνα, του συντονιστή της Γιώργου Παληγεώργου, δημάρχων, απλών διαδηλωτών και εκπροσώπων κομμάτων που παραβρέθηκαν για να δηλώσουν τη συμπαράσταση τους, όπως του<b> Δημήτρη Στρατούλη εκ μέρους της ΛΑΕ και του Νίκου Μωραΐτη, βουλευτή τότε Αιτωλοακαρνανίας του ΚΚΕ.</b></p>
      <p>Πρώτος να καταθέσει έγγραφες εξηγήσεις στο<b> ΑΤ Αστακού Ξηρομέρου</b> κλήθηκε ο Δημήτρης Στρατούλης μέλος της ΠΓ της ΛΑΕ, πρώην βουλευτής και Υπουργός, σήμερα το μεσημέρι της Παρασκευής 29/11/2019.</p>
      <p>Στις 30/4/2019, ύστερα από ομόφωνη απόφαση της δημοτικής λαϊκής συνέλευσης του <b>Δήμου Ξηρομέρου</b> κατά της εγκατάστασης μονάδων <b>Βιορευστών</b> στην περιοχή <b>Φυτειών</b> και του έντονου ενδιαφέροντος και ανησυχίας των κατοίκων, όχι μόνο της τοπικής κοινότητας Φυτειών και όλων των γειτονικών κοινοτήτων, αλλά και της ευρύτερης περιοχής του Δήμου Ξηρομέρου, των τοπικών δημοτικών και κοινοτικών αρχών, συλλογικών φορέων, κλπ., πραγματοποιήθηκε ειρηνική και μαζικότατη συγκέντρωση διαμαρτυρίας στον <b>κόμβο Κουβαρά της Ε.Ο Αγρινίου-Ιωαννίνων.</b> Στη συγκέντρωση αυτή συμμετείχαν, απόλυτα συντεταγμένα και ειρηνικά, εκατοντάδες κάτοικοι της ευρύτερης περιοχής, Βουλευτές του νομού, εκπρόσωποι των Δημοτικών και Κοινοτικών αρχών και Συλλογικών Φορέων, πρώην και υποψήφιοι τότε Δήμαρχοι, κλπ.</p>
      <h3>“Ακραίο δείγμα αυταρχισμού”</h3>
      <p>Ο <b>Δημήτρης Στρατούλης</b> μετά την επίσκεψή του σήμερα το μεσημέρι στο <b>ΑΤ Ξηρομέρου</b> για να λάβει γνώση της δικογραφίας κατάγγειλε αυτή τη μεθόδευση ως ακραίο δείγμα αυταρχισμού της σημερινής και της προηγούμενης κυβέρνησης. Κατάγγειλε, επίσης, την ποινικοποίηση των μαζικών και ενωτικών αγώνων των κατοίκων του Δήμου Ξηρομέρου για την προστασία της υγείας τους, της τοπικής οικονομίας και του περιβάλλοντος.</p>
      <p>Χαρακτήρισε πρωτοφανές γεγονός την ενοχοποίηση εκπροσώπων πολιτικών κομμάτων, που παραβρίσκονται για αλληλεγγύη σε κινητοποιήσεις πολιτών. Εκτίμησε ότι η απαράδεκτη αυτή εξέλιξη είναι στο ίδιο πνεύμα με τις διώξεις του <b>Π. Λαφαζάνη</b> και δεκάδων αγωνιστών του κινήματος κατά των πλειστηριασμών.</p>
      <p>Υπογράμμισε ότι ούτε αυτές οι διώξεις ούτε και όποιες άλλες σε βάρος αγωνιστών του λαϊκού κινήματος δεν θα μπορέσουν να κάμψουν το αγωνιστικό τους φρόνημα και την ανάπτυξη κοινωνικών αντιστάσεων ενάντια σε αντικοινωνικές πολιτικές.</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/o-g-papanastasioy-tin-eklogi-d-s-tis-kede-dilono-paron-se-kalesma-tis-topikis-aytodioikisis-foto/"/>
        <a href="http://sinidisi.gr/dimos-xiromeroy-tis-dimotikes-ekloges-archise-kataigida-diatagon-pliromis-proforikes-ergasies-promitheies/"/>
        <a href="http://sinidisi.gr/nea-pliromi-sta-fotovoltaika-paragogi-aygoystoy/"/>
        <a href="http://sinidisi.gr/vomva-theodorikakoy-choris-chrimata-o-filodimos/"/>
        <a href="http://sinidisi.gr/idrythike-enosi-roymelioton-voreioanatolikis-attikis/"/>
        <a href="http://sinidisi.gr/synantisi-tis-espeait-ton-perifereiarchi-ipeiroy-ta-provlimata-ton-stratiotikon-aktioy/"/>
      </related>
    </article>
  </body>
</html>