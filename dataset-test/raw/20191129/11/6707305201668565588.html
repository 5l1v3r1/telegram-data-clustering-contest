<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/malattie-infiammatorie-intestinali-croniche-come-affrontare-gravidanza-e-menopausa/660874/"/>
    <meta property="og:site_name" content="DiLei"/>
    <meta property="article:published_time" content="2019-11-29T11:59:27+00:00"/>
    <meta property="og:title" content="Malattie infiammatorie intestinali croniche, come affrontare gravidanza e menopausa"/>
    <meta property="og:description" content="Come incidono sulla vita di una donna la colite ulcerosa e la malattia di Crohn, specialmente durante la gravidanza e in menopausa."/>
  </head>
  <body>
    <article>
      <h1>Malattie infiammatorie intestinali croniche, come affrontare gravidanza e menopausa</h1>
      <h2>Come incidono sulla vita di una donna la colite ulcerosa e la malattia di Crohn, specialmente durante la gravidanza e in menopausa</h2>
      <address><time datetime="2019-11-29T11:59:27+00:00">29 Nov 2019, 11:59</time> by <a rel="author">Federico Mereta</a></address>
      <p>Una,<b> la colite ulcerosa</b>, concentra i suoi effetti nell’ultima parte dell’intestino. L’altra si chiama <b>malattia di Crohn</b>, colpisce soprattutto le donne e può interessare l’intero apparato digerente, con interessamento dell’intestino stesso in tutte le sue componenti, dello stomaco e, addirittura dell’esofago.</p>
      <p>Insieme le due malattie vengono definite con la sigla <b>MICI</b> (appunto malattie infiammatorie croniche intestinali), che vengono spesso definite con la sigla inglese <b>IBD</b>. In occasione del congresso Nazionale Ig-IBD si è fatto il punto sulla situazione della donna che affronta queste patologie, capaci di impattare lungo tutto il corso della vita sull’<b>organismo femminile</b>. Proprio sul gentil sesso, infatti, gli esperti pongono la loro attenzione per studiare trattamenti su misura, in grado di <b>limitare l’impatto delle patologie</b> sull’esistenza femminile. Possono infatti “pesare” dalla prima mestruazione alla <a href="https://dilei.it/salute/gravidanza-eta-giusta-per-restare-incinta/648250/">gravidanza</a>, fino alla <a href="https://dilei.it/salute/vampate-in-menopausa-fumo-e-chili-di-troppo-le-peggiorano/660182/">menopausa</a>.</p>
      <h3>Contraccezione e fertilità</h3>
      <p>“Le donne affette da <b>colite ulcerosa</b> o <b>malattia di Crohn</b> presentano problematiche specifiche legate al genere femminile – spiega Aurora Bortoli della Fondazione IBD Onlus. – Si possono manifestare, infatti, <b>problemi psicologici</b> legati alla percezione della propria immagine corporea, al rapporto con il partner, all’uso di contraccettivi orali, alla sfera riproduttiva, all’<b>osteoporosi</b> e inoltre alla comparsa di <a href="https://dilei.it/salute/tumore-al-seno-diagnosi-precoce-autopalpazione/643018/">tumori femminili.</a> Dato il picco di incidenza delle malattie in <b>età giovanile</b>, molte donne sono in età riproduttiva e <b>concepiscono</b> dopo la diagnosi di malattia”.</p>
      <p>Prosegue l’esperta: “La contraccezione, la fertilità e la <a href="https://dilei.it/salute/influenza-ma-non-solo-quali-vaccini-per-le-donne-in-gravidanza/648587/">gravidanza</a> sono dunque un argomento da <b>affrontare precocemente</b> per fornire una risposta a dubbi e preoccupazioni per non peggiorare la qualità di vita”.</p>
      <p>Proprio sulla<b> fertilità</b>, peraltro, l’effetto della malattia può essere importante. O meglio: se <b>la malattia è in remissione</b>, nelle pazienti con <b>colite ulcerosa</b> la fertilità non è ridotta, mentre risulta lievemente in calo nelle pazienti affette da <b>malattia di Crohn</b> a causa dell’infiammazione a livello pelvico/tubarico.</p>
      <p>“In entrambi i casi – sottolinea la Bortoli – <b>la fertilità è compromessa</b> nella fase attiva della malattia e dopo interventi chirurgici in sede addomino-pelvica, anche se negli ultimi anni l’utilizzo della laparoscopia ha ridotto notevolmente l’infertilità, migliorando la capacità riproduttiva. <b>I farmaci</b> assunti dalle donne per la malattia intestinale, invece, non incidono sulla fertilità. Nel caso di <b>accertata infertilità</b> le evidenze attuali non sono sufficienti per definire se le percentuali di successo della fecondazione in vitro nelle donne con patologia  siano simili o ridotte rispetto alle percentuali di successo nella popolazione generale, sebbene le percentuali di successo sembrano essere inferiori nelle donne con malattia di Crohn, in particolare quelle sottoposte a trattamento chirurgico”.</p>
      <h3>Una gravidanza su misura e poi, via libera all’allattamento</h3>
      <p>Secondo gli esperti è fondamentale iniziare <b>una gravidanza in periodo di stabile remissione</b> della malattia (preferibilmente da 6 mesi) per ridurre il rischio di esito sfavorevole. Secondo la Bortoli: “L’importanza della attività di malattia, al concepimento o durante la gestazione è dovuta al fatto che essa può <b>influenzare negativamente</b> l’esito della gravidanza, aumentando la probabilità di <b>aborto spontaneo</b>, <a href="https://dilei.it/salute/parto-le-manovre-da-fare-e-non-fare-5-regole-degli-specialisti/651233/">parto</a> pre-termine (&lt;37 settimane) e <b>basso peso alla nascita</b> (&lt;2500 grammi)”.</p>
      <p>Continua l’esperta: “Al contrario, la malattia in remissione al concepimento ha <b>un minimo o nullo effetto</b> sul decorso della gravidanza ed il suo esito. Nelle donne con malattia silente al concepimento, la probabilità di riacutizzazione della malattia durante la gestazione è sovrapponibile a quella delle donne con patologie non in gravidanza. È segnalata però <b>una maggiore recidiva della malattia</b> in pazienti affette da <b>colite ulcerosa</b> nei primi due trimestri di gravidanza e nel puerperio. La recidiva non ha, in genere, un decorso più severo. Se, invece, la malattia è attiva al concepimento, solo il 30 per cento delle pazienti tornerà in remissione durante la gravidanza, probabilmente per una resistenza alla terapia. Ne consegue che, nel periodo della <b>gestazione</b>, un adeguato trattamento delle MICI debba essere continuato per <b>mantenere la malattia in remissione</b> e, in caso di recidiva della malattia, esso debba essere variato o potenziato. L’assunzione della terapia non preclude l’allattamento del neonato per la maggior parte dei <b>farmaci assunti</b>. Nel momento in cui si pianifica o inizia una gravidanza è importante rivalutare, da parte del Gastroenterologo che ha in cura la paziente, la attività di malattia e il trattamento in corso per sospendere eventuali farmaci controindicati e impostare o confermare una adeguata terapia”.</p>
      <p>Un ultimo aspetto importante:<b> l’allattamento al seno</b> non è associato con un aumentato rischio di esacerbazione della malattia. <b>Il rischio dei farmaci</b> in gravidanza non è uguale al rischio durante l’allattamento: mentre piccole quantità di farmaci possono spesso essere rilevate nel latte materno, ciò non esercita necessariamente alcun effetto negativo sul bambino. La maggior parte delle madri può continuare ad allattare e assumere il farmaco senza rischi per il bambino e interrompere l’allattamento è spesso una decisione sbagliata.</p>
      <h3>Menopausa, attenzione all’osteoporosi</h3>
      <p>Non è stato dimostrato un effetto negativo delle MICI sulla <b>menopausa</b>, né un effetto negativo della menopausa sul decorso delle MICI. <b>L’età</b> di insorgenza della menopausa nelle donne che soffrono di <b>malattie infiammatorie intestinali</b> è sovrapponibile a quello della popolazione generale.</p>
      <p>Le donne affette da MICI hanno invece un rischio superiore di presentare <a href="https://dilei.it/salute/osteoporosi-cosa-la-causa-e-come-prevenirla/646865/">osteoporosi</a> rispetto alla popolazione generale. È quindi raccomandato <b>limitare l’assunzione di cortisonici</b>, assumere una <b>dieta ricca di calcio e vitamina D</b>, svolgere un’attività fisica regolare, sospendere il fumo e limitare l’introito di bevande alcoliche.</p>
      <related>
        <h4>Leggi anche</h4>
        <a href="https://dilei.it/salute/morbo-crohn-dieta-sintomi-cause/411663/"/>
        <a href="https://dilei.it/salute/malattie-infiammatorie-croniche-intestinali-cause-sintomi-complicanze/574910/"/>
        <a href="https://dilei.it/benessere/colite-e-morbo-di-crohn-effetti-benefici-melograno/582209/"/>
        <a href="https://dilei.it/mamma/gravidanza-celiachia-fertilita-rischi-cura/476513/"/>
        <a href="https://dilei.it/salute/reni-come-mantenerli-sani-dieta-esami-sintomi/641796/"/>
      </related>
    </article>
  </body>
</html>