<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/nadacni-fond-svetluska-cesky-rozhlas-nevidomi-forum-darcu-cena_1911291113_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T11:13:00+00:00"/>
    <meta property="og:title" content="Tři ceny pro Světlušku Českého rozhlasu. Fórum dárců ocenilo sportovní přenosy i cyklojízdu pro nevidomé"/>
    <meta property="og:description" content="Radiožurnál odvysílal pro nevidomé speciální komentář například z basketbalu, hokeje nebo fotbalové kvalifikace na Euro mezi Českem a Anglií. Z celé akce vytvořil Radiožurnál vítězný spot."/>
  </head>
  <body>
    <article>
      <h1>Tři ceny pro Světlušku Českého rozhlasu. Fórum dárců ocenilo sportovní přenosy i cyklojízdu pro nevidomé</h1>
      <address><time datetime="2019-11-29T11:13:00+00:00">29 Nov 2019, 11:13</time> by <a rel="author">Ľubomír Smatana</a></address>
      <p>
        <b>Projekt Nadačního fondu Českého rozhlasu Světluška získal tři ocenění na Fóru dárců. Toto občanské sdružení je udělovalo popáté. Světluška pomáhá nevidomým a slabozrakým a letos jste o jejích akcích mohli slyšet na Radiožurnálu mnohokrát. Porotu Fóra dárců zaujal například projekt Nevidomý fanoušek – tedy speciální komentáře sportovních utkání pro nevidomé.</b>
      </p>
      <p>Radiožurnál odvysílal pro nevidomé speciální komentář například z basketbalu, hokeje nebo fotbalové kvalifikace na Euro mezi Českem a Anglií. Z celé akce vytvořil <a href="https://svetluska.rozhlas.cz/">Radiožurná</a>l vítězný spot, který skončil ve své kategorii na druhém místě.</p>
      <figure>
        <audio src="https://www.irozhlas.cz/sites/default/files/audios/115655ce1ff50c8639a44ae6c64f70e6.mp3"/>
        <figcaption>Tři ocenění pro Nadačního fond Českého rozhlasu Světluška</figcaption>
      </figure>
      <p>„Jsem hrozně rád, že se to chytlo, protože ten nápad je velmi jednoduchý. Stačí dva sporťáci a jedna sada tlumočení a dá se udělat hodně radosti,“ řekl šéfredaktor Radiožurnálu Ondřej Suchan, který cenu převzal. „Začínají se nám ozývat další rádia v Evropě, že by ráda dělala Nevidomého fanouška, a když se to podaří, tak rozsvítíme třeba všechny stadiony v Evropě,“ dodal.</p>
      <h3>Na kolech pro Světlušku</h3>
      <p>Další cenu za třetí místo dostala Světluška v kategorii finanční sbírka, která souvisí s letní cyklojízdou Jedeme pro světlušku. Moderátoři a nevidomí spolu vyrazili v tandemu a sponzor daroval peníze za počet ujetých kilometrů.</p>
      <related>
        <h4>Číst článek</h4>
        <a href="https://www.irozhlas.cz/zivotni-styl/spolecnost/svetluska-nadacni-fond-penize-jedeme-pro-svetlusku-cykliste-nevidomi-sponzor_1908072311_mpr"/>
      </related>
      <p>„Byli jsme výjimečný tím, že jsme neoslovovali jednotlivé dárce, ale měli jsme ho dopředu domluveného, proto jsme si mohli dovolit ten komfort, že jsme tam strávili s těmi lidmi čas. Pohovořit s nimi, poznat jejich život a nemuset se tolik soustředit na to, že současně dárce žádáme o podporu,“ vysvětlila pro Český rozhlas Ředitelka Světlušky Gabriela Drastychová.</p>
      <p>Třetí cenu pak získala Světluška za charitativní logo. Český rozhlas tak navázal na své loňské ocenění, kdy dostal cenu za projekt Ježíškova vnoučata.</p>
      <p>Fórum dárců funguje od roku 1997 a podporuje rozvoj filantropie v České republice. Jeho ředitelka Klára Šplíchalová vysvětlila, jak se zlepšuje schopnost neziskových organizací zaujmout. „Podle mě je hlavní trend v tom, že se tak trochu stírají rozdíly mezi neziskovým a ziskovým sektorem. Víc se to zaměřuje na téma, na veřejnou prospěšnost nebo na přínos aktivity,“ popsala.</p>
      <related>
        <h4>Související články</h4>
        <a href="https://www.irozhlas.cz/zivotni-styl/spolecnost/nadacni-fond-svetluska-cesky-rozhlas-nevidomi-pomoc-sbirka_1909091348_dok"/>
        <a href="https://www.irozhlas.cz/sport/fotbal/anglie-cesko-fotbal-radiozurnal-svetluska-nadace-cesky-rozhlas-nedomi_1910111220_gak"/>
        <a href="https://www.irozhlas.cz/sport/fotbal/fotbal-ceska-fotbalova-reprezentace-anglie-kvalifikace-na-euro_1910071337_mim"/>
      </related>
    </article>
  </body>
</html>