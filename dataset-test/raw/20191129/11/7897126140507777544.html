<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.zakon.kz/4996971-mamin-frantsiya-biznes-auymdasty-yny.html"/>
    <meta property="og:site_name" content="zakon.kz"/>
    <meta property="article:published_time" content="2019-11-29T11:58:00+00:00"/>
    <meta property="og:title" content="Мамин Франция бизнес қауымдастығының аса ірі бірлестігімен келіссөздер өткізді"/>
    <meta property="og:description" content="Қазақстанда француз капиталының қатысуымен түрлі салаларда 230-ға жуық кәсіпорын жұмыс істейді."/>
  </head>
  <body>
    <article>
      <h1>Мамин Франция бизнес қауымдастығының аса ірі бірлестігімен келіссөздер өткізді</h1>
      <h2>Қазақстанда француз капиталының қатысуымен түрлі салаларда 230-ға жуық кәсіпорын жұмыс істейді.</h2>
      <address>
        <time datetime="2019-11-29T11:58:00+00:00">29 Nov 2019, 11:58</time>
      </address>
      <p><b>Асқар Мамин Франция-Қазақстан іскерлік кеңесінің тең төрағасы Ив-Луи Даррикарер бастаған "Франция-Қазақстан" сауда-өнеркәсіп палатасының мүшелерін және Франция кәсіпорындары қозғалысының (MEDEF) өкілдерін қабылдады</b>, деп хабарлайды <a href="https://kaz.zakon.kz/">zakon.kz</a> ҚР Үкіметінің ресми сайтына сілтеме жасап.</p>
      <blockquote>"Қазақстан мен Франция ‒ стратегиялық серіктестер. Біз сенімді ынтымақтастықтың берік іргетасын қалай алдық. Бұл екі тарап үшін де айтарлықтай экономикалық, саяси және мәдени дивидендтер әкеледі", — деді Асқар Мамин.</blockquote>
      <p>Биыл 9 айда Қазақстан мен Франция арасындағы тауар айналымы Еуропалық Одақтың басқа елдеріндегі көрсеткіштерден арта отырып, 6%-дан астам өсті және 3,4 млрд долларды құрады. Осы жылдың бірінші жартыжылдығындағы ҚР экономикасына тікелей француз инвестицияларының ағымы 24%-дан астамға, 537 млн долларға дейін ұлғайды.</p>
      <p>Үкімет басшысы көптеген инвестициялық жобалардың белсенді іске асырылу сатысында тұрғанын атап өтті. Қазақстанда француз капиталының қатысуымен түрлі салаларда 230-ға жуық кәсіпорын жұмыс істейді, олардың ішінде Total, Orano, Alstom және басқа да ірі трансұлттық корпорациялар бар. Тәуелсіздік жылдары Франция компаниялары Қазақстанға 16,4 миллиардтан астам доллар инвестиция салды.</p>
      <p>Үкімет басшысы мен француз компанияларының өкілдері екі елдің бизнес құрылымдары арасындағы өзара тиімді ынтымақтастықты нығайту, сондай-ақ, энергетика, су шаруашылығы және тұрғын үй-коммуналдық инфрақұрылымын жаңғырту, цифрлық денсаулық сақтау, биометриялық жүйелер, автомобиль құрастыру, трансформатор өндірісі, ғарыштық жерсеріктерді құрастыру және тағы басқа салалардағы бірлескен жобаларды іске асыру мәселелерін талқылады.</p>
      <p>Француз делегациясы құрамында Total, Orano, Alstom, Airbus, Vicat, Air Liquide, Idemia, Renault CIS &amp; LADA Export, Veolia, Bouygues Travaux Publics, Catering International Services, DV Conseil, Lazard, Sanofi, TechnipFMC, TECOFI S.A.S. компаниялары болды.</p>
      <p>Франция кәсіпорындарының қозғалысы ‒ түрлі қызмет саласындағы 800 мың компанияны біріктіретін, елдің бизнес қауымдастықтарының ірі ұйымы.</p>
    </article>
  </body>
</html>