<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-135104-bertomeu-neatsisako-planu-tureti-komanda-jk-gal-tai-svajone-bet-mes-dirbame-kad-tai-pasiektume.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-29T11:49:00+00:00"/>
    <meta property="og:title" content="Bertomeu neatsisako planų turėti komandą JK: „Gal tai svajonė, bet mes dirbame, kad tai pasiektume“"/>
    <meta property="og:description" content="Šešiolika komandų su ilgalaikėmis licencijomis ateityje norinti turėti Eurolyga yra apsibrėžusi rinkas, kurios jai yra aktualiausios. Per artimiausius kelis metus bus atrinktos dar trys komandos, kurioms bus įteiktos licencijos, o iki tol vietos bus dalijamos vardiniais kelialapiais. Tai Eurolygos vadovas Jordi Bertomeu patvirtino Berlyne, kur viešėjo ketvirtadienį ir stebėjo šio miesto ALBA komandos dvikovą su Kauno „Žalgiriu“. Prieš rungtynes surengtoje spaudos ..."/>
  </head>
  <body>
    <article>
      <h1>Bertomeu neatsisako planų turėti komandą JK: „Gal tai svajonė, bet mes dirbame, kad tai pasiektume“</h1>
      <address><time datetime="2019-11-29T11:49:00+00:00">29 Nov 2019, 11:49</time> by <a rel="author">https://www.facebook.com/jmiklovas</a></address>
      <p>Nuotr.: ZUMAPRESS – Scanpix</p>
      <figure>
        <a href="https://www.basketnews.lt/paveikslelis-208105-any1000x1000.jpg">
          <img src="https://www.basketnews.lt/paveikslelis-208105-any630x500.jpg"/>
        </a>
      </figure>
      <p>Nuotr. ZUMAPRESS – Scanpix</p>
      <p>Šešiolika komandų su ilgalaikėmis licencijomis ateityje norinti turėti Eurolyga yra apsibrėžusi rinkas, kurios jai yra aktualiausios. Per artimiausius kelis metus bus atrinktos dar trys komandos, kurioms bus įteiktos licencijos, o iki tol vietos bus dalijamos vardiniais kelialapiais.</p>
      <p>Tai Eurolygos vadovas Jordi Bertomeu patvirtino Berlyne, kur viešėjo ketvirtadienį ir stebėjo šio miesto ALBA komandos dvikovą su Kauno „Žalgiriu“.</p>
      <p>Prieš rungtynes surengtoje spaudos konferencijoje Bertomeu pakartojo pastaruoju metu dažnai girdimą planą apie norą turėti 16 komandų su ilgalaikėmis licencijomis ir dvi ekipas iš Europos taurės.</p>
      <p>„Mes turime išskyrę rinkas, kuriose norime įkelti koją arba padidinti savo įtaką. Vokietija, Prancūzija ir Jungtinė Karalystė (JK) yra rinkos, kuriose norime atsidurti, – sakė Bertomeu. – Vokietijai išliks pirmenybė, mes galvojame, kad čia turime turėti dvi komandas. </p>
      <p>Dėl JK… Gal tai svajonė turėti komandą rinkoje be krepšinio tradicijų, tačiau mes dirbame, kad tai pasiektume. Taip pat yra tradicinės krepšinio rinkos Rusijoje, Balkanuose, kurios mus taip pat domina.“</p>
      <p>Šiuo metu yra 13 komandų su ilgalaikėmis licencijomis. Greta 11 ekipų, kurios tokias licencijas gavo 2016 metais, šiemet prisijungė Miuncheno „Bayern“ ir Vilerbano ASVEL, taip užtikrinant vietas Vokietijos ir Prancūzijos klubams.</p>
      <p>Bertomeu dar praeitą savaitę buvo minėjęs, kad tarp kandidatų gauti vardinį kvietimą kitam sezonui yra Bolonijos „Virtus“ ekipa, tačiau šį kartą apie Italijos rinką jis nieko nekalbėjo.</p>
      <p>ALBA, į Eurolygą sugrįžusi po 4 metų pertraukos, anot Bertomeu yra viena pagrindinių kandidačių gauti ilgalaikę licenciją, tačiau tai neįvyks artimu metu.</p>
      <p>„Yra daug niuansų, – į klausimą, kas turi nutikti, kad ALBA gautų licenciją, atsakė Bertomeu. – Norime įsivertinti Eurolygos licencijos vertę, tuo klausimu dirbame su išorine vertinimo įmone. Norime suprasti ir Eurolygos komandos vertę.</p>
      <p>Manau, kad tai daugiau yra darbai iš mūsų pusės, o ne ALBA.“</p>
      <p>Eurolygos vadovas šį kartą taip pat paaiškino, kad komandų keliavimas per dvi lygas – Eurolygą ir Europos taurę – vyktų tik Europos taurės komandų sąskaita.</p>
      <p>Bertomeu anksčiau buvo minėjęs, kad nori matyti modelį, kuriame ekipos keistųsi – dvi geriausios Europos taurės komandos patekti į Eurolygą, o dvi blogiausios pastarosios komandos iškristų.</p>
      <p>„Tokie pasikeitimai vyktų ne Eurolygos A licencijos komandų sąskaita, – šį kartą paaiškino Bertomeu. – Bus galimybė vienai iš Europos taurės atėjusiai komandai likti Eurolygoje vietoje antrosios Europos taurės komandos.“</p>
      <p>Eurolygos vadovas taip pat patvirtino, kad artimiausiu metu lyga nesiplės, nes tai kirstųsi su nacionalinėmis pirmenybėmis.</p>
      <p>„Jeigu norėčiau, kad klubai paliktų nacionalinius čempionatus, siūlyčiau turėti 24 komandų lygą su 46 rungtynėmis. Tai nėra planuose, – pabrėžė Bertomeu. – Norime, kad komandos žaistų nacionaliniuose čempionatuose.“</p>
    </article>
  </body>
</html>