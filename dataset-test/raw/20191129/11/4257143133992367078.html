<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/29/a-tek-et-kellett-bevetni-kaposszekcson"/>
    <meta property="og:site_name" content="infostart"/>
    <meta property="article:published_time" content="2019-11-29T11:54:43+00:00"/>
    <meta property="og:title" content="A TEK-et kellett bevetni Kaposszekcsőn"/>
    <meta property="og:description" content="Elbarikádozta magát egy férfi a családi házában, és fel akarta robbantani, a terrorelhárítók hozták ki."/>
  </head>
  <body>
    <article>
      <h1>A TEK-et kellett bevetni Kaposszekcsőn</h1>
      <address><time datetime="2019-11-29T11:54:43+00:00">29 Nov 2019, 11:54</time> by <a rel="author">Infostart</a></address>
      <h3>Elbarikádozta magát egy férfi a családi házában, és fel akarta robbantani, a terrorelhárítók hozták ki.</h3>
      <p>A Dombóvári Rendőrkapitányság Bűnügyi Osztálya közveszélyokozás bűntett megalapozott gyanúja miatt folytat eljárást egy 41 éves kaposszekcsői lakos ellen. A férfi szerdán 17 óra körül a kaposszekcsői lakóházukban családi veszekedés alkalmával megrongált egy gázvezetéket, a házban több helyen nyílt tüzet idézett elő. A katasztrófavédelem munkatársai a tüzet eloltották, a földgázt elzárták.</p>
      <p>A férfi a rendőri intézkedés során ellenállást tanúsított, az ingatlanból többszöri felszólítás ellenére sem jött ki, elbarikádozta magát. A Terrorelhárítási Központ (TEK) műveleti egysége a férfit elfogta, majd a Dombóvári Rendőrkapitányságra a rendőrök előállították, ahol közveszélyokozás bűntett megalapozott gyanúja miatt kihallgatták, és őrizetbe vették. Az eljárást a Dombóvári Rendőrkapitányság folytatja.</p>
      <p>A <a href="https://www.teol.hu/kek-hirek/helyi-kek-hirek/rendorautok-fenyei-vilagitottak-be-kaposszekcsot-tegnap-este-2022078/">teol.hu</a> értesülései szerint egy volt rendőr a családját fenyegette, fel akarta robbantani a házát. Féltékenységből támadt a családjára, és szétverte az otthonukat. A gázvezetékeket elvágta, és a házban található könyvekből, fotóalbumokból tüzet gyújtott a lakásban. A házon kívülről is látszanak a történések nyomai: kitörtek az ablakok, az udvaron törmelék hever. A családi ház lakhatatlanná vált. Már egy héttel korábban, öngyilkossági kísérlet gyanúja miatt kereste a rendőrség a most őrizetbe vett férfit.</p>
    </article>
  </body>
</html>