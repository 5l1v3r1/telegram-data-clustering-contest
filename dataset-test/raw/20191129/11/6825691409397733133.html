<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sportas/kitos-sporto-sakos/europos-jaunimo-cempione-penkiakovininke-tamasauskaite-sustoti-neleidzia-svajones-941821"/>
    <meta property="og:site_name" content="Kauno diena"/>
    <meta property="article:published_time" content="2019-11-29T11:03:00+00:00"/>
    <meta property="og:title" content="Europos jaunimo čempionė penkiakovininkė A. Tamašauskaitė: sustoti neleidžia svajonės"/>
    <meta property="og:description" content="Praėjusią savaitę Lenkijoje vykusiame Europos jaunimo (iki 24 metų) šiuolaikinės penkiakovės čempionate spindėjo Lietuvos atstovai. Asmeninėse varžybose tarp merginų triumfavo Aurelija Tamašauskaitė, o tarp vaikinų sidabrą pelnė Dovydas Vaivada. Mišrių dvejetų varžybose jie pelnė bronzą."/>
  </head>
  <body>
    <article>
      <h1>Europos jaunimo čempionė penkiakovininkė A. Tamašauskaitė: sustoti neleidžia svajonės</h1>
      <address><time datetime="2019-11-29T11:03:00+00:00">29 Nov 2019, 11:03</time> by <a rel="author" href="https://kauno.diena.lt/autoriai/dominykas-genevicius" target="_blank">Dominykas Genevičius, ELTA</a></address>
      <p>
        <b>Praėjusią savaitę Lenkijoje vykusiame Europos jaunimo (iki 24 metų) šiuolaikinės penkiakovės čempionate spindėjo Lietuvos atstovai. Asmeninėse varžybose tarp merginų triumfavo Aurelija Tamašauskaitė, o tarp vaikinų sidabrą pelnė Dovydas Vaivada. Mišrių dvejetų varžybose jie pelnė bronzą.</b>
      </p>
      <p>Ypač savo pergale džiaugėsi A. Tamašauskaitė, kuriai tai buvo paskutiniai metai jaunimo grupėje. Jos pagrindinė rungtis dažniausiai būna bėgimas ir šaudymas, tačiau Europos jaunimo pirmenybėse lietuvė puikiai fechtavosi. Šioje rungtyje ji užėmė antrą vietą ir tapo aišku, kad čempionate bus galima kautis dėl aukščiausių pozicijų.</p>
      <p>„Labai geras jausmas. Esu laiminga, kad sugebėjau Lenkijoje parodyti formą, kurios siekiau per visus treniruočių metus. Iš pradžių apie pergalę negalvojau, bet po sėkmingos fechtavimo rungties supratau, kad yra galimybė patekti tarp prizininkų. Bet ir tuomet per daug apie tai negalvojau, nes dar laukė jojimo rungtis, kuri yra tarsi loterija – arba gausi gerą žirgą, arba ne“, – naujienų agentūrai ELTA pasakojo A. Tamašauskaitė.</p>
      <p>Ši pergalė šiame nelengvame sezone suteiks sportininkei daugiau motyvacijos visiškai pereinant prie suaugusių varžybų.</p>
      <blockquote>Esu laiminga, kad sugebėjau Lenkijoje parodyti formą, kurios siekiau per visus treniruočių metus.</blockquote>
      <p>„Šis startas man buvo labai svarbus, nes tai paskutiniai metai jaunime ir norėsi pasirodyti kuo geriau. Šis laimėjimas man yra paskatinimas siekti savo tikslų, suteikė pasitikėjimo savimi, sportinio ryžto ir valios dirbti toliau. Taip pat ši pergalė galbūt kažkam bus įkvėpimas nepasiduoti, tikėti savo svajonėms ir jų siekti“, – pabrėžė A. Tamašauskaitė.</p>
      <p>Mišrių komandų varžybos mūsiškiams klostėsi ne pagal planą, todėl bronzos medalis – maksimalus rezultatas.</p>
      <p>„Komandinėse varžybose nuo pat pradžių mums nelabai sekėsi. Fechtavime buvome tik devinti, jojime nesurinkome maksimalaus taškų skaičiaus, todėl didelių vilčių dėl patekimo į trejetuką neturėjome. Bet per bėgimą viskas klostėsi kitaip, aš greitai vijausi varžoves ir iš septintos vietos pakilau į antrą, o D. Vaivada išlaikė mus prizininkų gretose. Labai džiaugėmės, nes tai buvo „išplėšta“ netikėta bronza“, – džiaugėsi penkiakovininkė.</p>
      <p>Europos jaunimo čempionatas vyksta metų pabaigoje, kai sezonas jau daug kam yra pasibaigęs. A. Tamašauskaitė prisipažįsta, kad tenka daug dirbti, norint ilgiau išlaikyti gerą formą.</p>
      <p>„Gerą formą pavyko įgyti todėl, kad visą sezoną dirbau, mažai ilsėjausi, o ir per poilsį palaikiau savo formą. Bet pastebėjau, kad šis vėlyvas laikas man yra geriausias, tuomet pasiekiu neblogą formą“, – aiškino Europos jaunimo čempionė.</p>
      <p>Taip pat šios varžybos Džonkuvo mieste vyko uždarose patalpose, nors įprastai visi svarbiausi čempionatai rengiami šiltuoju metu laiku, o dauguma rungčių vyksta po atviru dangumi.</p>
      <p>„Skirtumas yra. Varžyboms vykstant patalpose, galima pasiekti geresnius rezultatus. Bėgimas vyksta manieže, todėl automatiškai rezultatai yra geresni. Lauke būna daugiau pasipriešinimo – žolė, smėlis. Joti uždarame manieže yra sunkiau, nes čia erdvės mažiau ir sudėtingiau suvaldyti žirgą“, – pasakojo sportininkė.</p>
      <p>A. Tamašauskaitė sutiko, kad šis sezonas jai nebuvo lengvas. Suaugusių varžybose sublizgėti nepavyko, o konkurencija yra didelė net mūsų šalyje. Laura Asadauskaitė-Zadneprovskienė yra olimpinė čempionė, tarp pajėgiausių planetos sportininkių įsitvirtina ir Gintarė Venčkauskaitė-Juškienė. Auga ir dar viena talentinga penkiakovininkė – Elžbieta Adomaitytė, kuri Europos jaunimo čempionate buvo ketvirta, o Lietuvos pirmenybėse net pranoko A. Tamašauskaitę ir užėmė antrąją vietą.</p>
      <p>„Šis sezonas man buvo nelengvas, vienu metu buvau įkritusi į duobę, bet nepasidaviau, sunkiai dirbau ir tikėjausi, kad mano diena išaus. Dėl to pavyko sezono pabaigoje gerai pasirengti tiek fiziškai, tiek psichologiškai“, – Eltai sakė A. Tamašauskaitė.</p>
      <p>Nuo kito sezono sportininkė jau varžysis tik su suaugusiomis, todėl svarbu bus nesustoti tobulėti.</p>
      <p>„Labiausiai norėčiau stabilumo savo kai kuriose rungtyse, todėl reikės ties tuo padirbėti. Taip pat reikia tobulinti techniką, taktiką, kad reikiamu metu pasiekčiau geriausią formą“, – pridūrė A. Tamašauskaitė.</p>
      <p>Kaip ir kiekvienas sportininkas, A. Tamašauskaitė svajoja apie olimpines žaidynes. Kol yra didžiulis noras ir palaikymas, tol penkiakovininkė yra pasiryžusi siekti savo svajonių.</p>
      <p>„Labai ačiū savo treneriams Artūrui Kalininui ir Viačeslavui Kalininui, kurie mane palaiko, padrąsina, motyvuoja siekti pergalių. Taip pat didelio palaikymo sulaukiu iš šeimos. O pačiai sustoti neleidžia svajonės ir tikslai, kurių siekiu. Tikiu, kad įdėtas darbas ateityje atneš gerus rezultatus“, – teigė sportininkė.</p>
    </article>
  </body>
</html>