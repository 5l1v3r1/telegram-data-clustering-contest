<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082275-tarpan-amp-hyundai-kvbz-gotoviy-poborotisya-za-zamovlennya-ukrzalznic-na-shvidksn-poyizdi.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-30T11:15:00+00:00"/>
    <meta property="og:title" content="«Тарпан» VS Hyundai: КВБЗ готовий поборотися за замовлення «Укрзалізниці» на швидкісні поїзди"/>
    <meta property="og:description" content=" На вагонзаводі стурбовані тим, що УЗ схиляється до купівлі швидкісних поїздів Hyundai Вагонзавод відреагував на повідомлення видання ЦТС про те, що Міністерство інфраструктури зацікавлене у"/>
  </head>
  <body>
    <article>
      <h1>«Тарпан» VS Hyundai: КВБЗ готовий поборотися за замовлення «Укрзалізниці» на швидкісні поїзди</h1>
      <address><time datetime="2019-11-30T11:15:00+00:00">30 Nov 2019, 11:15</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1575041124_tarpan.jpg"/>
      </figure>
      <p>
        <b>На вагонзаводі стурбовані тим, що УЗ схиляється до купівлі швидкісних поїздів Hyundai</b>
      </p>
      <p>Вагонзавод відреагував на повідомлення видання ЦТС про те, що Міністерство інфраструктури зацікавлене у співпраці з Hyundai в питаннях розвитку рухомого складу і на припущення, що 10 нових швидкісних поїздів можуть купити саме в цього виробника. У той же час, КВБЗ проводить випробування свого швидкісного потяга.</p>
      <p>На корпопативному сайті вагонзаводу пресслужба розмістила <b>коментар голови правління ПАТ «КВБЗ» Максима Крамаренка</b>.</p>
      <p>- 20 листопада Міністр інфраструктури України Владислав Криклій, в підпорядкуванні якого з недавніх пір знаходиться АТ «Укрзалізниця», провів зустріч з представниками компанії Hyundai й обговорив з ними питання модернізації рухомого складу в Україні.</p>
      <p>Логічно було б припустити, що наступного дня міністр зустрінеться з представниками іншої компанії - ПАТ «КВБЗ», чиї швидкісні поїзди вже більше 5 років найскладнішими з точки зору інфраструктури маршрутами успішно перевозять пасажирів Україною. Адже рівні умови для всіх – один із основних принципів чесної конкуренції, хіба не так? І уряд України напевно навіть більше зацікавлений у вітчизняному виробнику такого продукту, адже це забезпечить збереження і створення робочих місць, наповнення державного бюджету за рахунок податків.</p>
      <p>На жаль, серйозної розмови про перспективи роботи з вітчизняним виробником – Крюківським вагонобудівним заводом – в Міністерстві інфраструктури України поки що не вели. Хоча ми зверталися набагато раніше Hyundai. Писали листи, говорили під час зустрічей, пропонували міністрові Владиславу Криклію розібратися, провести нараду.</p>
      <p>Якось нелогічно і непатріотично пролунав заклик міністра інфраструктури до представників південнокорейської компанії локалізувати частину виробництва і обслуговування міжрегіональних поїздів в Україні. Адже Владислав Артурович добре знає, що в Полтавській області, в місті Кременчуці, на Крюківському вагонобудівному заводі вже існує повністю налагоджене виробництво і організовано сервісне обслуговування цих самих швидкісних міжрегіональних двосистемних поїздів. З тією лише різницею, що це українські поїзди «Тарпани» - високоінтелектуальний продукт українських конструкторів, продукція з високою доданою вартістю. Вона піднімає економіку та імідж країни на новий рівень. Причому у виробництві вітчизняних сучасних поїздів беруть участь близько 180 українських підприємств.</p>
      <p>А скільки українських підприємств буде задіяно при виготовленні поїздів Hyundai?</p>
      <p>Як поєднуються озвучені наміри міністра з програмними рішеннями Кабінету Міністрів і Президента України в частині організації в країні одного мільйона нових робочих місць?</p>
      <p>Адже ці робочі місця вже є, є поїзди, які протягом більше 5 років довели свою надійність, конкурентоспроможність. Є люди, які вміють їх робити. Чи ми збираємося починати все спочатку на догоду Hyundai або іншому іноземному партнеру?</p>
      <p>Як бачите, питань дуже багато. Але ж на них є проста відповідь: Мінінфраструктури України планує закупити 10 швидкісних електропоїздів - Крюківський вагонобудівний завод готовий їх виготовити.</p>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a></p>
    </article>
  </body>
</html>