<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/ostatni-sporty/boxerka-bytyqi-touzi-po-obhajobe-v-ceste-ji-stoji-mexicanka_535818.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T11:06:00+00:00"/>
    <meta property="og:title" content="Boxerka Bytyqi touží po obhajobě, v cestě jí stojí Mexičanka"/>
    <meta property="og:description" content="Nejlepší českou profesionální boxerku současnosti Fabianu Bytyqi čeká v sobotu obhajoba titulu mistryně světa organizace WBC v lehké minimuší váhové kategorii...."/>
  </head>
  <body>
    <article>
      <h1>Boxerka Bytyqi touží po obhajobě, v cestě jí stojí Mexičanka</h1>
      <address><time datetime="2019-11-29T11:06:00+00:00">29 Nov 2019, 11:06</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Nejlepší českou profesionální boxerku současnosti Fabianu Bytyqi čeká v sobotu obhajoba titulu mistryně světa organizace WBC v lehké minimuší váhové kategorii. Stejně jako v dubnu se utká s mexickou soupeřkou, tentokrát nastoupí proti Aně Arrazolaové. V dalším titulovém zápase se v Kladně představí Marek Andrýsek a Stanislav Eschner, kteří budou bojovat o pás českého šampiona v superstřední váhové kategorii.</b>
      </p>
      <p>Třiadvacetiletá česká boxerka má na kontě v profiringu 15 zápasů a ještě neprohrála. V dubnu ale její souboj s Maríou Soledad Vargasovou skončil nerozhodně. Teď ji ale zřejmě čeká těžší test. Arrazolaová je o 16 let starší a mnohem zkušenější, na kontě má už 44 zápasů.</p>
      <p>"Koukala jsem na její nějaké zápasy a je hodně zkušená. Boxovala ve všech čtyřech hlavních organizacích a má naboxovaných asi třikrát více kol než já. Zkušenosti určitě budou na její straně," řekla Bytyqi ČTK. Její nadcházející soupeřka už v minulosti boxovala o tituly organizací WBC, WBO, WBA a IBF.</p>
      <p>Pro Bytyqi bude důležité, aby se vyrovnala s opačným gardem Arrazolaové. "To bude trošku oříšek. Normálně se s tím nesetkávám, ale připravujeme se na to. Doufám, že bude vše v pohodě," přála si boxerka s kosovskými kořeny. "V boxu jsem zatím absolvovala jeden zápas proti otočenému gardu, další tři v kick boxu," uvedla Bytyqi.</p>
      <p>Souboj Bytyqi s Arrazolaovou bude vrcholem galavečera Boxing Live, který pořádá trenér české reprezentantky Lukáš Konečný. Celkem je naplánováno devět zápasů a vedle českého titulového souboje se v domácím prostředí představí čerstvý republikový šampion Karel Hořejšek nebo těžká váha Tomáš Šálek. Začátek akce je v 18:20, Bytyqi má boxovat od 21:50.</p>
    </article>
  </body>
</html>