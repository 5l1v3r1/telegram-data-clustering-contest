<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/29/cheren-petyk-pazaruvane-kak-da-spechelite-ot-aliexpress.431210"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Черен петък, пазаруване... Как да спечелите от AliExpress?"/>
    <meta property="og:description" content="Ето няколко трикове, които ще ви помогнат за успешна покупка | Dnes.bg"/>
  </head>
  <body>
    <article>
      <h1>Черен петък, пазаруване... Как да спечелите от AliExpress?</h1>
      <h2>Ето няколко трикове, които ще ви помогнат за успешна покупка</h2>
      <address><time datetime="2019-11-29T11:00:00+00:00">29 Nov 2019, 11:00</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>От години наред пазарувам огромна част от дрехите си онлайн. Нееднократно съм чувала фразата „Не съм ли го видяла на живо, да го пробвам – не ми го хвали“.</p>
      <p>Притесненията на хората с онлайн пазаруването, особено от AliExpress, са множество. На първо място е може би сигурността на финансите ни. Това обаче е притеснение, което лесно може да бъде избегнато с използването на виртуална карта. Това най-общо казано е карта, към която прехвърляте колкото средства искате от основната си сметка. Така не въвеждате данните на картата, в която са средствата ви, а на виртуалната такава. Дори и акаунтът ви да бъде разбит, то там няма данни за сметката ви.</p>
      <p>Едно важно уточнение е, че когато платите нещо в AliExpress, парите ви не отиват при търговеца, а към платформата. Едва когато потвърдите, че сте получили стоката, търговецът ще получи парите си. Има срок, който в повечето случай е 60 дни, но имате право да го удължите, в който платформата следи за правата ви. Ако обаче няма развитие по поръчката сте в правото си да повдигнете диспут. Същото важи и за стока, която е пристигнала във вид, който не съответства на снимките.</p>
      <p>Второто притеснение е онова, което е по-трудно да се избегне, затова трябва опит, внимание и четене.</p>
      <p>Всички сме гледали и сме се смели на галериите със забавни снимки от типа на „какво поръчах и какво получих“. Напълно нормално е да има и стоки с хубаво качество, и такива с абсурдно. Преди всичко AliExpress не е единен магазин, а е платформа за хиляди търговци. Най-общо казано е, че всеки от тях има своя „сергия“.</p>
      <p>Точно както и във физическите магазини – колкото търговци, толкова и избор. Има и качествени стоки, има и абсолютни боклуци. Има такива, които ще се опитат да ви излъжат, има и честни търговци.</p>
      <p>Именно тук ще дам първия си съвет – гледайте рейтинга на магазина, кога е създаден и има ли отзиви за стоките и комуникацията. Добрите търговци имат рейтинг над 95% и са активни отдавна. Разбира се, можете да попаднете и на търговец, който е отворил сравнително наскоро, който също да се окаже честен.</p>
      <p>Друго важно нещо е да следите да има отзиви – колкото повече, толкова по-добре. Така не само можете да прочетете повече за продукта от реални клиенти, но и ако са дрехи, или пък бижута, можете и да ги видите на реална снимка, върху реални хора, което дава доста добра ориентация.</p>
      <p>
        <i>
          <b>Още трикове за пазаруване <a href="https://www.tialoto.bg/a/5-moda/98843-izprobvano-ot-redaktora-pazaruvaneto-ot-aliexpress-i-kakvo-tryabva-da-znaem">четете в Tialoto.bg </a></b>
        </i>
      </p>
    </article>
  </body>
</html>