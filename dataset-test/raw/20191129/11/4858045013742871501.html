<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/eful-cancelariei-premierului-anunta-reduceri-severe-ale-cheltuielilor-pentru-a-se-putea-creste-pensiile_1408107.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T11:56:17+00:00"/>
    <meta property="og:title" content="Șeful Cancelariei premierului anunță REDUCERI SEVERE ale cheltuielilor pentru a se putea crește pensiile"/>
    <meta property="og:description" content="Șeful Cancelariei premierului, Ionel Dancă, a anunțat, vineri, la RFI, că Executivul Orban a identificat mai multe zone unde va aplica ”măsuri..."/>
  </head>
  <body>
    <article>
      <h1>Șeful Cancelariei premierului anunță REDUCERI SEVERE ale cheltuielilor pentru a se putea crește pensiile</h1>
      <address><time datetime="2019-11-29T11:56:17+00:00">29 Nov 2019, 11:56</time> by <a rel="author">Loredana Codruț</a></address>
      <p>Șeful Cancelariei premierului, Ionel Dancă, a anunțat, vineri, la RFI, că Executivul Orban a identificat mai multe zone unde va aplica ”măsuri severe de reducere a cheltuielilor bugetare”, în așa fel încât să poată implementa legea pensiilor, care prevede o majorare de 40% în septembrie 2020, comform Mediafax.</p>
      <p>”Suntem conștienți de această presiune. În același timp, vorbim despre o lege adoptată în Parlament, iar viziunea Guvernului Orban este că această lege trebuie respectată, pentru că ne-am angajat în fața cetățenilor că vom respecta toate drepturile salariale și drepturile la pensie legale în vigoare și garantăm plata acestora”, a declarat Ionel Dancă, afirmând că Executivul este conștient de presiunile pe care le va pune asupra bugetului legea pensiilor, care prevede o majorare de 40% a pensiilor în septembrie 2020.</p>
      <p>El a mai spus că ”soluții pentru a acoperi această cheltuială există în acest moment la nivelul proiectului de buget pentru anul viitor, vor fi prezentate public. Sigur că impactul va fi o creștere suplimentară a deficitului pentru anul viitor, probabil undeva cu un 1% din PIB. Vom aplica măsuri severe de reducere în altă zonă de cheltuieli bugetare, pentru a face spațiu și loc pentru această presiune”.</p>
      <p>Ionel Dancă a explicat de unde va tăia Guvernul bani, pentru a putea susține legea pensiilor.</p>
      <p>”În zona de cheltuieli cu bunuri și servicii, în zona de cheltuieli cu funcționarea administrației publice. Noi ne-am asumat un program amplu de restructurare și eficientizare a administrației publice. Un prim pas a fost făcut prin reducerea numărului de ministere de la 26 la 16 ministere, iar etapa următoare este cea legată de reorganizarea acestor ministere, prin comasarea mai multor agenții și instituții subordonate, astfel încât să avem un aparat administrativ mult mai suplu și eficient, care să răspundă nevoilor reale ale cetățenilor. Există spațiu în această zonă de reducere a cheltuielilor”, a precizat șeful Cancelariei premierului.</p>
      <p>El a mai arătat că o altă zonă unde ar putea fi aplicate măsuri de reducere a cheltuielilor este cea a cheltuielilor cu dobânzile.</p>
      <p>”Chiar în rectificarea bugetară vreau să vă menționez că au fost diminuate sumele pentru cheltuielile cu dobânzile cu aproximativ 500 de milioane de lei. În același timp, ne propunem o îmbunătățire a colectării veniturilor bugetare. Numai din TVA, dacă este să ne uităm strict pe execuția bugetară pentru anul în curs, avem un nivel al încasărilor sub program de aproximativ 4 miliarde de lei, or acest lucru nu poate fi tolerat și considerăm că există spațiu pentru o mai bună colectare a veniturilor fiscale, anul viitor. De asemenea, din zona de venituri nefiscale, prin declanșarea unor programe de investiții, de acțiuni care să vizeze creșterea veniturilor bugetare, printr-o mai bună gestiune a companiilor de stat”, a conchis șeful Cancelariei premierului.</p>
    </article>
  </body>
</html>