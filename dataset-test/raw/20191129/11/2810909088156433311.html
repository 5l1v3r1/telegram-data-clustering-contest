<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360143"/>
    <meta property="og:site_name" content="КУЛТУРА - РТРС"/>
    <meta property="article:published_time" content="2019-11-29T11:14:00+00:00"/>
    <meta property="og:title" content="Пале: Пети Зборник радова о значају српског језика и књижевности"/>
    <meta property="og:description" content="На Филозофском факултету у Палама промовисан је пети Зборник радова о значају српског језика и књижевности за очување идентитета Републике Српске. Издавање зборника подржала су ресорна министарства Српске, настављајући пројекат започет 2012. године."/>
  </head>
  <body>
    <article>
      <h1>Пале: Пети Зборник радова о значају српског језика и књижевности</h1>
      <address>
        <time datetime="2019-11-29T11:14:00+00:00">29 Nov 2019, 11:14</time>
      </address>
      <p>
        <i>На Филозофском факултету у Палама промовисан је пети Зборник радова о значају српског језика и књижевности за очување идентитета Републике Српске. Издавање зборника подржала су ресорна министарства Српске, настављајући пројекат започет 2012. године.</i>
      </p>
      <p>Српски језик и ћирилица, као основни идентитетски критеријум Срба, основ су очувања идентитета Републике Српске. Највећи удар на српску културу је у БиХ, још од Калајевог покушаја увођења босанског језика, истакнуто је на промоцији Зборника, који за циљ има да укаже да је БиХ културолошко и идентитетско упориште Срба, колико и Србија, а можда и више.</p>
      <p>- Република Српска може да се брани економски било како, а ако се идентитетски не одбрани она неће бити српска, друкчије речено нас неће бити. Србија је нама матица, али кад ви мало боље погледате видјећете колико је тога српског матичног у књижевности БиХ. Ту је Повеља Кулина бана, први писани ћирилички споменик на српском народном језику, ту је Мирослављево јеванђеље, Хумски документ - истакао је уредник Зборника Милош Ковачевић.</p>
      <p>Пети Зборник посвећен је великанима српске књижевности који су поријеклом из БиХ, али су из различитих разлога отишли у Србију -од Филипа Вишњића, преко Бранка Ћопића до Моме Капора.</p>
      <p>- Ту се сад показују двије врло битне ствари. Једна је она која би требала да буде општепозната, а нажалост није, а то је да је српски језик јединствен, а друга ствар је оно јединство у различитости - каже Саша Кнежевић, професор Филозофског факултета Универзитета у Источном Сарајеву.</p>
      <p>Пети зборник садржи научне радове 15 аутора, професора са факултета у Палама и Бањалуци, те Београда и Крагујевца. Девет радова је из лингвистичке, а шест из књижевно-теоријске области.</p>
    </article>
  </body>
</html>