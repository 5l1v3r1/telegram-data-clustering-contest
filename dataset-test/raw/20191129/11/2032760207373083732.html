<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90881"/>
    <meta property="og:site_name" content="Denník politika"/>
    <meta property="article:published_time" content="2019-11-29T11:35:09+00:00"/>
    <meta property="og:title" content="Arsenal zažíva výsledkovú aj hernú krízu, na víťazstvo čaká viac ako mesiac"/>
    <meta property="og:description" content="29.11.2019 (Webnoviny.sk) – Futbalisti londýnskeho Arsenalu momentálne zažívajú výsledkovú aj hernú krízu, ktorú neprelomili ani vo štvrtkovom dueli skupinovej fázy Európskej ligy 2019/2020. Mužstvo vedené španielskym trénerom Unaiom Emerym prehralo na domácej pôde v dueli F-skupiny s hráčmi nemeckého Eintrachtu Frankfurt 1:2, hoci po prvom polčase viedlo vďaka gólu Pierra-Emericka Aubameyanga."/>
  </head>
  <body>
    <article>
      <h1>Arsenal zažíva výsledkovú aj hernú krízu, na víťazstvo čaká viac ako mesiac</h1>
      <address><time datetime="2019-11-29T11:35:09+00:00">29 Nov 2019, 11:35</time> by <a rel="author">Webnoviny</a></address>
      <p>29.11.2019 (Webnoviny.sk) – Futbalisti londýnskeho Arsenalu momentálne zažívajú výsledkovú aj hernú krízu, ktorú neprelomili ani vo štvrtkovom dueli skupinovej fázy Európskej ligy 2019/2020. Mužstvo vedené španielskym trénerom Unaiom Emerym prehralo na domácej pôde v dueli F-skupiny s hráčmi nemeckého Eintrachtu Frankfurt 1:2, hoci po prvom polčase viedlo vďaka gólu Pierra-Emericka Aubameyanga.</p>
      <h3>Emery je pod tlakom</h3>
      <p>„Kanonieri“ sa nedočkali víťazstva ani v siedmom súťažnom vystúpení v sérii, naplno zabrali naposledy ešte 24. októbra. Na európskej pohárovej scéne zaznamenal už 11. prehru na domácom Emirates Stadium, z toho šiestu s nemeckým protivníkom.</p>
      <p><i>„Myslím si, že sme si zaslúžili viac. V prvom polčase sme kontrolovali hru a dali sme jeden gól. Z výkonu celého mužstva aj niektorých individualít v úvodnom dejstve som šťastný. Druhý polčas sme začali v rovnakom duchu, ale potom sme stratili kontrolu. Dvakrát sme inkasovali a vplyvom zranení som na trávnik nemohol poslať viac hráčov do ofenzívy. Nevytvorili sme si dostatočný tlak ani šance na vyrovnanie,“</i> zhodnotil na pozápasovej tlačovej konferencii Emery, ktorý je v klube pod čoraz väčším tlakom. Dokonca sa hovorí o tom, že by ho mohol na lavičke vystriedať Portugalčan Nuno Espírito Santo.</p>
      <h3>Kamada hrdinom Frankfurtu</h3>
      <p>V dueli finalistu so semifinalistom minulosezónnej edície EL patril druhý polčas hosťom z Hesenska. Eintracht nepustil domácich ani k jednej strele do priestoru bránky a argentínskeho gólmana Damiána Martíneza ohrozil štyrikrát, pričom dva pokusy skončili v sieti.</p>
      <p>Hrdinom Frankfurtu bol japonský reprezentant Daiči Kamada, ktorý skóroval v 55. a 64. min. <i>„Počas prestávky sme si v šatni hovorili, že potrebujeme ukázať vyrovnanejší výkon počas celého duelu, ale darilo sa nám to iba úvodných desať minút,“</i> pokračoval Emery, cituje ho oficiálny web klubu.</p>
      <p>Arsenal je po piatich zápasoch stále na prvom mieste F-skupiny so ziskom desiatich bodov, ale postup ešte nemá istý. Miestenku v jarnej „vyraďovačke“ mu však zabezpečí akýkoľvek bodový zisk na pôde belgického Standardu Liége alebo prehra či remíza Eintrachtu Frankfurt s Vitóriou Guimaraes.</p>
      <p><i>„Potrebujeme nabrať sebavedomie, k čomu nám pomôžeme nejaké víťazstvo. Myslím si, že máme väčšiu kvalitu, ako momentálne ukazujeme. V Európskej lige môžeme stále skončiť na prvom mieste. Síce sme nevyužili prvú šancu na postup, ale v ďalšom zápase chceme získať tri body,“</i> dodal 48-ročný kouč.</p>
      <p>Viac k témam: <a href="https://www.webnoviny.sk/tag/arsenal-fc/"><u>Arsenal FC</u></a>, <a href="https://www.webnoviny.sk/tag/europska-liga-uefa/"><u>Európska liga UEFA</u></a><br/>Zdroj: Webnoviny.sk – <a href="https://www.webnoviny.sk/arsenal-zaziva-vysledkovu-aj-hernu-krizu-na-vitazstvo-caka-viac-ako-mesiac/"><u>Arsenal zažíva výsledkovú aj hernú krízu, na víťazstvo čaká viac ako mesiac</u></a> © SITA Všetky práva vyhradené.</p>
    </article>
  </body>
</html>