<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/skihelten-sviktet-sitt-land/71873359"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T11:11:22+00:00"/>
    <meta property="og:title" content="Skihelten sviktet sitt land"/>
    <meta property="og:description" content="Etter Estlands frigjøring var langrennsidolet Andrus Veerpalu hele nasjonens stolthet. Resultatene var en løgn."/>
  </head>
  <body>
    <article>
      <h1>Skihelten sviktet sitt land</h1>
      <h2>Etter Estlands frigjøring var langrennsidolet Andrus Veerpalu hele nasjonens stolthet. Resultatene var en løgn.</h2>
      <address><time datetime="2019-11-29T11:11:22+00:00">29 Nov 2019, 11:11</time> by <a rel="author">Esten O. Sæther KOMMENTAR</a></address>
      <p><b>DA</b> dopskandalen sprakk under ski-VM i Seefeld sist vinter, satte den estiske skilegenden Andrus Veerpalu seg inn i bilen og forsvant på veien hjemover med sin unge, avslørte sønn Andreas. Estlands største idrettshelt ville kjøre vekk fra alt, legge det vonde bak seg og skli bort fra rampelyset.</p>
      <p>Det var tilsynelatende en vellykket taktikk. Mens Andreas (25) skrev brev til nasjonen å ba om unnskyldning for at han hadde blitt med på dopingopplegget til skandaletrener Mati Alaver og den tyske doktor Schmidt, kom pappa Andrus ikke ut fra skjulestedet før debatten om hans rolle i <a href="https://www.dagbladet.no/sport/bittert-oppgjor-med-landets-storste-helt/70831306">dopskandalen</a> hadde roet seg. Da så det ut som om han slapp fra VM-opplevelsen med skrekken.</p>
      <p>Seinest for et par måneder siden var han tilbake i helterollen med en imponerende seier på et oppvisningsløp med litt over 32 minutter på en 9 kilometers løype. Det er pent for av en 48-åring.</p>
      <p>Men nå blir det ikke mer idrett på fire år.</p>
      <p>Nasjonens skihelt er <a href="https://www.dagbladet.no/sport/ol-legende-utestenges/71873255">avslørt</a> som en svindler.</p>
      <p><b>DEN</b> lange utestengelsen fra det internasjonale Skiforbundet (FIS) plasserer ansvaret for dopsvindel der det hører hjemme. Etter den siste endringen i reglene til Verdens antidopingbyrå (WADA), er fokuset utvidet til alt støttepersonell. Da ble også hjelpetrener Andrus Veerpalu fanget opp.</p>
      <p>For det var han som bandt sammen det estiske jukselaget med dopingløpere rundt gamletreneren Mati Alaver. OL-vinner Veerpalu kom med klasseløperen Aleksej Poltoranin til Alavers «Team Hanja», og sammen satt de to opp systemet som inneholdt bloddoping for Poltoraning, Veerpalu junior og Kaarel Tammjärv.</p>
      <p>Tammjärv innrømmet alt umiddelbart. Mens far og sønn Veerpalu rømte med bil hjem til Estland, fortalte denne høyst middels skisprinteren om hvordan de først ga blod hos doktor Schmidt i Erfurt, og så satt injeksjoner med mer effektivt fornyet blod på hotellrom, i bilene eller hvor som helst.</p>
      <p>Svindlernes stusslige hverdag altså, og det med smått resultat:</p>
      <p>-<i> Alle resultatene mine er på grunn av juks. Likevel har det også vært noen elendige resultater. På grunn av ulike forhold, har ikke dopingen alltid hjulpet</i>, sa Tammjärv i Seefeld.</p>
      <p>Han var glad for at alt var over.</p>
      <p><b>NASJONALHELTEN</b> Andrus Veerpalu derimot hadde mye å beskytte. Han var jo egentlig tatt en gang før. For veksthormon tilbake i 2 011.</p>
      <p>Dengang hadde et samlet Estland stått opp for ham. Det juridiske forsvarsarbeidet var en suksess. Den unge nasjonen samlet sine beste vitenskapsfolk, og overbeviste dommerne i Idrettens Voldgiftsdomstol (CAS) at bevisgrunnlaget inneholdt matematiske feil.</p>
      <p>At bevisene uansett var etisk riktige så både dommere og den estiske politiske og kulturelle eliten bort fra. Andrus Veerpalu ble frikjent, og nasjonen jublet.</p>
      <p>Desto vanskeligere ble det å innrømme at alle var blitt lurt.</p>
      <p><b>FOR</b> akkurat det skjønte jo egentlig esterne allerede mens far og sønn Veerpalu satt i bilen hjemover. Det var bare så hardt å få det sagt. Som den estiske OL-presidenten Urmas Soorumaa rett etter Seefeld-VM <a href="https://www.dagbladet.no/sport/ol-helten-gjemmer-seg-i-skam/70876505">forklarte</a> sorgen i et leserinnlegg i storavisa Postimees:</p>
      <p>- <i>Mati Alaver og Andrus Veerpalu har gitt oss Estlands største seire i sportsverdenen. Uforglemmelige opplevelser som samlet folket</i>, <a href="https://sport.postimees.ee/6549099/urmas-soorumaa-tanan-mati-alaveri-ja-andrus-veerpalu-koige-eest-mis-nad-on-teinud">skrev </a>Soorumaa i dette leserinnlegget, og mente at estlenderne flest manglet medfølelse:</p>
      <p>- <i>Vi kan ikke dømme folk uten å ha vært i deres sko, </i>understreket OL-sjefen. Så fortalte han en eksotisk historie om en afrikansk stamme der de i stedet for å straffe tyver ba de møte resten av stammen. På de samlingene var det ingen fordømmelse av de som var blitt tatt. Der vitnet tvertimot de andre i stammen om alt det gode de avslørte tyvene egentlig stod for:</p>
      <p>- <i>Jo, jeg følte meg også svindlet da avsløringen kom, men jeg velger å takke dere for alle prestasjonene, alle seirene og alle feilene som gjør at vi kan lære av hva som har skjedd til beste for en renere idrett og et renere samfunn,<a href="https://sport.postimees.ee/6549099/urmas-soorumaa-tanan-mati-alaveri-ja-andrus-veerpalu-koige-eest-mis-nad-on-teinud"> </a></i><a href="https://sport.postimees.ee/6549099/urmas-soorumaa-tanan-mati-alaveri-ja-andrus-veerpalu-koige-eest-mis-nad-on-teinud">skrev</a> Estlands OL-sjef som hilsen til Andrus Veerpalu og Mati Alaver.</p>
      <p><b>ET</b> halvt år seinere må det estiske idrettspublikummet for skam skyld si noe annet. Det er ikke lenger så enkelt å koble skihelten Andrus Veerpalu og hans tidligere suksesstrener Mati Alaver til ren idrett. De drev med det stikk motsatte. Alle de sportslige triumfene var en bløff.</p>
      <p>Det er derfor Alaver venter på en sivil rettssak hjemme i Estland for bedrageri, mens den internasjonale skisporten selv med dagens lange utestengelse endelig har tatt et oppgjør med Veerpalu.</p>
      <p>Kanskje er denne overraskende reaksjonen fra FIS et tegn på endring. At sporten selv våger å se bak resultatene.</p>
      <p>Her var det et nitrist syn.</p>
    </article>
  </body>
</html>