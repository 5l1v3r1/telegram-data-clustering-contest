<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805249/%D8%AA%D9%88%D8%B3%D8%B9%D9%87-%D8%A7%D9%82%D8%AA%D8%B5%D8%A7%D8%AF%DB%8C-%D9%86%DB%8C%D8%A7%D8%B2%D9%85%D9%86%D8%AF-%D8%AA%D8%B9%D8%A7%D9%85%D9%84-%D8%AF%D9%88-%D8%B3%D9%88%DB%8C%D9%87-%D9%85%D8%B1%D8%AF%D9%85-%D9%88-%D9%85%D8%B3%D8%A6%D9%88%D9%84%D8%A7%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:23:58+00:00"/>
    <meta property="og:title" content="توسعه اقتصادی نیازمند تعامل دو سویه مردم و مسئولان است"/>
    <meta property="og:description" content="ایسنا/کردستان امام‌جمعه سنندج با اشاره به اهمیت رونق تولید در شرایط اقتصادی کنونی گفت: مردم و مسئولان باید در کنار هم با تعامل و ارتباط دو سویه و با پرهیز از تفرقه و اختلاف زمینه رونق تولید و توسعه همه جانبه اقتصادی را در کشور فراهم کنند."/>
  </head>
  <body>
    <article>
      <h6 class="kicker">امام جمعه سنندج:</h6>
      <h1>توسعه اقتصادی نیازمند تعامل دو سویه مردم و مسئولان است</h1>
      <address><time datetime="2019-11-29T11:23:58+00:00">29 Nov 2019, 11:23</time> by <a rel="author">ملیحه سیفی</a></address>
      <p>ایسنا/کردستان امام‌جمعه سنندج با اشاره به اهمیت رونق تولید در شرایط اقتصادی کنونی گفت: مردم و مسئولان باید در کنار هم با تعامل و ارتباط دو سویه و با پرهیز از تفرقه و اختلاف زمینه رونق تولید و توسعه همه جانبه اقتصادی را در کشور فراهم کنند.</p>
      <p>ماموستا عبدالرحمن خدایی، امروز، هشتم آذرماه در آیین عبادی - سیاسی نماز جمعه مسجد جامع سنندج، اظهار کرد: اتحاد و انسجام بین مردم در کشورهای اسلامی، موجب سردرگمی دشمنان و مانع عملی شدن توطئه های تفرقه افکنانه آنها بر علیه مسلمانان خواهد شد.</p>
      <p>وی پیروی از توصیه‌های رهبر معظم انقلاب، مسئولان و نخبگان سیاسی کشور را رمز پیروزی در برابر دشمن دانست و افزود: دشمن همواره قصد دارد با طرح فتنه‌های مختلف در جوامع اسلامی تفرقه افکنی کرده و مانع افزایش اسلام‌گرایی در جهان و در نتیجه پیشرفت کشورهای اسلامی شود.</p>
      <p>امام جمعه سنندج در بخش دیگری از سخنانش به اهمیت کسب علم و دانش از دیدگاه دین اسلام پرداخت و بیان کرد: علم و آگاهی زمینه کسب‌وکار، توسعه و پیشرفت را هم در فرد و هم در جامعه فراهم می کند.</p>
      <p>وی درادامه با اشاره به حدیث پیامبر(ص) که می فرماید: «هر که دانش بجوید، مانند کسی است که روز خود را به روزه گذراند و شبش را به عبادت. اگر کسی یک بابِ علم بیاموزد، برایش بهتر است از این که کوه ابو قبیس طلا باشد و او آن را در راه خدا انفاق کند»، عنوان کرد: لازمه سربلندی هر انسانی، داشتن علم و دانش، کار و پیشه و رفتار و منش درست است.</p>
      <p>ماموستا خدایی یادآور شد: توجه به این موارد در سایه دین اسلام، مسیر سعادت انسان مسلمان را فراهم کرده و عامل پیشرفت هر جامعه‌ای است.</p>
      <p>انتهای پیام</p>
    </article>
  </body>
</html>