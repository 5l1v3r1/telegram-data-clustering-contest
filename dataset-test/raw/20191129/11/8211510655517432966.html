<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-piloti/russell-weekend-a-rischio-469728.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-29T11:15:26+00:00"/>
    <meta property="og:title" content="Russell, weekend a rischio"/>
    <meta property="og:description" content="Il pilota britannico di scuola Mercedes potrebbe decidere di non completare l'ultimo Gran Premio dell'anno per via di alcuni problemi fisici. La Williams cerca un sostituto last minute"/>
  </head>
  <body>
    <article>
      <h1>Russell, weekend a rischio</h1>
      <h2>Il pilota britannico di scuola Mercedes potrebbe decidere di non completare l'ultimo Gran Premio dell'anno per via di alcuni problemi fisici. La Williams cerca un sostituto last minute</h2>
      <address><time datetime="2019-11-29T11:15:26+00:00">29 Nov 2019, 11:15</time> by <a rel="author">Simone Peluso</a></address>
      <p>Continuano a destare preoccupazioni le condizioni fisiche di <b>George Russell</b>. Il rookie britannico è arrivato ad Abu Dhabi non al 100% e questa mattina è stato sottoposto ad un controllo medico prima di ricevere l’ok per prendere parte alla prima sessione di prove libere.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040807.jpg"/>
      </figure>
      <p>Russell ha completato 24 giri nella prima ora e mezza di attività a Yas Marina, ma la Williams si è già movimentata per assicurarsi di avere due macchine in pista già dalla seconda sessione pomeridiana, la più incisiva al fine della miglior preparazione di qualifiche e gara.</p>
      <blockquote>
        <a href="https://www.formulapassion.it/motorsport/formula-1/f1-team/williams-ufficiale-latifi-nel-2020-f1-469500.html">Williams, ufficiale Latifi nel 2020</a>
      </blockquote>
      <p>Non potendo anticipare il debutto di <b>Nicholas Latifi</b>, proprio ieri come titolare per la prossima stagione ma ancora senza Superlicenza, una prima soluzione al problema era stata individuata in <b>Esteban Ocon</b>, terzo pilota della Mercedes che fornisce le proprie power unit alla scuderia di Grove. Giovedì pomeriggio il pilota francese, che da martedì inizierà la sua nuova avventura in Renault, ha provato a calarsi nell’abitacolo della FW42 di Russell, riscontrando però <b>difficoltà di adattamento</b> legate alla sua altezza sopra la media.</p>
      <figure>
        <img src="https://www.formulapassion.it/wp-content/uploads/2018/10/Photo4_s.r.l._969804.jpg"/>
      </figure>
      <p>Nelle ultime ore, invece, si è fatta sempre più concreta la possibilità di rivedere <b>Sergey Sirotkin</b> in azione accanto a Robert Kubica. Il russo, presente a Yas Marina in qualità di terzo pilota e collaudatore di Renault e McLaren, ha già corso con la Williams nel 2019 e avrebbe ricevuto il via libera delle scuderie a cui è legato nel caso in cui Russell dovesse alzare bandiera bianca.</p>
      <figure>
        <img src="https://www.formulapassion.it/wp-content/uploads/2017/07/Photo4_s.r.l._884050-Custom.jpg"/>
      </figure>
      <p>L’ultima volta che si è avuto un cambio in corsa risale al <b>2017</b>, sempre in casa Williams, quando in Ungheria <b>il forfait di Felipe Massa favorì il ritorno di Paul Di Resta</b>, allora terzo pilota dello storico team inglese.</p>
      <footer>RIPRODUZIONE RISERVATA</footer>
    </article>
  </body>
</html>