<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/reklam-es-media/1900809-1900809/"/>
    <meta property="og:site_name" content="Világgazdaság"/>
    <meta property="article:published_time" content="2019-11-29T11:52:00+00:00"/>
    <meta property="og:title" content="A Médiatanács több tízmilliós támogatást osztott ki a rádiók között"/>
    <meta property="og:description" content="A testület elfogadta a jövő évi felügyeleti tervét, és rádiós médiaszolgáltatási lehetőségek használatával kapcsolatos döntéseket is hozott."/>
  </head>
  <body>
    <article>
      <h1>A Médiatanács több tízmilliós támogatást osztott ki a rádiók között</h1>
      <address><time datetime="2019-11-29T11:52:00+00:00">29 Nov 2019, 11:52</time> by <a rel="author">VG</a></address>
      <p>Huszonhét közösségi, kisközösségi és kereskedelmi rádió részesül összesen 76 millió forint támogatásban a Nemzeti Média- és Hírközlési Hatóság (NMHH) Médiatanácsának hírműsorok, tematikus és közérdekű szolgáltató magazinműsorok gyártását támogató pályázatán. A testület elfogadta a jövő évi felügyeleti tervét, és rádiós médiaszolgáltatási lehetőségek használatával kapcsolatos döntéseket is hozott.</p>
      <p>A grémium e heti ülésén meghozott döntés szerint: hírműsor kategóriában eredményesen pályázott</p>
      <ul>
        <li>a szigetszentmiklósi Lakihegy Rádió,</li>
        <li>az Egerszeg Rádió,</li>
        <li>a székesfehérvári Táska Rádió,</li>
        <li>a sátoraljaújhelyi Európa Rádió,</li>
        <li>a nyíregyházi 103,9 Best FM,</li>
      </ul>
      <figure>
        <img src="https://www.vg.hu/wp-content/uploads/2018/02/felsoszm-e1563179853264.jpg"/>
        <figcaption>Fotó: Szabó Miklós / MV</figcaption>
      </figure>
      <ul>
        <li>a szegedi, a zalaegerszegi, a kiskunmajsai és a békéscsabai Rádió 1,</li>
        <li>a Rádió Dabas,</li>
        <li>a Tamási Rádió,</li>
        <li>a kalocsai KORONA FM 100,</li>
        <li>valamint a fővárosi Karc FM, a Manna FM és a Klasszik Rádió 92.1.</li>
      </ul>
      <p>Szolgáltató magazinműsorokat állíthat elő támogatással</p>
      <ul>
        <li>a Rádió Szentendre,</li>
        <li>a miskolci Csillagpont Rádió,</li>
        <li>a 101.7 Pécs FM,</li>
        <li>a szolnoki 90,4 Rádió 1,</li>
        <li>a hódmezővásárhelyi Rádió 7,</li>
        <li>a székesfehérvári Alpha Rádió,</li>
        <li>a nyíregyházi 99,4 Sunshine FM</li>
        <li>és a békéscsabai Csaba Rádió.</li>
      </ul>
      <p>Tematikus magazinok megvalósításához kapott forrást</p>
      <ul>
        <li>a dunaújvárosi Rádió 24,</li>
        <li>a szombathelyi CREDO Rádió,</li>
        <li>a debreceni FM90 Campus Rádió</li>
        <li>és a fővárosi 90.9 Jazzy Rádió.</li>
      </ul>
      <p>Elfogadta a testület a Médiatanács 2020-ra vonatkozó felügyeleti tervét. Az általános hatósági felügyelet keretein belül jövőre is célja az NMHH-nak a médiaszolgáltatók és a közösségi médiumok folyamatos megfigyelése mellett – többek között – a reklámok hangerejének vizsgálata, a nagy elérésű híradók nem közérdekű bűnügyi hírei kapcsán a törvényben előírt – most már húsz helyett – harmincöt százalékos plafon ellenőrzése, illetve a hír- és magazinműsorok kvantitatív elemzése.</p>
      <p>A Médiatanács véglegesítette és honlapján csütörtökön közzétette a Körmend 99,8 MHz helyi vételkörzetű, kereskedelmi jellegű rádiós médiaszolgáltatási lehetőség használatával kapcsolatban elfogadott pályázati felhívást. Az ajánlatokat 2020. január 15-én lehet majd benyújtani. A testület csütörtökön közzétette az NMHH honlapján a Miskolc 103,8 MHz körzeti vételkörzetű, valamint a Siklós 88,6 MHz és a Szigetvár 98,9 MHz helyi vételkörzetű közösségi jellegű rádiós médiaszolgáltatási lehetőségek használatára kiírt pályázati felhívások tervezetét.</p>
    </article>
  </body>
</html>