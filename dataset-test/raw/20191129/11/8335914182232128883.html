<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/lyubopitno/izlozhbata-shriftyt-na-plovdiv-predstavia-shriftovata-familiia-plovdiv-typeface-6102701"/>
    <meta property="og:site_name" content="Vesti"/>
    <meta property="article:published_time" content="2019-11-29T11:08:00+00:00"/>
    <meta property="og:title" content="Изложбата „Шрифтът на Пловдив“, представя шрифтовата фамилия Plovdiv Typeface"/>
    <meta property="og:description" content="От 28 ноември 2019 г. на площад Римски стадион в центъра на Пловдив авторите на проекта представят етапите от развитието на проекта в изложбата „Шрифтът на Пловдив“"/>
  </head>
  <body>
    <article>
      <h1>Изложбата „Шрифтът на Пловдив“, представя шрифтовата фамилия Plovdiv Typeface</h1>
      <h2>От 28 ноември 2019 г. на площад Римски стадион в центъра на Пловдив авторите на проекта представят етапите от развитието на проекта в изложбата „Шрифтът на Пловдив“</h2>
      <address>
        <time datetime="2019-11-29T11:08:00+00:00">29 Nov 2019, 11:08</time>
      </address>
      <p>Пловдив е първият град със собствена шрифтова фамилия, вдъхновена и създадена на базата на почерците на неговите граждани и приятели. След нейното официално публикуване на сайта plovdivtypeface.com на 1 ноември в Деня на народните будителите всички ние можем да свалим безплатно и да използваме свободно седемте шрифта на PlovdivTypeface.</p>
      <p>От 28 ноември 2019 г. на площад Римски стадион в центъра на Пловдив авторите на проекта графичното студио PUNKT и студиото за шрифтов дизайн Typedepot представят етапите от развитието на проекта в изложбата “Шрифтът на Пловдив”. С появата на шрифтовата фамилия през 2019 г. Пловдив отпразнува домакинството си като първата европейска столица на културата, която пише на кирилица.</p>
      <figure>
        <img src="https://m5.netinfo.bg/media/images/40998/40998287/655-402-studio-punkt.jpg"/>
        <figcaption>
          <cite>Източник: Студио Пункт</cite>
        </figcaption>
      </figure>
      <p>Изложбата разказва за началото на проекта от 24 май в Деня на славянската писменост, поставено със събирането на повече от 3800 почерци, методиката и резултатите от анализите на попълнените бланки, създаването на трите основни шрифта във фамилията – ръкописния Plovdiv Script, изтънчения Plovdiv Display и практичния Plovdiv Sans, както и двете специални начертания - Plovdiv Pictograms и Plovdiv Maina Mode. Plovdiv Pictograms дава възможност да играем с пиктограмите, създадени като част от визуалната идентичност на Пловдив 2019 и станали символни за града. Plovdiv Maina Mode пък е програмиран така, че да “превежда” текстове, написани с него, на пловдивски жаргон.</p>
      <p>Авторите разказват как почеркът се развива и как се оформя неговият характер както в исторически, така и в индивидуален план.</p>
      <p>Любопитна част от изложбата заемат и статистическите инфографики, които с помощта на постиженията на графологията правят опит за психологически портрет на пловдивчани.</p>
      <figure>
        <img src="https://m.netinfo.bg/media/images/40998/40998290/655-402-studio-punkt.jpg"/>
        <figcaption>
          <cite>Източник: Студио Пункт</cite>
        </figcaption>
      </figure>
      <p>Богатата текстова и визуална информация на изложбата е побрана в 36 пана върху 12 триъгълни призми, проектирани и създадени така, че дават възможност за инсталиране както на закрити, така и на открити обществени пространства.</p>
      <p>Идеята е в бъдеще изложбата да направи своеобразно “турне” из града - на други знакови за Пловдив места – библиотека, градски паркове, търговски центрове и разбира се в кварталите, като така се върне обратно сред хората, от които е вдъхновена.</p>
      <figure>
        <img src="https://m4.netinfo.bg/media/images/40998/40998292/655-402-studio-punkt.jpg"/>
        <figcaption>
          <cite>Източник: Студио Пункт</cite>
        </figcaption>
      </figure>
      <p>Plovdiv Typeface е първият по рода си градски шрифт за свободно ползване, създаден специално за Пловдив. Целта му е да създаде безплатен за ползване шрифт, вдъхновен от характера на пловдивчани, който да остане като част от наследството на Пловдив 2019 и да бъде припознат и използван от пловдивчани като част от градската идентичност.</p>
      <p>Шрифтовата фамилия Plovdiv Typeface можете да изтеглите от <a href="https://plovdivtypeface.com/bg">тук</a>: </p>
      <p>Последвайте проекта в <a href="https://www.instagram.com/plovdivtypeface/">Instagram</a>, <a href="https://web.facebook.com/plovdivtypeface/">Facebook </a> за повече информация.</p>
    </article>
  </body>
</html>