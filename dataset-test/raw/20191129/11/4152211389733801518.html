<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/sport/news/596926/%E0%A6%8F%E0%A6%B8%E0%A6%8F-%E0%A6%97%E0%A7%87%E0%A6%AE%E0%A6%B8-%E0%A6%95%E0%A7%8D%E0%A6%B0%E0%A6%BF%E0%A6%95%E0%A7%87%E0%A6%9F%E0%A6%95%E0%A7%87-%E0%A6%B8%E0%A7%8D%E0%A6%AE%E0%A6%B0%E0%A6%A3%E0%A7%80%E0%A7%9F-%E0%A6%95%E0%A6%B0%E0%A6%BE%E0%A6%B0-%E0%A6%B2%E0%A6%95%E0%A7%8D%E0%A6%B7%E0%A7%8D%E0%A6%AF-%E0%A6%AE%E0%A7%87%E0%A7%9F%E0%A7%87%E0%A6%A6%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T11:17:00+00:00"/>
    <meta property="og:title" content="এসএ গেমস ক্রিকেটকে স্মরণীয় করার লক্ষ্য মেয়েদের"/>
    <meta property="og:description" content="এক দশক পর এসএ গেমসে ফিরছে ক্রিকেট। ২০১০ সালে শেষবার ছেলেরা খেললেও এবারই প্রথম মেয়েদের ক্রিকেট অন্তর্ভুক্ত করা হয়েছে। তাতে প্রথমবার এই প্রতিযোগিতায় খেলার সুযোগ পাচ্ছে বাংলাদেশের মেয়ে ক্রিকেটাররা। এশিয়া কাপ চ্যাম্পিয়নরা সেরাটা খেলে সোনা জেতার লক্ষ্য নিয়ে শুক্রবার দেশ ছেড়েছে। এসএ গেমসে..."/>
  </head>
  <body>
    <article>
      <h1>এসএ গেমস ক্রিকেটকে স্মরণীয় করার লক্ষ্য মেয়েদের</h1>
      <address><time datetime="2019-11-29T11:17:00+00:00">29 Nov 2019, 11:17</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/700x0x1/uploads/media/2019/11/29/51cfc7e15b157b77038086bbd9673c56-5de0fe25597d9.jpg"/>
        <figcaption>ভালো করার লক্ষ্য নিয়ে দেশ ছাড়লেন মেয়েরা</figcaption>
      </figure>
      <p>
        <b>এক দশক পর এসএ গেমসে ফিরছে ক্রিকেট। ২০১০ সালে শেষবার ছেলেরা খেললেও এবারই প্রথম মেয়েদের ক্রিকেট অন্তর্ভুক্ত করা হয়েছে। তাতে প্রথমবার এই প্রতিযোগিতায় খেলার সুযোগ পাচ্ছে বাংলাদেশের মেয়ে ক্রিকেটাররা। এশিয়া কাপ চ্যাম্পিয়নরা সেরাটা খেলে সোনা জেতার লক্ষ্য নিয়ে শুক্রবার দেশ ছেড়েছে।</b>
      </p>
      <p>এসএ গেমসে ভালো করতে আশাবাদী পেসার জাহানারা আলম। দেশ ছাড়ার আগে তিনি বাংলা ট্রিবিউনকে বলেছেন, ‘প্রথমবার এসএ গেমসে খেলার সুযোগ হচ্ছে আমাদের। শুরুটা স্মরণীয় করে রাখতে চাই। আশা করি সোনা জিতেই দেশে ফিরতে পারবো। চেষ্টা করবো নিজের সেরাটা দেওয়ার জন্য।</p>
      <p>আগামী ১ থেকে ১০ ডিসেম্বর নেপালের কাঠমান্ডু ও পোখারায় হবে মেয়েদের ক্রিকেট, টি-টোয়েন্টি ফরম্যাটে। ৭ দল দুই গ্রুপে ভাগ হয়ে খেলবে। বাংলাদেশ ‘বি’ গ্রুপে খেলবে পাকিস্তান ও মালদ্বীপের সঙ্গে। ‘এ’ গ্রুপে স্বাগতিক নেপালের সঙ্গী ভারত, শ্রীলঙ্কা ও ভুটান।</p>
      <p>বাংলাদেশের প্রথম ম্যাচ ২ ডিসেম্বর মালদ্বীপের বিপক্ষে। পোখারায় তাদের শেষ গ্রুপ ম্যাচ পাকিস্তানের বিপক্ষে ৫ ডিসেম্বর। গ্রুপের শীর্ষ দুটি দল সেমিফাইনাল খেলে জায়গা করে নেবে ৯ ডিসেম্বরের ফাইনালে।</p>
      <p><b>বাংলাদেশ দল:</b> সালমা খাতুন (অধিনায়ক), নিগার সুলতানা, জাহানারা আলম, আয়েশা রহমান, ফারজানা হক, মুর্শিদা খাতুন, সানজিদা ইসলাম, শবনম মোস্তারি, ফাহিমা খাতুন, শামীমা সুলতানা, নাহিদা আক্তার, খাদিজা তুল কুবরা, রিতু মনি, পূজা চক্রবর্তী, রাবেয়া।</p>
      <footer>/আরআই/এফএইচএম/</footer>
    </article>
  </body>
</html>