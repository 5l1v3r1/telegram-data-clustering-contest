<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/599704/nomimo-to-kypriako-mou-diavatirio-epistoli-kenyati-polyekatommyriouxou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-29T11:08:00+00:00"/>
    <meta property="og:title" content="«Νόμιμο το κυπριακό μου διαβατήριο» – Επιστολή Κενυάτη πολυεκατομμυριούχου"/>
    <meta property="og:description" content="Τοποθέτηση για τα δημοσιεύματα που αφορούν την ανάκληση του κυπριακού διαβατηρίου του έκανε ο Κενυάτης πολυεκατομμυριούχος Humphrey Kariuki. Ο Κενυάτης, που..."/>
  </head>
  <body>
    <article>
      <h1>«Νόμιμο το κυπριακό μου διαβατήριο» – Επιστολή Κενυάτη πολυεκατομμυριούχου</h1>
      <address><time datetime="2019-11-29T11:08:00+00:00">29 Nov 2019, 11:08</time> by <a rel="author">Φρόσω Βιολάρη</a></address>
      <p>Τοποθέτηση για τα δημοσιεύματα που αφορούν την ανάκληση του κυπριακού διαβατηρίου του έκανε ο Κενυάτης πολυεκατομμυριούχος Humphrey Kariuki. Ο Κενυάτης, που έλαβε την κυπριακή υπηκοότητα το 2018, αναφέρει στην τοποθέτησή του ότι τα όσα βλέπουν το φως της δημοσιότητας περί ανάκλησης αποτελούν ανακρίβειες. Ο Κενυάτης περιλαμβάνεται στη λίστα των 28 στους οποίους έχει ανακληθεί το διαβατήριο.</p>
      <p>«Πρόσφατα, η κυβέρνηση της Κύπρου αποφάσισε να επανεξετάσει όλα τα διαβατήρια που εκδόθηκαν στο πλαίσιο του Κυπριακού επενδυτικού σχεδίου πριν από το 2018.</p>
      <p>Ο έλεγχος θα διεξαχθεί από εσωτερική επιτροπή, η οποία θα συσταθεί από την κυβέρνηση και είναι επιφορτισμένη με την αναθεώρηση αυτών των μεμονωμένων διαβατηρίων προκειμένου να εξασφαλιστεί ότι πληρούσαν τις κανονιστικές απαιτήσεις του καθεστώτος που ισχύει κατά τη στιγμή της έγκρισης.</p>
      <p>Ενώ καταλαβαίνω ότι το διαβατήριό μου αποτελεί μέρος αυτής της διαδικασίας ελέγχου, αφού έχει χορηγηθεί πριν από το 2018, δεν έχω καμία αμφιβολία ότι η αίτησή μου ήταν πλήρως σύμφωνη με τις κανονιστικές απαιτήσεις» αναφέρει.</p>
      <p>«Ως νομοταγής παγκόσμιος πολίτης, θα υποστηρίξω πλήρως την υποχρεωτική διαδικασία στην Κύπρο με οποιεσδήποτε απαιτήσεις ή περαιτέρω πληροφορίες που απαιτούνται για την ταχεία διεξαγωγή της αναθεώρησης».</p>
      <p>Ο Κενυάτης αναφέρει ότι σέβεται την έρευνα. Αξίζει να αναφερθεί ότι δημοσιεύματα στον διεθνή Τύπο θέλουν τον Κενυάτη και τη γυναίκα του να εμπλέκονται σε σκάνδαλο χρηματικής απάτης.</p>
      <p>Οι Αρχές της Κένυας τον καταζητούν μετά από έρευνα που έκαναν στα γραφεία της εταιρείας του, όπου εντοπίστηκαν τεράστιες ποσότητες λαθραίας αιθανόλης, 312 χιλιάδες λίτρα παράνομου αλκοόλ και 21 εκατομμύρια ψεύτικα γραμματόσημα της Κένυας. Ο Κενυάτης κατηγορείται για παράκαμψη φόρων άνω των 30 εκατομμυρίων δολαρίων.</p>
    </article>
  </body>
</html>