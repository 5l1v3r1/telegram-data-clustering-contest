<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/hakkaride-yildirim-dusmesi-sonucu-sehit-dusen-askerlere-son-gorev-258359h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T11:56:00+00:00"/>
    <meta property="og:title" content="Hakkari'de yıldırım düşmesi sonucu şehit düşen askerlere son görev"/>
    <meta property="og:description" content="Hakkari Davul Tepe Üs bölgesine yıldırım düşmesi sonucu şehit olan Jandarma Astsubay Çavuş Bünyamin Duymaz ile Jandarma Uzman Çavuş Furkan Yılmaz memleketlerinde kılınan cenaze namazının ardından toprağa verildi."/>
  </head>
  <body>
    <article>
      <h1>Hakkari'de yıldırım düşmesi sonucu şehit düşen askerlere son görev</h1>
      <address><time datetime="2019-11-29T11:56:00+00:00">29 Nov 2019, 11:56</time> by <a rel="author">Yeni Çağ Gazetesi</a></address>
      <p>
        <b>Hakkari Davul Tepe Üs bölgesine yıldırım düşmesi sonucu şehit olan Jandarma Astsubay Çavuş Bünyamin Duymaz ile Jandarma Uzman Çavuş Furkan Yılmaz memleketlerinde kılınan cenaze namazının ardından toprağa verildi.</b>
      </p>
      <p>Hakkari Davul Tepe Üs bölgesine yıldırım düşmesi sonucu şehit olan Jandarma Astsubay Çavuş Bünyamin Duymaz, memleketi Yozgat'ın Kadışehri ilçesinde son yolculuğuna uğurlandı.</p>
      <p>Şehit Duymaz (27) için cuma namazı sonrası Kadışehri ilçesine bağlı Yelten köyü meydanında tören düzenlendi.</p>
      <p>Törene, şehidin yakınları, Jandarma Genel Komutanı Orgeneral Arif Çetin, Yozgat Valisi Kadir Çakır, AKP Yozgat Milletvekili Yusuf Başer, Yozgat Belediye Başkanı Celal Köse, Bozok Üniversitesi Rektörü Prof. Dr. Ahmet Karadağ, daire müdürleri ve çok sayıda kişi katıldı.</p>
      <p>Törende, şehidin annesi Keziban ve babası Arif ile eşi Hatice Duymaz kucağında taşıdığı 1,5 yaşındaki kızı Zeynep İkra ile tabuta sarılarak gözyaşı döktü. Şehidin ağabeyi Fazıl Duymaz da cenaze aracında tabuta sarılarak ağladığı sırada baygınlık geçirdi.</p>
      <p>Şehidin öz geçmişinin okunması ve dua edilmesinin ardından İl Müftü Yardımcısı Süleyman Eroğlu cenaze namazını kıldırdı.</p>
      <figure>
        <img src="https://www.yenicaggazetesi.com.tr/d/other/5de104f655428215b4d9943e.jpg"/>
      </figure>
      <p>Duymaz'ın naaşı, köylüler tarafından yaklaşık 250 metre uzunluğunda oluşturulan insan zinciriyle elden ele ulaştırıldığı köy mezarlığında toprağa verildi.</p>
      <p>
        <b>ŞEHİT UZMAN ÇAVUŞ FURKAN YILMAZ BARTIN’DA TORAĞA VERİLDİ</b>
      </p>
      <p>Yıldırım düşmesi sonucu şehit olan 22 yaşındaki Jandarma Uzman Çavuş Furkan Yılmaz'ın cenazesi, memleketi Bartın'da toprağa verildi.</p>
      <p>Şehidin Türk bayrağına sarılı naaşı, Bartın Devlet Hastanesinden alınarak konvoy eşliğinde merkeze bağlı Büyükkızılkum köyündeki evinin önüne getirildi.<br/><br/>Şehit Yılmaz'ın babası Ayhan, annesi Ayşe ve kardeşi Berat Berke ile akrabaları tabuta sarılarak gözyaşı döktü. Evde helallik alınmasının ardından şehidin cenazesi, Kızılelma köyü meydanına getirildi.<br/><br/>Kur'an-ı Kerim okunması sonrası İl Müftüsü Abdülcelil Çakar tarafından cenaze namazı kıldırıldı. Oğlunun tabutunun yanında durmakta güçlük çeken anne Yılmaz'a sağlık ekipleri destek oldu.</p>
      <figure>
        <img src="https://www.yenicaggazetesi.com.tr/d/other/20191129_2_39587298_49918132_web-001.jpg"/>
      </figure>
      <p>Şehit Yılmaz'ın naaşı, askeri manga tarafından alınarak Kızılelma köyündeki aile kabristanında toprağa verildi.</p>
      <related>
        <a href="https://www.yenicaggazetesi.com.tr/sehitler-memleketlerine-ugurlandi-258245h.htm"/>
        <a href="https://www.yenicaggazetesi.com.tr/kahramanlarimiz-son-yolculuga-boyle-ugurlandilar-253218h.htm"/>
      </related>
    </article>
  </body>
</html>