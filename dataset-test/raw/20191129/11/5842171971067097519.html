<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/360636-opera-skaidro-kada-bus-turpmaka-sadarbiba-ar-scenografu-andri-freibergu"/>
    <meta property="og:site_name" content="Jauns.lv"/>
    <meta property="article:published_time" content="2019-11-29T11:30:00+00:00"/>
    <meta property="og:title" content="Opera skaidro, kāda būs turpmākā sadarbība ar scenogrāfu Andri Freibergu"/>
    <meta property="og:description" content="Piektdienas rītā portāls Jauns.lv vēstīja, ka Latvijas Nacionālā opera un balets (LNOB) pārtraukusi darba attiecības ar ilggadējo scenogrāfu Andri Freibergu. LNOB sabiedrisko attiecību pārstāve Irbe Treile pavēstīja notikušā detaļas."/>
  </head>
  <body>
    <article>
      <h1>Opera skaidro, kāda būs turpmākā sadarbība ar scenogrāfu Andri Freibergu</h1>
      <address><time datetime="2019-11-29T11:30:00+00:00">29 Nov 2019, 11:30</time> by <a rel="author">Jauns.lv</a></address>
      <p>
        <b>Piektdienas rītā portāls Jauns.lv vēstīja, ka Latvijas Nacionālā opera un balets (LNOB) pārtraukusi darba attiecības ar ilggadējo scenogrāfu Andri Freibergu. LNOB sabiedrisko attiecību pārstāve Irbe Treile pavēstīja notikušā detaļas.</b>
      </p>
      <p>Freibergs, kurš Operā bija galvenais scenogrāfs kopš 1993.gada, uz savstarpējas vienošanās pamata vairs nebūs pilna laika darbinieks Operā. Irbe Treile skaidro: "Ņemot vērā faktisko noslodzi, ko prasa galvenā scenogrāfa pilna laika darbs, Latvijas Nacionālā opera un balets un Andris Freibergs ir savstarpēji vienojušies par pilna laika darba attiecību pārtraukšanu. Andrim Freibergam ir izteikts piedāvājums turpināt sadarbību kā Latvijas Nacionālās operas un baleta ārštata konsultantam scenogrāfijas jautājumos, saglabājot darba vietu Latvijas Nacionālajā operā".</p>
      <p>Kā vēstīts, LNOB pārtraukusi darba attiecības ar ilggadējo tās scenogrāfu Andri Freibergu.</p>
      <p>81 gadu vecais Freibergs bija Operas galvenais scenogrāfs kopš 1993.gada. Pirms pieciem gadiem Freibergs saņēma "Spēlmaņu nakts" balvu par mūža ieguldījumu teātra mākslā, bet 2003.gadā tika apbalvots arī arTriju Zvaigžņu ordeni.</p>
      <p>Operas mājaslapā pieejamā informācija liecina, ka Freibergs veidojis scenogrāfijas vairāk nekā 200 iestudējumiem ne vien LNO, bet arī citos Latvijas teātros un ārzemēs – Igaunijā, Lietuvā, Krievijā, Armēnijā, Polijā, Vācijā, Venecuēlā, Itālijā un citviet. Viņš saņēmis Prāgas Scenogrāfijas un teātra arhitektūras kvadriennāles sudraba medaļu par scenogrāfiju baletam "Credo" ar K. Penderecka un J.S. Baha mūziku teātrī "Estonia" (1995), Lielo mūzikas balvu par G. F. Hendeļa operas "Alčīna" iestudējumu (1998), Igaunijas labākā scenogrāfa balvu (2003), septiņas "Spēlmaņu nakts" balvas par labāko scenogrāfiju un vienu par labākajiem kostīmiem, divas zelta medaļas par studentu ekspozīcijām Prāgas kvadriennālē (2007, 2011), Itālijas augstāko teātra balvu "Il Premio Ubu" (2010), Izcilības balvu kultūrā (2015) un citas.</p>
      <p>Freibergs organizējis savu darbu personālizstādes Rīgā, Krakovā un Maskavā. Viņš ir arī Latvijas Mākslas akadēmijas pasniedzējs (no 1971. gada), profesors (no 1996. gada), Krievijas Mākslas akadēmijas goda loceklis (2015).</p>
      <h3>Darbu Operā sācis jaunais direktors</h3>
      <p>Jauns.lv jau vēstīja, ka 5.novembrī darbu LNOB direktora amatā sāka Egils Siliņš, amatā nomainot Zigmaru Liepiņu, kurš vadīja LNOB no 2013.gada līdz 2019.gadam. Liepiņš vadītāja amatā aizvadīja divus pilnvaru termiņus. Pagājušā gada jūnijā Liepiņš paziņoja, ka nolēmis 2019.gadā nekandidēt uz LNOB valdes priekšsēdētāja trešo pilnvaru termiņu.</p>
      <p>Jaunais LNOB valdes priekšsēdētājs, operdziedātājs Egils Siliņš uzvarēja konkursā uz LNOB valdes locekļa amatu. Konkursa komisija Siliņu atzina par piemērotāko starp pretendentiem uz LNOB valdes locekļa amatu mākslinieciskās kompetences jomā, tāpēc viņam uzticēti LNOB valdes priekšsēdētāja amata pienākumi.</p>
      <p>Operdziedātājs Siliņš ir viens no starptautiski pieprasītākajiem basbaritoniem-"vāgneristiem". Viņš ir starptautisku konkursu laureāts ar 30 gadu koncertdarbības pieredzi nozīmīgākajos pasaules opernamos un festivālos. Siliņš ir absolvējis Latvijas Mūzikas akadēmiju, iegūstot operas solista kvalifikāciju. Siliņš viesmākslinieka statusā koncertējis Ņujorkas Metropoles operas, Čikāgas "Lyric Opera of Chicago", Vīnes Valsts operas un Vīnes Tautas operas, Milānas "La Scala", Parīzes "Grand" operā, Londonas "Covent Garden", Berlīnes, Minhenes, Hamburgas Valsts operu teātros, kā arī Bairētas, Lucernas, Bregences, Tangelvudas, Glundeboumes, Tokijas un citos festivālos. Siliņš ir Trīs Zvaigžņu ordeņa virsnieks.</p>
    </article>
  </body>
</html>