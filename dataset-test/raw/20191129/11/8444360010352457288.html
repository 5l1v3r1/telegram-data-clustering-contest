<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/seismos-stin-alvania-odyrmos-gia-tous-nekrous-kai-apolyti-katastrofi/2926073/"/>
    <meta property="og:site_name" content="Newsit.gr"/>
    <meta property="article:published_time" content="2019-11-29T11:57:51+00:00"/>
    <meta property="og:title" content="Σεισμός στην Αλβανία: Οδυρμός για τους νεκρούς και απόλυτη καταστροφή"/>
    <meta property="og:description" content="Ραγίζουν καρδιές οι ανθρώπινες ιστορίες μέσα από τα συντρίμμια στην Αλβανία. Δεν ήθελε να την απεγκλωβίσουν μια 30χρονη όταν κατάλαβε πως είχε πεθάνει το κοριτσάκι της. Μια μάνα με τα τρία παιδιά της ανασύρθηκαν νεκροί, πέθαναν αγκαλιασμένοι στο κρεβάτι του σπιτιού τους. Γολγοθάς και για τους επιζώντες, παραμένουν σε σκηνές υπό δύσκολες καιρικές συνθήκες. Ξεπερνούν τις 10.000 οι άστεγοι!"/>
  </head>
  <body>
    <article>
      <h1>Σεισμός στην Αλβανία: Οδυρμός για τους νεκρούς και απόλυτη καταστροφή</h1>
      <h2>Ραγίζουν καρδιές οι ανθρώπινες ιστορίες μέσα από τα συντρίμμια στην Αλβανία. Δεν ήθελε να την απεγκλωβίσουν μια 30χρονη όταν κατάλαβε πως είχε πεθάνει το κοριτσάκι της. Μια μάνα με τα τρία παιδιά της ανασύρθηκαν νεκροί, πέθαναν αγκαλιασμένοι στο κρεβάτι του σπιτιού τους. Γολγοθάς και για τους επιζώντες, παραμένουν σε σκηνές υπό δύσκολες καιρικές συνθήκες. Ξεπερνούν τις 10.000 οι άστεγοι!</h2>
      <address><time datetime="2019-11-29T11:57:51+00:00">29 Nov 2019, 11:57</time> by <a rel="author">Newsit Newsroom</a></address>
      <p>Κάθε μέρα που περνά μετά τον φονικό σεισμό στην Αλβανία, η κατάσταση γίνεται όλο και πιο δραματική. Τέσσερις μέρες μετά το χτύπημα του Εγκέλαδου, οι ελπίδες για τον εντοπισμό επιζώντων στα συντρίμμια των κτιρίων εξανεμίζονται, ενώ οι πληγέντες ανεβαίνουν τον δικό τους Γολγοθά. Εκείνο που κάνει ακόμη πιο βαρύ το κλίμα είναι οι κηδείες των νεκρών.</p>
      <related>
        <a href="https://www.newsit.gr/kosmos/o-seismos-stin-alvania-eykairia-gia-ton-rama-na-volepsei-tous-dikous-tou/2925908/"/>
      </related>
      <p>Μέσα στην καταστροφή και τους εκατοντάδες συνεχείς μετασεισμούς, ήρθε και η κακοκαιρία να κάνει ακόμη πιο δύσκολη την κατάσταση τόσο για εκείνους που έχασαν τα σπίτια τους, όσο και για τα σωστικά συνεργεία που συνεχίζουν αδιάκοπα τις έρευνες στα συντρίμμια των κτιρίων που κατέρρευσαν.</p>
      <figure>
        <img src="https://www.newsit.gr/wp-content/uploads/2019/11/albania-1-1200x797.jpg"/>
      </figure>
      <p>Η καταρρακτώδης βροχή που έπληξε το βράδυ της Πέμπτης το Δυρράχιο ανάγκασε τους διασώστες να σταματήσουν τις επιχειρήσεις και να τις αρχίσουν πάλι το πρωί της Παρασκευής. Οι έρευνες συνεχίζονται σε δυο σημεία στα ερείπια της πόλης. Σε ένα απ’ αυτά, σε ξενοδοχείο που κατέρρευσε, έχει εντοπιστεί ένας νεκρός και γίνεται προσπάθεια να ανασυρθεί.</p>
      <p>Ο απολογισμός, σύμφωνα με αλβανικά ΜΜΕ έχει φτάσει τους 50 αλλά θα τους ξεπεράσει, αφού τουλάχιστον έξι άνθρωποι εξακολουθούν να αγνοούνται και οι πιθανότητες να βρεθούν ζωντανοί είναι μηδαμινές.</p>
      <p>Σε νοσοκομεία του Δυρραχίου και των Τιράνων έφτασαν, σήμερα, 50 νέοι τραυματίες, ανεβάζοντας τον συνολικό αριθμό των ατόμων που είχαν ανάγκη ιατρικής περίθαλψης σε 1050. Από αυτούς οι 65 παραμένουν στο νοσοκομείο με σοβαρότερα τραύματα, ενώ ένα νεαρό κορίτσι βρίσκεται από χθες σε κώμα.</p>
      <h3>Θρήνος στις κηδείες</h3>
      <p>Στις 13:00 τοπική ώρα, κηδεύτηκαν τα 9 μέλη των δύο οικογενειών Γκρέκου και Σάρα, που έχασαν 3 και 6 μέλη τους, αντίστοιχα. Οι κηδείες έγιναν παρουσία του πρωθυπουργού της Αλβανίας, Έντι Ράμα, συγγενών και εκατοντάδων συμπολιτών τους.</p>
      <p>Οι εικόνες συγκλονίζουν καθώς οι κηδείες γίνονται στους καταυλισμούς, αφού οι εκλιπόντες έχασαν τη ζωή τους στα ερείπια των σπιτιών τους. Έτσι από τα 22 άτομα που έχασαν τη ζωή τους από τον σεισμό στη Θουμάνα κηδεύτηκαν μέχρι τώρα οι 13. Χθες, κηδεύτηκαν τα τέσσερα μέλη της οικογένειας Ρέτσι μεταξύ των οποίων και η 24χρονη φίλη του γιου του πρωθυπουργού Έντι Ράμα.</p>
      <h3>Δραματικές στιγμές στα χαλάσματα</h3>
      <p>Ο σεισμός που ισοπέδωσε δεκάδες κτίρια στην Αλβανία, κυρίως σε Δυρράχιο και Θουμάνα, ξεκλήρισε ολόκληρες οικογένειες. Ισοπέδωσε ζωές. Στα χαλάσματα κυριαρχεί ο θρήνος. Διακόπτεται μόνο από χειροκροτήματα όταν οι διασώστες ανασύρουν κάποιον ζωντανό.</p>
      <blockquote>
        <i>Click4More <a href="https://www.newsit.gr/kosmos/seismos-stin-alvania-anasyrthikan-nekroi-mana-me-ta-tria-paidia-tis-46-oi-nekroi/2925757/"><b>Μάνα και τα τρία της παιδιά ξεψύχησαν στα ερείπια – Πέθαναν αγκαλιασμένοι στο κρεβάτι – 50 οι νεκροί στην Αλβανία</b></a></i>
      </blockquote>
      <p>Οι ελπίδες των διασωστών αναπτερώθηκαν όταν ανέσυραν ζωντανή την 30χρονη Ντιένα Καρατζιά – Μέτσιε. Είχε εγκλωβιστεί στα συντρίμμια εξαώροφης πολυκατοικίας στο Δυρράχιο μαζί με την 8χρονη κόρη της. Έμενε εκεί με το παιδί της και τους γονείς της απ’ όταν πέθανε ο άνδρας της.</p>
      <p>Μάνα και κόρη έμειναν 12 ώρες αγκαλιασμένες στα συντρίμμια. Δυστυχώς, το 8χρονο κοριτσάκι δεν τα κατάφερε. Όταν η 30χρονη κατάλαβε πως το παιδί της είχε πεθάνει, ζήτησε από τους διασώστες που πάλευαν να την απεγκλωβίσουν να την αφήσουν να πεθάνει. «Μη με αφήνετε να ζήσω, αφήστε με να πεθάνω εδώ με το παιδί μου» ήταν τα λόγια της σύμφωνα με το himara.gr. Λίγο μετά τον απεγκλωβισμό της, η 30χρονη ζωγράφος υπέκυψε στα τραύματά της και έφυγε από τη ζωή όπως η κόρη και οι γονείς της.</p>
      <figure>
        <img src="https://www.newsit.gr/wp-content/uploads/2019/11/mitera_paidaki_alvania.jpg"/>
      </figure>
      <p>Η οικογένεια ζούσε σε νεόκτιστο διαμέρισμα μιας παραλιακής πολυκατοικίας στο Δυρράχιο, πανομοιότυπης με ένα γειτονικό κτίριο που και αυτό ανήκει στον ίδιο ιδιοκτήτη. Οι πληροφορίες αναφέρουν πως το ισόγειο της πολυκατοικίας κατέρρευσε λόγω της δημιουργίας καταστήματος, πράγμα που έχει να κάνει με αποδυνάμωση των θεμελίων λόγω των έργων διαμόρφωσης του.</p>
      <h3>Χάθηκε ολόκληρη οικογένεια</h3>
      <p>Στο προάστιο του Δυρραχίου, την Κενέτα, που στα ελληνικά σημαίνει Βάλτος, αργά χθες το απόγευμα γράφτηκε ο επίλογος μιας οικογενειακής τραγωδίας. Οι διασώστες έδωσαν μάχη με τον χρόνο και τους μετασεισμούς. Μέλη της οικογένειας Λάλα εγκλωβίστηκαν μέσα στα συντρίμμια του σπιτιού τους. Ο πόνος αβάσταχτος για τους συγγενείς. Θρηνούν τα 8 από τα 9 εγκλωβισμένα μέλη της οικογένειας. Τυχερός στάθηκε ο 17χρονος, που τον προστάτευσε ένα πλυντήριο όπου έπεσε από το σεισμό.</p>
      <p>Δίδυμα αγγελούδια μαζί με την μητέρα βρέθηκαν αγκαλιά στο κρεβάτι. Δίπλα τους η 13χρονη αδελφή τους. Πρόσωπα σκυθρωπά, σκαμμένα από τον πόνο μετρούσαν βασανιστικά την ώρα, τα λεπτά και κοιτούσαν στα μάτια με αγωνία τους διασώστες.</p>
      <figure>
        <img src="https://www.newsit.gr/wp-content/uploads/2019/11/albania-seismos1-1200x768.jpg"/>
      </figure>
      <p>«Η ελπίδα υπάρχει μέχρι το τέλος. Ο Θεός είναι μεγάλος», έλεγαν και ξανάελεγαν για τη μάνα και τα 3 παιδιά της. Στην προσπάθεια του απεγκλωβισμού της μητέρας και των τριών παιδιών της, συμμετείχε και ομάδα Ελλήνων διασωστών από την Θεσσαλονίκη.</p>
      <p>Άλλη μια πολυμελής οικογένεια ξεκληρίστηκε από τον ισχυρό σεισμό στην Αλβανία.</p>
      <p>Σε μια άλλη γειτονιά στην παραλιακή ζώνη, ένας άνδρας χάνει τις αισθήσεις του, όταν καλείται να αναγνωρίσει τη σορό που μόλις είχαν απεγκλωβίσει από τα συντρίμμια. Ήταν ο ξάδελφος του, εργαζόμενος σε ξενοδοχείο που κατέρρευσε.</p>
      <figure>
        <img src="https://www.newsit.gr/wp-content/uploads/2019/11/albania_lypothymia-1200x756.jpg"/>
      </figure>
      <p>Πολλές γειτονιές στο Δυρράχιο είναι αποκλεισμένες από τον στρατό και την αστυνομία. Τα πολυώροφα κτίρια που εγκαταλείφθηκαν μοιάζουν με φαντάσματα. Κάθε μετασεισμός επιδεινώνει την κατάσταση και πέφτουν μπάζα στους δρόμους.</p>
      <h3>Παντού καταστροφή, 10.000 οι άστεγοι</h3>
      <p>Στο Δυρράχιο σοβαρές ζημίες έχουν υποστεί 701 κτίρια, μεταξύ των οποίων 176 πολυκατοικίες. 12 κτίρια καταστράφηκαν ολοσχερώς και 176 κρίθηκαν ακατοίκητα. Ζημιές υπάρχουν και στην περιφέρεια των Τιράνων. Στα Τίρανα επλήγησαν 202 πολυκατοικίες, με 61 από αυτές να έχουν υποστεί σοβαρές ζημιές και οι οκτώ να θεωρούνται ακατοίκητες. 239 κτίρια, ανάμεσα τους και παλιά αρχοντικά, έχουν υποστεί σοβαρές ζημιές.</p>
      <p>Καθώς η Αλβανία διανύει το τέταρτο 24ωρο από τον σεισμό των 6,4 Ρίχτερ, αρχίζει και φαίνεται ακόμη περισσότερο το μέγεθος της καταστροφής.</p>
      <figure>
        <img src="https://www.newsit.gr/wp-content/uploads/2019/11/albania_ruins1-1200x900.jpg"/>
      </figure>
      <p>Η κυβέρνηση κάλεσε ομάδες εμπειρογνώμων από διάφορες χώρες για να αξιολογήσουν την κατάσταση των κτιριακών εγκαταστάσεων και να καταγράψουν τις ζημιές. Ήδη στην περιοχή μετέβη μια ομάδα Ελλήνων μηχανικών.</p>
      <p>Μόνο στα Τίρανα οι άστεγοι, σύμφωνα με στοιχεία του Έντι Ράμα, αγγίζουν τις 3.480 άστεγους. Ο αριθμός των αστέγων στο Δυρράχιο και τη Θουμάνα είναι πολύ μεγαλύτερος, ενώ ο συνολικός αριθμός των αστέγων, σύμφωνα με τα πρώτα στοιχεία, ξεπερνάει τις 10 χιλιάδες.</p>
      <figure>
        <img src="https://www.newsit.gr/wp-content/uploads/2019/11/albania_ruins-1200x827.jpg"/>
      </figure>
      <p>Τα Τίρανα και το Δυρράχιο μοιάζουν με έρημες πόλεις, καθώς οι κάτοικοι τις εγκαταλείπουν μαζικά, προκειμένου να ξεφύγουν από τον φόβο που τους δημιουργούν οι μετασεισμικές δονήσεις.</p>
      <h3>Κακοτεχνίες και οργή</h3>
      <p>Ο κόσμος ζει στους δρόμους και στις πλατείες, ενώ κάποιοι εγκατέλειψαν την πόλη. Ένα κύμα αλληλεγγύης πλημμυρίζει τους σεισμόπληκτους. Παντού μοιράζονται ρούχα, ενώ κάποιοι πήραν την πρωτοβουλία και προσφέρουν φαγητό.</p>
      <figure>
        <img src="https://www.newsit.gr/wp-content/uploads/2019/11/albania_help_seismopliktoi-1200x816.jpg"/>
      </figure>
      <p>Από σήμερα στο κέντρο του Δυρραχίου δύο κινητά μαγειρεία του Ελληνικού Στρατού που έφτασαν χθες το απόγευμα στην Αλβανία με C-130 θα προσφέρουν 300 μερίδες φαγητού μεσημέρι και βράδυ.</p>
      <p>Οι ειδικοί κάνουν λόγο για κακοτεχνίες σε σαθρά εδάφη. Στην έκτακτη συνεδρίαση του υπουργικού Συμβουλίου ο Έντι Ράμα ανακοίνωσε πως οι άστεγοι από την περιοχή του Δυρραχίου θα φύγουν από τις σκηνές και θα μεταφερθούν σε ξενοδοχεία, καθώς ο χειμώνας είναι βαρύς. Εκεί υπάρχουν 625 ξενοδοχεία. Παράλληλα για τις περιοχές, όπου δεν υπάρχει αυτή η λύση ζήτησε από τον στρατό να εγγυηθεί την ποιότητα των σκηνών.</p>
      <h3>Βοήθεια από την Ελλάδα στην Αλβανία</h3>
      <p>Κλιμάκιο πολιτικών μηχανικών του υπουργείου Υποδομών αναχωρεί σήμερα (29.11.2019) για την Αλβανία, μετά από συνεννόηση του γενικού γραμματέα Πολιτικής Προστασίας Νίκου Χαρδαλιά, με τον γενικό γραμματέα Υποδομών Γεώργιο Καραγιάννη.</p>
      <p>Η ελληνική κυβέρνηση ανταποκρίθηκε άμεσα σε σχετικό αίτημα των αλβανικών αρχών, μέσω του Ευρωπαϊκού Μηχανισμού Πολιτικής Προστασίας, για την αποστολή ειδικού κλιμακίου πολιτικών μηχανικών προκειμένου να πραγματοποιήσουν αυτοψίες στις πληγείσες από τον καταστροφικό σεισμό περιοχές της χώρας.</p>
      <p>Στο πλαίσιο αυτής της ανταπόκρισης, στις 3.00 μετά το μεσημέρι, μια ομάδα 16 ατόμων της ΓΔΑΕΦΚ (Γενική Διεύθυνση Αποκατάστασης Επιπτώσεων Φυσικών Καταστροφών) θα αναχωρήσει από το στρατιωτικό αεροδρόμιο της Ελευσίνας με αεροσκάφος της Πολεμικής Αεροπορίας.</p>
      <p>Σημειώνεται ότι το ίδιο αεροσκάφος κατά την επιστροφή του στη χώρα μας θα μεταφέρει την ομάδα της ΕΜΑΚ που επιχειρούσε στην Αλβανία τις προηγούμενες ημέρες, καθώς ολοκληρώθηκαν οι επιχειρήσεις έρευνας και διάσωσης. Η επιστροφή της ΕΜΑΚ στο στρατιωτικό αεροδρόμιο της Ελευσίνας αναμένεται μετά τις 17.00 σήμερα.</p>
      <h3>Και οι Γιατροί του Κόσμου στην Αλβανία</h3>
      <p>Για την Αλβανία αναχωρεί και αποστολή των Γιατρών του Κόσμου για να βρεθεί στο πλευρό των κατοίκων και των πληγέντων. Όπως αναφέρουν οι Γιατροί του Κόσμου, «μία έμπειρη ιατρική ομάδα, αναχωρεί σήμερα από την Αθήνα για το Δυρράχιο και τη Θουμάν, για να διερευνήσει τις ανάγκες του πληθυσμού, έτσι ώστε να προσφέρει στοχευμένη ανθρωπιστική βοήθεια».</p>
      <p>Σε πρώτη φάση οι Γιατροί του Κόσμου θα στείλουν είδη πρώτης ανάγκης- φάρμακα και ιατρικά αναλώσιμα.</p>
      <p>«Στο πεδίο θα βρίσκονται και τα ιδρυτικά μέλη των Γιατρών του Κόσμου, που έδωσαν υπόσταση στην ανθρωπιστική ιατρική στην Ελλάδα. Παρόντες ξανά σε μία ανθρωπιστική κρίση, σε έναν αγώνα ζωής, με στόχο να μη “συντριβούν” άλλες ανθρώπινες υπάρξεις» αναφέρουν σε ανακοίνωσή τους. Επικεφαλής της αποστολής στην Αλβανία είναι ο Δρ. Νικήτας Κανάκης.</p>
      <p>
        <i>Με πληροφορίες και από </i>
        <a href="https://www.himara.gr/epikairotita/9264-afiste-me-ne-pethano-edo-me-to-paidi-mou-dyrraxio-seismos">
          <i>himara.gr</i>
        </a>
      </p>
    </article>
  </body>
</html>