<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/antonis-samaras-syspeirosi-ton-filon-toy-epicheirei-apopse-se-kentro-tis-athinas-gia-na-steilei-minyma-ston-mitsotaki-me-aformi-ta-10-chronia-apo-tin-eklogi-toy-stin-igesia-tis-nd/"/>
    <meta property="og:site_name" content="europost.gr"/>
    <meta property="article:published_time" content="2019-11-29T11:54:53+00:00"/>
    <meta property="og:title" content="Αντώνης Σαμαράς: Συσπείρωση των φίλων του επιχειρεί απόψε σε κέντρο της Αθήνας, για να στείλει μήνυμα στον Μητσοτάκη, με αφορμή τα 10 χρόνια από την εκλογή του στην ηγεσία της ΝΔ"/>
    <meta property="og:description" content="Συσπείρωση των πολιτικών του φίλων, προκειμένου να στείλει μήνυμα στον Κυριάκο Μητσοτάκη, επιχειρεί ο Αντώνης Σαμαράς, με προσκλήσεις που απηύθυνε σε στελέχη και βουλευτές της ΝΔ, για να γιορτάσει μαζί τους τα 10 χρόνια από"/>
  </head>
  <body>
    <article>
      <h1>Αντώνης Σαμαράς: Συσπείρωση των φίλων του επιχειρεί απόψε σε κέντρο της Αθήνας, για να στείλει μήνυμα στον Μητσοτάκη, με αφορμή τα 10 χρόνια από την εκλογή του στην ηγεσία της ΝΔ</h1>
      <address>
        <time datetime="2019-11-29T11:54:53+00:00">29 Nov 2019, 11:54</time>
      </address>
      <p>Συσπείρωση των πολιτικών του φίλων, προκειμένου να στείλει μήνυμα στον Κυριάκο Μητσοτάκη, επιχειρεί ο Αντώνης Σαμαράς, με προσκλήσεις που απηύθυνε σε στελέχη και βουλευτές της ΝΔ, για να γιορτάσει μαζί τους τα 10 χρόνια από την εκλογή του στην ηγεσία.</p>
      <p>Δεν είναι καθόλου βέβαιο αν οι πρωταγωνιστές εκείνης της περιόδου, που έπαιξαν καθοριστικό ρόλο στην ήττα της Ντόρας Μπακογιάννη και στην εκλογή του Αντώνη Σαμαρά, θα ανταποκριθούν στο κάλεσμα, μια και το βαθύτερο νόημα της όλης εκδήλωσης παρουσιάζεται εξαιρετικά αμφιλεγόμενο.</p>
      <p>Ιστότοποι που εκφράζουν, εδώ και χρόνια, τις βαθύτερες σκέψεις του πρ. πρωθυπουργού, όπως το antinews, εξαπολύουν τον τελευταίο καιρό σκληρότατες επιθέσεις εναντίον του Κυριάκου Μητσοτάκη, των στενών του συνεργατών και ολόκληρης της οικογενείας του.</p>
      <p>Μπροστά στις επιθέσεις αυτές τα γραφόμενα σε έντυπα και ιστοτόπους που πρόσκεινται στον ΣΥΡΙΖΑ, μοιάζουν με ανταλλαγή επιχειρημάτων σε εκθέσεις ιδεών αρσακειάδων του παλαιού παραδοσιακού σχολείου!</p>
      <p>Οι επιθέσεις αυτές κατά του Κυριάκου Μητσοτάκη έχουν προκαλέσει σοβαρό προβληματισμό στον στενό κύκλο του Μαξίμου και αποδίδονται στο γεγονός ότι ο Αντώνης Σαμαράς αισθάνεται εξαιρετικά απομονωμένος και προσβεβλημένος από το γεγονός ότι δεν προτάθηκε για την θέση του Έλληνα Επιτρόπου στις Βρυξέλλες και επιπλέον δεν φαίνεται να έχει πιθανότητες, για να προταθεί, από τη ΝΔ, ως υποψήφιος Πρόεδρος της Δημοκρατίας.</p>
      <p>Μπορεί, λοιπόν, μια φιλική εκδήλωση, με επετειακό χαρακτήρα, που συμπίπτει μάλιστα με το συνέδριο της ΝΔ, να δώσει την εντύπωση ότι ο Σαμαράς επανακτά την χαμένη του δύναμη και είναι σε θέση να επιβάλει τους όρους του στον Μητσοτάκη?…</p>
      <p>Όσοι γνωρίζουν καλά τα εσωτερικά της ΝΔ επιμένουν ότι ο Μεσσήνιος πολιτικός έχει χάσει προ πολού το τρένο και ότι προσπάθειες αυτού του είδους μάλλον θα κάνουν χειρότερες τις ήδη τραυματισμένες σχέσεις του με τον πρόεδρο της ΝΔ και πρωθυπουργό Κυριάκο Μητσοτάκη</p>
    </article>
  </body>
</html>