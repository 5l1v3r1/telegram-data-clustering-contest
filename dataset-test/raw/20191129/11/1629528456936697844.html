<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zpravy/zahranicni/francouzska-armada-nehoda-vrtulnik-mali.A191129_112018_zahranicni_cern"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T11:26:00+00:00"/>
    <meta property="og:title" content="Francouzská armáda popřela, že nehodu vrtulníků v Mali způsobila palba IS"/>
    <meta property="og:description" content="Kolizi dvou vrtulníků, při které v pondělí v Mali zahynulo 13 francouzských vojáků, nezpůsobili radikálové, se kterými by se francouzské jednotky střetly. V rozhovoru na rozhlasové stanici Radio France Internationale to uvedl náčelník generálního štábu francouzské armády François Lecointre."/>
  </head>
  <body>
    <article>
      <h1>Francouzská armáda popřela, že nehodu vrtulníků v Mali způsobila palba IS</h1>
      <address><time datetime="2019-11-29T11:26:00+00:00">29 Nov 2019, 11:26</time> by <a rel="author">iDNES.cz</a></address>
      <p>Kolizi dvou vrtulníků, při které v pondělí v Mali zahynulo 13 francouzských vojáků, nezpůsobili radikálové, se kterými by se francouzské jednotky střetly. V rozhovoru na rozhlasové stanici Radio France Internationale to uvedl náčelník generálního štábu francouzské armády François Lecointre.</p>
      <p>Teroristická organizace Islámský stát (IS) ve čtvrtek uvedla, že armádní stroje se srazily, když jeden z nich svou palbou donutili k ústupu bojovníci místní odnože teroristické sítě.</p>
      <p>
        <b>
          <a href="https://www.idnes.cz/zpravy/zahranicni/francouzska-armada-nehoda-vrtulnik-mali.A191129_112018_zahranicni_cern/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/113/org/LUH7fa5d6_01.jpg"/>
          <figcaption>Francouzský prezident Emmanuel Macron navštívil vojáky operace Barkhane v Mali....</figcaption>
        </figure>
        <figure>
          <img src="https://1gr.cz/fotky/idnes/19/113/org/LUH7fa5dd_02.jpg"/>
          <figcaption>Francouzský voják na stráži během operace Barkhane v Mali. (29. července 2019)</figcaption>
        </figure>
        <figure>
          <img src="https://1gr.cz/fotky/idnes/19/113/org/LUH7fa5ea_06.jpg"/>
          <figcaption>Francouzští vojáci působí v Mali v rámci operace Barkhane. (26. listopadu 2019)</figcaption>
        </figure>
        <figure>
          <img src="https://1gr.cz/fotky/idnes/19/113/org/LUH7fa5e8_05.jpg"/>
          <figcaption>Při nehodě dvou vrtulníků v Mali zemřelo třináct francouzských vojáků. (26....</figcaption>
        </figure>
      </slideshow>
      <p>
        <a href="https://www.idnes.cz/zpravy/zahranicni/francouzska-armada-nehoda-vrtulnik-mali.A191129_112018_zahranicni_cern/foto">Zobrazit fotogalerii</a>
      </p>
      <p>„Je to absolutně nepravdivé,“ reagoval Lecointre. „Pravda je taková, že srážka nastala při velmi komplikované bojové operaci, která vyžaduje velmi přesnou koordinaci,“ pokračoval generál. Podle něj vojáci nečelili útoku ozbrojenců a žádný z vrtulníků neustupoval před jejich palbou. </p>
      <p><a href="https://www.idnes.cz/zpravy/zahranicni/mali-nehoda-vrtulniky-zemrelo-13-francouzskych-vojaku.A191126_095417_zahranicni_cern">Bojový vrtulník Tigre se srazil s transportním strojem Cougar v pondělí večer</a> v oblasti Ménaka na východě Mali. Mise francouzských vojáků byla součástí operace Barkhane, pod jejíž hlavičkou podnikají Francouzi výpady proti islámským radikálům v Mali i v dalších zemích regionu Sahel. Srážka vrtulníků je s 13 oběťmi jedním z nejtragičtějších incidentů, jaký francouzské ozbrojené síly postihl za poslední desítky let.</p>
      <p>IS ve čtvrtek večer skrze komunikační aplikaci Telegram zveřejnila prohlášení, podle něhož bojovníci Islámského státu v provincii Západní Afrika (ISWAP) nastražili na francouzské vojáky léčku. Při následném boji se prý na místě pokusil přistát vrtulník s posilami, ale „vojáci chalífátu“ jej střelbou donutili k ústupu, načež „se střetl s dalším vrtulníkem“.</p>
      <p>Generál Lecointre tento popis událostí odmítl s tím, že francouzská armáda říká pravdu. „Dlužíme ji našim vojákům a rodinám našich druhů, kteří zahynuli,“ citovala jej agentura AFP. Vyšetřování pondělního neštěstí nicméně neskončilo, podle náčelníka generálního štábu ještě mohou jeho průběh osvětlit údaje z černých skříněk.</p>
    </article>
  </body>
</html>