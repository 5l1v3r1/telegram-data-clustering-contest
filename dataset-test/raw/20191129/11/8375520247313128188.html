<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/rpc-stala-na-zahist-nasilstva-u-simji-inakshe-ditey-viddadut-na-vihovannya-gomoseksualistam-643344.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T11:59:55+00:00"/>
    <meta property="og:title" content="РПЦ стала на захист насильства у сім'ї, інакше – «дітей віддадуть на виховання гомосексуалістам»"/>
    <meta property="og:description" content="«Результатом буде знищення залишків сімей» при тому, що в Росії і так розпадається половина укладених шлюбів, вважає протоієрей РПЦ Димитрій Смирнов"/>
  </head>
  <body>
    <article>
      <h1>РПЦ стала на захист насильства у сім'ї, інакше – «дітей віддадуть на виховання гомосексуалістам»</h1>
      <address>
        <time datetime="2019-11-29T11:59:55+00:00">29 Nov 2019, 11:59</time>
      </address>
      <h4>«Результатом буде знищення залишків сімей» при тому, що в Росії і так розпадається половина укладених шлюбів, вважає протоієрей РПЦ Димитрій Смирнов</h4>
      <p>Закон про домашнє насильство в разі прийняття може призвести до серйозних негативних наслідків для Росії. Про це заявив голова Патріаршої комісії РФ у справах сім'ї протоієрей Димитрій Смирнов.</p>
      <p>«Коли почнеться практичне виконання цього закону, будуть стріляти. Державі це треба?» - заявив священник РПЦ, якого цитує «<a href="https://www.interfax.ru/russia/686130">Интерфакс</a>».</p>
      <p>Він пояснив, що боротьба з домашнім насильством, яку декларують автори законопроекту, - «просто прапор», насправді мета закону, на думку Смирнова, - полегшити вилучення дітей з сімей і «передачу їх на виховання гомосексуалістам», як в США, де це сталося після прийняття аналогічного закону.</p>
      <p>Священник стверджує, що законопроект, по суті, пропонує замінити суди неурядовою організацією, яка «вішається на плечі платників податків, а результатом буде знищення залишків сімей» при тому, що в Росії і так розпадається половина укладених шлюбів.</p>
      <p>«І якщо ми всі разом, всім народом не піднімемося, то тоді це може пройти, тому що, мабуть, є якісь кошти у цих лобістів», - заявив представник РПЦ.</p>
      <p>На його думку, реально допомогти боротьбі з домашнім насильством могла б пряма вказівка президента Володимира Путіна міністру внутрішніх справ про те, щоб поліція реагувала на скарги жінок на побої від чоловіка.</p>
      <p>«Щоб приходили співробітники (МВС – ред.) і втручалися, як було в моїй юності, тут же заарештовували (домашнього тирана – ред.), 15 діб мінімум, і людина охолоджувала свій запал», - сказав Димитрій.</p>
      <related>
        <a href="https://glavcom.ua/columns/dmytrogorevoy/gruzinska-cerkva-mozhe-priynyati-rishennya-shchodo-tomosu-dlya-ukrajini-bez-oglyadki-na-poziciyu-rpc-641749.html"/>
        <a href="https://glavcom.ua/columns/zorya/rpc-vigadala-noviy-sposib-shchob-prizupiniti-proces-viznannya-avtokefaliji-pomisnoji-cerkvi-641703.html"/>
        <a href="https://glavcom.ua/news/rpc-hoche-ogolositi-kirila-vselenskim-patriarhom-641349.html"/>
      </related>
    </article>
  </body>
</html>