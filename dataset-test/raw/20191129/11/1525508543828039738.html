<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783830/%D9%85%D8%B1%D8%AF%D9%85-%D8%B2%D9%86%D8%AC%D8%A7%D9%86-%D9%87%D9%85%D9%88%D8%A7%D8%B1%D9%87-%D8%AF%D8%B1-%D8%AF%D9%81%D8%A7%D8%B9-%D8%A7%D8%B2-%D8%A2%D8%B1%D9%85%D8%A7%D9%86-%D9%87%D8%A7%DB%8C-%D9%86%D8%B8%D8%A7%D9%85-%D8%AF%D8%B1%D8%B5%D8%AD%D9%86%D9%87-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:05:25+00:00"/>
    <meta property="og:title" content="امام جمعه زنجان: مردم زنجان همواره در دفاع از آرمان های نظام درصحنه هستند"/>
    <meta property="og:description" content="زنجان-امام جمعه زنجان گفت: مردم زنجان همواره در دفاع از آرمان ها و ارزش های نظام مقدس جمهوری اسلامی ایران درصحنه هستند و با تبعیت از فرامین ولایت‌فقیه در مقابل توطئه‌های دشمنان ایستاده‌اند."/>
  </head>
  <body>
    <article>
      <h1>امام جمعه زنجان: مردم زنجان همواره در دفاع از آرمان های نظام درصحنه هستند</h1>
      <address>
        <time datetime="2019-11-29T11:05:25+00:00">29 Nov 2019, 11:05</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت‌الله علی خاتمی در خطبه‌های این هفته نمازجمعه زنجان به سالروز ولادت امام حسن عسگری (ع) اشاره کرد و گفت: دوران عمر با برکت این امام همام در نهایت به عصر غیبت امام زمان (عج) منتج شد.</p>
      <p>وی در ادامه به حضور بصیرت‌مندانه مردم زنجان در حمایت از نظام مقدس جمهوری اسلامی ایران اشاره کرد و با بیان اینکه زنجانی‌ها بار دیگر نشان دادند که در صف اول حمایت از منویات مقام معظم رهبری و دفاع از نظام مقدس جمهوری اسلامی قرار دارند، افزود: همه ما به عینه دیدیم که بعد از حضور بابصیرت‌ مردم زنجان در راهپیمایی حمایت از نظام و اعلام انزجار از اغتشاش‌گران، سایر شهرهای ایران نیز در این حرکت عظیم شرکت کردند.</p>
      <p>امام جمعه زنجان با بیان اینکه زنجانی هابا حرکت بهنگام در مقابل فتنه هاباعث خنثی شدن توطئه هاشدند، گفت: مردم زنجان همواره در دفاع از آرمان‌ها و ارزش‌های درصحنه هستند و با تبعیت از فرامین ولایت‌فقیه در مقابل توطئه‌های دشمنان ایستاده‌اند.</p>
      <p>خاتمی در ادامه با اشاره به هشتم آذر سالروز شهادت شهید علم، مجید شهریاری، گرامیداشت یاد و خاطره شهدا را یک ضرورت در جامعه امروز خواند و تصریح کرد: شهدا در طول چهار دهه گذشته در مقاطع مختلف از آرمان‌های انقلاب اسلامی دفاع کردند و فارغ از جان‌فشانی شهدا در دوران انقلاب و جنگ تحمیلی، در عرصه علم و فناوری نیز این جان‌فشانی‌ها تداوم داشته است.</p>
      <p>وی  همچنین با اشاره روز همبستگی با مردم مظلوم فلسطین، گفت: مردم ایران در خصوص مردم مظلوم فلسطین موضعی کاملاً روشن و شفاف است و آن حمایت از این مردم است؛ چرا که مسئله فلسطین، مسئله یک منطقه جغرافیایی و یا یک کشور نیست، بلکه مسئله بزرگ جهان اسلام است.</p>
      <p>امام جمعه زنجان با یادآوری اینکه در حال حاضر در هفته گرامیداشت بسیج قرار داریم، اظهار کرد: بسیج در طول چهل سال گذشته همواره حضوری مؤثر و موفق در عرصه‌های مختلف داشته و امروز نیز این حضور ادامه دارد و مردم ایران این حضور به‌موقع را در حوادثی چون سیل و زلزله به عینه دیدند.</p>
      <p>خاتمی همچنین با اشاره به در پیش بودن انتخابات مجلس شورای اسلامی در اسفندماه امسال، اظهار کرد: موضع بنده همواره در خصوص کاندیداها و نامزدهای انتخاباتی، روشن و واضح بوده است و بنده هیچ‌گاه نظری بر روی کاندیدای خاصی نداشته‌ام.</p>
    </article>
  </body>
</html>