<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/analize/Ubrzala-inflacija-u-evrozoni-najniza-nezaposlenost-od-jula/571130?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T11:03:42+00:00"/>
    <meta property="og:title" content="Ubrzala inflacija u evrozoni, najniža nezaposlenost od jula"/>
    <meta property="og:description" content="LUKSEMBURG - Rast potrošačkih cijena u evrozoni nadmašio je očekivanja u novembru, podstaknut skokom cijena hrane i usluga, pokazali su danas objavljeni podaci evropske službe za statistiku Evrostata."/>
  </head>
  <body>
    <article>
      <h1>Ubrzala inflacija u evrozoni, najniža nezaposlenost od jula</h1>
      <address><time datetime="2019-11-29T11:03:42+00:00">29 Nov 2019, 11:03</time> by <a rel="author">Tanjug</a></address>
      <p>LUKSEMBURG - Rast potrošačkih cijena u evrozoni nadmašio je očekivanja u novembru, podstaknut skokom cijena hrane i usluga, pokazali su danas objavljeni podaci evropske službe za statistiku Evrostata.</p>
      <p>Potrošačke cijene u 19-članom bloku porasle su u novembru za jedan odsto na godišnjem nivou, što je ubrzanje u odnosu na rast od 0,7 odsto u oktobru.</p>
      <p>Na mjesečnom nivou, cijene su pale za 0,3 odsto u novembru.</p>
      <p>Ekonomisti koje je anketirao Reuters očekivali su međugodišnji rast inflacije od 0,9 procenata.</p>
      <p>Cijene neprerađene hrane skočile su ovog mjeseca za 1,8 odsto u odnosu na isti mjesec prethodne godine, što je ubrzanje u odnosu na rast od 0,7 odsto u oktobru.</p>
      <p>Istvoremeno, cijene energije su pale za 3,2 odsto na godišnjem nivou, što je veći pad u odnosu na sunovrat od 3,1 odsto u oktobru.</p>
      <p>Ako se izuzmu ove promjenljive komponente, bazna inflacija je ubrzala na 1,5 odsto međugodišnje, u odnosu na 1,2 odsto u oktobru. Time je premašila tržišna očekivanja i predviđeni skok na 1,3 odsto.</p>
      <p>Cijene u sektoru usluga, koji je odgovoran za više od dvije trećine bruto domaćeg proizvoda evrozone, ubrzale su na 1,9 odsto u odnosu na isto razdoblje prošle godine sa 1,5 procenata u oktobru.</p>
      <p>Evropska centralna banka želi da zadrži inflaciju ispod, ali blizu dva odsto, ali godinama ne uspijeva da je približi cilju uprkos ultralabavoj monetarnoj politici.</p>
      <p>U odvojenom saopštenju, Evrostat je naveo da je stopa nezaposlenosti u evrozoni pala na 7,5 odsto u oktobru, što je najniža stopa od jula 2008. godine. Broj ljudi bez posla pao je za 31.000 na 12,33 miliona.</p>
    </article>
  </body>
</html>