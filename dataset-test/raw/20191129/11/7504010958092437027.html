<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/attualita/politica/2019/11/29/tampon-tax-taglio-assorbenti-biodegradabili/"/>
    <meta property="og:site_name" content="Wired"/>
    <meta property="article:published_time" content="2019-11-29T11:58:43+00:00"/>
    <meta property="og:title" content="Il caso della tampon tax, ridotta solo sugli assorbenti biodegradabili"/>
    <meta property="og:description" content="Nel decreto fiscale è prevista una tassazione ridotta dal 22 al 5 per cento per tamponi e assorbenti che rispettano determinate caratteristiche, ma sono anche i meno utilizzati. Primo passo o “greenwashing”?"/>
  </head>
  <body>
    <article>
      <h1>Il caso della tampon tax, ridotta solo sugli assorbenti biodegradabili</h1>
      <address><time datetime="2019-11-29T11:58:43+00:00">29 Nov 2019, 11:58</time> by <a rel="author" href="https://www.wired.it/author/afoderi/" target="_blank">Alessio Foderi</a></address>
      <h3>Nel decreto fiscale è prevista una tassazione ridotta dal 22 al 5 per cento per tamponi e assorbenti che rispettano determinate caratteristiche, ma sono anche i meno utilizzati. Primo passo o “greenwashing”?</h3>
      <p>L’Iva su tamponi e assorbenti compostabili e biodegradabili <b>passerà dal 22 al 5 per cento</b>. Questo, almeno per adesso, è il risultato della battaglia politica e culturale sulla cosiddetta <a href="https://www.wired.it/attualita/politica/2019/11/14/tampon-tax-emendamento-battaglia/"><b>tampon tax</b></a>. Ad annunciarlo <a href="https://twitter.com/gualtierieurope/status/1200152901299122179">su Twitter</a> è stato il <b>ministro dell’Economia Roberto Gualtieri</b>, ritenendo il provvedimento contenuto nel decreto fiscale “<i>un primo segnale di attenzione per milioni di ragazze e donne</i>”. La battaglia partita anni fa fra le fila di Possibile di Giuseppe Civati, era stata portata avanti soprattutto da Laura Boldrini la quale, nei giorni scorsi, era stata protagonista di <a href="https://video.corriere.it/politica/tampon-tax-video-appello-boldrini-deputate-il-ciclo-non-lusso/805d35cc-113c-11ea-957c-6caba63f0e63">un video-appello</a> sul tema davanti Montecitorio e contro la violenza di genere dietro lo slogan “<i>il ciclo non è un lusso</i>”.</p>
      <figure>
        <iframe data-src="https://twitter.com/gualtierieurope/status/1200152901299122179?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <h4>Gli ultimi sviluppi</h4>
      <p>Un primo risultato che arriva quindi dopo anni di battaglie e ultime settimane a dir poco complesse. Alcune <b>modifiche al testo del decreto fiscale</b> che chiedevano di portare l’aliquota dei prodotti per l’igiene femminile al 10 per cento erano state di recente bocciate in commissione Finanze alla Camera, e <a href="https://www.open.online/2019/11/14/tampon-tax-la-commissione-finanze-riammette-emendamento-per-iva-al-10-sugli-assorbenti/">l’emendamento di Laura Boldrini</a> prima dichiarato inammissibile lo scorso 12 novembre e poi riammesso due giorni dopo. Sarà però quello della deputata M5s <b>Vita Matrinciglio</b> ad avere la meglio e andare oltre le aspettative del taglio. L’emendamento in questione prevede infatti l’imposta agevolata al 5 per cento per i prodotti compostabili per l’igiene intima femminile, nonché per dispositivi d’igiene intima per anziani, neonati e disabili. Quello originario dell’ex presidente della Camera – presentato insieme a 32 deputate di maggioranza e opposizione – <b>non prevedeva invece requisiti di biodegradabilità </b>o compostabilità dei prodotti in questione.</p>
      <h4>Le polemiche</h4>
      <p>Il taglio sarà così applicabile <b>solo per dei prodotti specifici</b>, ovvero quelli che dovranno decomporsi in breve periodo – sei mesi per i bio e tre mesi per i compostabili – rivelandosi più ecologici e rispettosi per l’ambiente. <a href="https://alleyoop.ilsole24ore.com/2019/11/29/tampon-tax-2/">Come fatto notare da più parti</a> questo comporterà il successo di determinate marche, note per non essere facilmente reperibili. Sui <a href="https://twitter.com/hashtag/tampontax?src=hash">social network</a>, a questo proposito, infatti è divampata la polemica sulla specifica del taglio: gli assorbenti compostabili sono generalmente poco diffusi e molto più cari di tutti altri, i più utilizzati, quelli <b>per i quali l’iva resta al 22 per cento</b>. C’è chi grida al contentino, sostenendo che, di fatto, le cose non cambiano, e chi addirittura parla di <b><i>greenwashing</i></b>. Non va poi dimenticato che la soglia dell’iva al 5 per cento è comunque di un punto superiore alla fascia dei rasoi da barba (4 per cento) ed è la stessa a cui, ad esempio, sono tassati i tartufi freschi.</p>
      <figure>
        <iframe data-src="https://twitter.com/lettalaba_/status/1200344751666581504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nonostante questo, fra le firmatarie dell’emendamento c’è soddisfazione: per Laura Boldrini “<i>è una prima risposta al problema posto con determinazione dall’intergruppo delle deputate in merito all’abbassamento dell’Iva sui prodotti sanitari e igienici femminili</i>“. L’annuncio di Gualtieri è avvenuto proprio con una foto che ritraeva le principali esponenti della battaglia a colloquio al ministero dell’Economia dopo che l’accordo era stato raggiunto.</p>
      <h4>Cosa succede in Europa</h4>
      <p>In Germania la misura è stata <b>annunciata per il 2020</b>, con un taglio che va dal 19 al 7 per cento, senza però alcuna restrizione di prodotti, come quelli biodegradabili e compostabili. In altri paesi europei, invece, i beni sono già collocati fra i beni primari e non di lusso con tassazione ridotte: il 5 per cento a <b>Cipro</b>, nel <b>Regno Unito</b> e in <b>Francia</b> (qui, per la precisione 5,5 per cento). Sulla stessa scia, con margini più alti, <b>Spagna</b>, <b>Belgio</b> e <b>Olanda</b>. Il paese in assoluto migliore in questa speciale classifica è l’<b>Irlanda</b>, dove le donne hanno una tassazione pari a zero sugli assorbenti. Fanalini di coda in Europa, sono invece <b>Grecia</b>, <b>Romania</b>, <b>Lussemburgo</b>, <b>Bulgaria</b>.</p>
    </article>
  </body>
</html>