<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/google-in-centrul-unui-nou-scandal-zeci-de-companii-cer-ue-sa-ia-masuri-impotriva-gigantului-it-evita-respectarea-legii_1407701.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T11:03:20+00:00"/>
    <meta property="og:title" content="Google, în centrul unui nou scandal - Zeci de companii cer UE să ia măsuri împotriva gigantului IT: 'Evită respectarea legii'"/>
    <meta property="og:description" content="Un număr de 41 de servicii de comparare a preţurilor cumpărăturilor au cerut joi autorităţilor Uniunii Europene din domeniul concurenţei să ia..."/>
  </head>
  <body>
    <article>
      <h1>Google, în centrul unui nou scandal - Zeci de companii cer UE să ia măsuri împotriva gigantului IT: 'Evită respectarea legii'</h1>
      <address><time datetime="2019-11-29T11:03:20+00:00">29 Nov 2019, 11:03</time> by <a rel="author">Alexandra Cruceru</a></address>
      <p>Un număr de 41 de servicii de comparare a preţurilor cumpărăturilor au cerut joi autorităţilor Uniunii Europene din domeniul concurenţei să ia măsuri împotriva Google, divizie a grupului Alphabet, pentru că nu respectă un ordin din 2017, care îi cere să ofere condiţii egale companiilor concurente, ceea ce le pune în pericol existenţa, transmite Reuters, scrie news.ro.</p>
      <p>Este pentru prima oară când un grup atât de mare de companii s-a format pentru a cere comisarului pentru Concurenţă al UE Margrethe Vestager să ia noi măsuri împotriva Google.</p>
      <p>Companiile afirmă, într-o scrisoare adresată lui Vestager, că Google, cel mai popular motor de căutare pe internet din lume, nu respectă un ordin din 2017 de a opri favorizarea propriului serviciu de comparare a preţurilor. Google a fost amendată lamomentul respectiv cu 2,4 miliarde de euro.</p>
      <p>Semnatarii scrisorii provin din 21 de state membre, între aceştia aflându-se Idealo, al doilea mare serviciu de comparare a preţurilor produselor din Europa, parte a grupului Axel Springer, liderul polonez Ceneo, compania britanică Kelkoo, şi Foundem şi Heureka din Cehia.</p>
      <p>
        <a href="https://www.stiripesurse.ro/ministrul-justitiei-despre-activitatea-diicot-in-cazul-caracal-imi-exprim-increderea-ca-procurorii-vor-descoperi-intreg-adevarul_1407690.html">Ministrul Justiției, despre activitatea DIICOT în cazul Caracal: 'Îmi exprim încrederea că procurorii vor descoperi întreg adevărul'</a>
      </p>
      <p>”Vă abordăm pentru că firme ca ale noastre sunt puse în pericol de Google, care evită respectarea legii”, au arătat companiile în scrisoare.</p>
      <p>Companiile afirmă că propunerea Google de a permite concurenţei să liciteze pentru spaţiu de publicitate în partea superioară a paginii de căutare nu a condus la creşterea traficului pe site-urile lor.</p>
      <p>”Drept rezultat, tot mai multe servicii de comparare a preţurilor cumpărăturilor vor fi obligate de Google să iasă de pe piaţă”, afirmă companiile.</p>
      <p>Scrisoarea nu menţionează şi ce remedii specifice ar trebuie aplicate.</p>
      <p>Aproximativ 600 de companii participă în prezent la licitaţii pentru spaţiu de publicitate pe pagina căutărilor, a declarat în această săptămână Oliver Bethell, director pentru concurenţă la Google, în timpul unei conferinţe, citând acest fapt drept dovadă a creşterii concurenţei.</p>
      <p>“Deoarece Google afişează serviciul său de comparare a preţurilor cumpărăturilor mai favorabil decât celelalte servicii concurente, abuzul identificat nu a fost oprit niciodată”, afirmă companiile în scrisoare.</p>
      <p>La începutul acestei luni, Vestager şi-a exprimat îngrijorarea faţă de lipsa unui trafic semnificativ pe site-urile care concurează Google.</p>
    </article>
  </body>
</html>