<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/29/3998793_arsenal_e_pred_razdiala_s_emeri_sled_nai-loshata_si/"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T11:39:00+00:00"/>
    <meta property="og:title" content="&quot;Арсенал&quot; уволни Емери след най-лошата си серия от 27 години"/>
    <meta property="og:description" content="От клуба обосноваха решението си с това, че &quot;представянето и резултатите не са на изискваното ниво&quot;."/>
  </head>
  <body>
    <article>
      <h1>"Арсенал" уволни Емери след най-лошата си серия от 27 години</h1>
      <address><time datetime="2019-11-29T11:39:00+00:00">29 Nov 2019, 11:39</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Мениджърът на "Арсенал" Унай Емери е уволнен. От клуба обосноваха решението си с това, че "представянето и резултатите не са на изискваното ниво".</p>
      <p>Ръководството на "Арсенал" обяви, че временно начело на отбора ще е бившият футболист Фреди Люнберг. "Имаме пълна увереност, че Фреди ще ни поведе напред", се казва в сайта на клуба. "Топчиите" допълват, че вече се търси нов мениджър.</p>
      <p>Напрежението в отбора и недоволството срещу Емери се покачиха след загубата с 1:2 от "Айнтрахт" в Лига Европа. След нея на "Емиратс" имаше освирквания, а привърженици вдигаха плакати с надпис "Емери вън".</p>
      <figure>
        <iframe data-src="https://twitter.com/Squawka/status/1200183468002545665?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Това беше седмият пореден мач, в който отборът не успя да победи. Серията е най-лошата за клуба от 1992 г. насам.</p>
      <p>Въпреки поражението "Арсенал" остава начело в групата си в Лига Европа и възможността да изпусне класирането в последния кръг е минимална.</p>
      <p>Емери дойде начело на отбора преди година и половина на мястото на дългогодишния мениджър Арсен Венгер. Миналия сезон "Арсенал" игра във финала в Лига Европа, но загуби тежко от "Челси". В момента отборът е осми във Висшата лига с 18 точки и е на осем от четвъртото място - последното, даващо право на участие в Шампионската лига.</p>
      <p>"По-добри сме от това, което показваме. Загубихме увереност и ни трябва победа", каза Емери след загубата от "Айнтрахт".</p>
      <p>"Заслужавахме повече, контролирахме играта през първото полувреме и вкарахме. През втората част имахме нужда да отбележим, но загубихме контрола след 15 минути. Не ги притиснахме, не използвахме възможностите си за равенство или победа. Мога да разбера критиките към отбора и към мен", заяви той.</p>
    </article>
  </body>
</html>