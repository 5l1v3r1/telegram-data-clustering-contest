<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/newsroom/rayman-legends-od-dzis-za-darmo-w-epic-games-store/zd1d116"/>
    <meta property="og:site_name" content="GRY-Online.pl"/>
    <meta property="article:published_time" content="2019-11-29T11:57:58+00:00"/>
    <meta property="og:title" content="Rayman Legends od dziś za darmo w Epic Games Store [aktualizacja]"/>
    <meta property="og:description" content="Dziś w Epic Games Store zostanie udostępniona za darmo gra platformowa Rayman Legends. Ostatnią dużą odsłonę kultowego cyklu Ubisoftu będzie można pobrać bezpłatnie przez najbliższy tydzień."/>
  </head>
  <body>
    <article>
      <h1>Rayman Legends od dziś za darmo w Epic Games Store [aktualizacja]</h1>
      <h2>Dziś w Epic Games Store zostanie udostępniona za darmo gra platformowa Rayman Legends. Ostatnią dużą odsłonę kultowego cyklu Ubisoftu będzie można pobrać bezpłatnie przez najbliższy tydzień.</h2>
      <address><time datetime="2019-11-29T11:57:58+00:00">29 Nov 2019, 11:57</time> by <a rel="author" href="https://www.gry-online.pl/user.asp?ID=1041743" target="_blank">Entelarmer</a></address>
      <p><b>Aktualizacja: </b><i>Rayman Legends</i> można już dodać do swojej kolekcji w Epic Games Store. Natomiast po 5 grudnia dołączy do niej <a href="https://www.gry-online.pl/gry/jotun-valhalla-edition/z546c8">Jotun: Valhalla Edition</a>, czyli gra akcji w realiach mitologii nordyckiej od studia Thunder Lotus Games.</p>
      <figure>
        <img src="https://www.gry-online.pl/Galeria/Html/Wiadomosci/193390812.jpg"/>
        <figcaption>O nowym dużym Raymanie ani widu, ani słychu, ale ostatnia odsłona wciąż daje masę frajdy.</figcaption>
      </figure>
      <p>Kolejny tydzień to kolejna promocja w Epic Games Store. <b>Tym razem w cyfrowym sklepie zostanie udostępniona za darmo platformówka </b><a href="https://www.gry-online.pl/gry/rayman-legends/zb30a7">Rayman Legends</a><b>.</b> Tytuł będziecie mogli pobrać bezpłatnie od godziny 17:00, przy czym oferta będzie dostępna do 6 grudnia. Jeśli chcielibyście zatrzymać produkcję na stałe, musicie dodać ją do swojej kolekcji przed zakończeniem promocji. Dotychczas następowało to w każdy czwartek, ale – jak widać – <a href="https://www.epicgames.com/store/pl/product/bad-north/home">poprzednia darmowa gra</a> wciąż jest dostępna. Jeśli więc jeszcze nie dodaliście <a href="https://www.gry-online.pl/gry/bad-north/z45069">Bad North</a> do Waszej kolekcji, macie kilka godzin na skorzystanie z okazji.</p>
      <ul>
        <li>
          <a href="https://www.epicgames.com/store/pl/product/rayman-legends/home">Rayman Legends w Epic Games Store</a>
        </li>
      </ul>
      <p><i>Rayman Legends</i> to jak dotąd ostatnia pełnoprawna odsłona <a href="https://www.gry-online.pl/gry-z-serii-i-podobne.asp?ID=370">kultowej serii platformówek</a> Ubisoftu, która rozpoczęła żywot w połowie lat 90. XX wieku. Gra stanowi bezpośrednią kontynuację <a href="https://www.gry-online.pl/gry/rayman-origins/z5203">Rayman Origins</a> z 2011 roku, które było de facto powrotem cyklu do gatunku po wielu latach wypełnionych mniej lub bardziej udanymi spin-offami. <b>W grze powracamy do tytułowego Raymana, Globoxa i Małaków, którzy po długiej drzemce raz jeszcze muszą pokrzyżować plany niecnego Magika.</b> To daje nam pretekst do odwiedzenia zróżnicowanych światów w celu uwolnienia porwanych Małaków.</p>
      <figure>
        <img src="https://www.gry-online.pl/Galeria/Html/Wiadomosci/193390828.jpg"/>
        <figcaption>Rayman i spółka dali czadu w swojej ostatniej przygodzie.</figcaption>
      </figure>
      <p>Podstawowe założenia<i> Rayman Legends</i> nie odbiegają zbytnio od schematu znanego z typowych platformówek. <b>Przemierzamy dwuwymiarowe poziomy, uważając na wrogów i pułapki oraz starając się zebrać rozsiane po planszach znajdźki.</b> Gra wyróżnia się ogromem zawartości – dość powiedzieć, że jednym z bonusów są… niemalże wszystkie poziomy z <i>Rayman Origins</i>. Dochodzą do tego niewielkie nowinki pokroju Murfy’ego pozwalającego na manipulowanie otoczeniem w niektórych lokacjach, sekwencje muzyczne, liczne skórki oraz – rzecz jasna – starcia z bossami. <b>Tytuł pozwala także na zabawę w trybie kooperacji dla maksymalnie czterech osób, a na prawdziwych wyjadaczy czekają wymagające wyzwania czasowe.</b> Produkcja została ciepło przyjęta przez krytyków, których urzekła zarówno wciągająca rozgrywka, jak i świetna oprawa audiowizualna. Tytuł zachwycił też naszego recenzenta, który wystawił grze ocenę <a href="https://www.gry-online.pl/S020.asp?ID=9209">9,5/10</a>. Gra doczekała się również wydania na konsolach obecnej generacji: PlayStation 4 i Xboksie One w 2014 roku, oraz na Switchu dwa lata temu.</p>
      <ul>
        <li>
          <a href="https://www.epicgames.com/store/pl/product/bad-north/home">Oficjalna strona sklepu Epic Games</a>
        </li>
      </ul>
      <figure>
        <img src="https://cdn.gracza.pl/im/2019/gol-newsroom.png"/>
      </figure>
      <p>Zapraszamy Was do <a href="https://www.facebook.com/golnewsroom/">polubienia profilu Newsroomu na Facebooku</a>. Znajdziecie tam nie tylko najciekawsze wiadomości, ale i szereg miłych dodatków.</p>
    </article>
  </body>
</html>