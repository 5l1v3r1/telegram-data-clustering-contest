<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tamilwin.com/community/01/232557"/>
    <meta property="og:site_name" content="Tamilwin"/>
    <meta property="article:published_time" content="2019-11-29T11:41:04+00:00"/>
    <meta property="og:title" content="வெடுக்குநாரி ஆலய ஏணிப்படி விவகாரம் தொடர்பில் ஆலய நிர்வாகத்திற்கு பிணை"/>
    <meta property="og:description" content="வவுனியா - நெடுங்கேணி, வெடுக்குநாரி ஆதி."/>
  </head>
  <body>
    <article>
      <h1>வெடுக்குநாரி ஆலய ஏணிப்படி விவகாரம் தொடர்பில் ஆலய நிர்வாகத்திற்கு பிணை</h1>
      <address><time datetime="2019-11-29T11:41:04+00:00">29 Nov 2019, 11:41</time> by <a rel="author">Theesan, Rebecca</a></address>
      <p>வவுனியா - நெடுங்கேணி, வெடுக்குநாரி ஆதி இலிங்கேஸ்வரர் ஆலயத்தில் ஏணிப்படி அமைத்தமை தொடர்பாக தாக்கல் செய்யப்பட்ட வழக்கில் ஆலய நிர்வாகத்தினர் சொந்தப்பிணையில் விடுதலை செய்யப்பட்டுள்ளனர்.</p>
      <p>குறித்த வழக்கு வவுனியா நீதவான் நீதிமன்றில் இன்றையதினம் விசாரணைக்கு எடுத்துக்கொள்ளப்பட்ட போதே இவ்வாறு விடுதலை செய்யப்பட்டுள்ளனர்.</p>
      <p>இதன்போது ஆலயத்தின் தலைவர் சசிகுமார், செயலாளர் தமிழ்செல்வன், பூசகர் மதிமுகராசா ஆகியோர் சமூகமளித்திருந்தனர். இவர்கள் சார்பாக சிரேஸ்ட சட்டதரணி மு.சிற்றம்பலத்தை தலைமையாக கொண்ட ஐந்திற்கும் மேற்பட்ட சட்டத்தரணிகள் முன்னிலையாகியிருந்தனர்.</p>
      <p>இதேவேளை நீதிமன்றில் ஆஜராகியிருந்த பொலிஸார் ஏணி படிகள் பொருத்தப்பட்ட விடயத்தில் ஆலய நிர்வாகத்தினரை கைதுசெய்ய வேண்டும் என தெரிவித்திருந்தனர்.</p>
      <p>எனினும், குறித்த ஆலயம் தொல்பொருட் திணைக்களத்திற்கு சொந்தமானது என வர்த்தமானியில் பிரசுரிக்கப்படாமையினால் கைது செய்ய முடியாது என நீதிபதி தெரிவித்ததுடன், ஒருவருக்கு தலா 50ஆயிரம் படி ஒரு இலட்சத்து ஜம்பதாயிரம் ரூபாய் பெறுமதியான சொந்தப்பிணையில் மூவரையும் விடுவித்திருந்தார்.</p>
      <p>அந்தவகையில், குறித்த வழக்கு எதிர்வரும் வருடம் ஜந்தாம் மாதம் 22ஆம் திகதிக்கு ஒத்திவைக்கப்பட்டுள்ளது.</p>
      <p>நெடுங்கேணி வெடுக்குநாரி ஆதி இலிங்கேஸ்வரர் ஆலயப் பகுதியானது தொல்பொருள் திணைக்களத்திற்கு சொந்தமானது என தெரிவித்து பொதுமக்கள் வழிபடுவதற்கு தடை ஏற்படுத்தப்பட்டது.</p>
      <p>இந்நிலையில் பொதுமக்களின் தொடர் போராட்டங்களால் வழிபடுவதற்கு விதிக்கப்பட்ட தடை நீக்கபட்டதுடன் ஆலய வளாகத்தில் அபிவிருத்தி செயற்பாடுகளை மேற்கொள்வதற்கு தொல்பொருள் திணைக்களம் மற்றும் நெடுங்கேணி பொலிஸாரால் தடைவிதிக்கப்பட்டிருந்தது.</p>
      <p>இந்நிலையில் வெடுக்குநாரி மலையில் பக்தர்கள் ஏறுவதற்கு வசதியாக இரும்பினால் அமைக்கப்பட்ட ஏணிப்படி ஒன்று அப்பகுதி மக்களால் அண்மையில் பொருத்தப்பட்டது.</p>
      <p>குறித்த ஏணிப்படி பொருத்தியமைக்கு எதிராக ஆதி லிங்கேஸ்வரர் ஆலயத்தின் நிர்வாகத்திற்கு எதிராக தொல்பொருள் திணைக்களம் நெடுங்கேணி பொலிஸாருடாக வவுனியா நீதிமன்றில் வழக்கு தாக்கல் செய்திருந்தனர்.</p>
      <figure>
        <img src="https://dimg.zoftcdn.com/s1/photos/news/sites/full/11-3/vedukunari_cour003/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/11-3/vedukunari_cour005/img/625.0.560.320.160.600.053.800.700.160.90.jpg"/>
      </figure>
    </article>
  </body>
</html>