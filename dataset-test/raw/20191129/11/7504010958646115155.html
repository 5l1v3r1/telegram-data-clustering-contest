<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/scienza/medicina/2019/11/29/influenza-italia/"/>
    <meta property="og:site_name" content="Wired"/>
    <meta property="article:published_time" content="2019-11-29T11:22:59+00:00"/>
    <meta property="og:title" content="Quest'anno l'influenza in Italia è partita in anticipo"/>
    <meta property="og:description" content="Numeri più alti rispetto allo stesso periodo del 2018: il picco epidemico potrebbe verificarsi in anticipo quest’anno, già a fine dicembre"/>
  </head>
  <body>
    <article>
      <h1>Quest'anno l'influenza in Italia è partita in anticipo</h1>
      <address><time datetime="2019-11-29T11:22:59+00:00">29 Nov 2019, 11:22</time> by <a rel="author" href="https://www.wired.it/author/mmagistroni/" target="_blank">Mara Magistroni</a></address>
      <h3>Numeri più alti rispetto allo stesso periodo del 2018: il picco epidemico potrebbe verificarsi in anticipo quest’anno, già a fine dicembre</h3>
      <p><b>Oltre 167mila nuovi casi</b> nell’ultima settimana. L’<a href="https://www.wired.it/scienza/medicina/2019/09/25/influenza-autunno-inverno-2019/"><b>influenza</b> 2019-2020</a> è già arrivata nel nostro Paese e ha costretto a letto <b>642mila</b> persone. La fascia d’età più colpita è quella dei <b>bambini da 0 a 4 anni</b>, soprattutto in <b>Sicilia</b>, <b>Lombardia, Piemonte, Toscana</b> ed<b> Emilia Romagna</b>. Come scamparla? <b>Vaccinandosi</b>, innanzitutto. Ma utili <b>consigli</b> di prevenzione si trovano anche sul sito del <b>ministero della Salute</b>.</p>
      <p>Come di consueto l’attività delle reti di <b>sorveglianza</b> sul territorio è partita nella 42esima settimana dell’anno e terminerà nella 17esima del 2020. I dati fino a questo momento disponibili indicano che nell’ultima settimana di rilevamento (18-24 novembre) i nuovi casi di influenza sono stati <b>167mila</b>, per un totale dall’inizio della sorveglianza di <b>642mila</b> persone colpite dai virus. Numeri <b>leggermente più alti</b> di quelli dello stesso periodo dell’anno passato, che fanno ipotizzare – ma è ancora presto per dirlo – che il <b>picco dell’epidemia</b> possa arrivare <b>in anticipo</b>, tra dicembre 2019 e gennaio 2020 anziché nelle prime settimane di febbraio. Si prevede colpirà <b>6 milioni</b> di italiani.</p>
      <p>L’infezione provoca la classica sindrome con <b>manifestazioni respiratorie</b> (naso congestionato, starnuti, tosse secca),<b> febbre alta</b>, mal di testa, <b>dolori</b> muscolari e articolari, <b>debolezza</b>, etc. Dura circa <b>una settimana</b>, 10 giorni per i bambini, anche se certi sintomi potrebbero persistere più a lungo.</p>
      <p>Le autorità lo ripetono ogni anno: l’influenza <b>non deve essere sottovalutata</b> e si raccomanda la <b>vaccinazione</b>, soprattutto per chi è più esposto o a rischio di complicazioni (di influenza si può morire, e già quest’anno i <b>decessi</b> ammontano a <b>205</b>). <b>Bambini</b> piccoli, <b>anziani</b> sopra i 65 anni, donne in <b>gravidanza</b> e persone già affette da patologie croniche che le rendono più vulnerabili, operatori sanitari e anche <a href="https://www.wired.it/scienza/medicina/2019/06/14/world-blood-donor-day-donazioni-sangue/">donatori di sangue</a> possono accedere al vaccino gratuitamente. Vaccino che – va detto – protegge dai virus dell’influenza (del genere <i>Orthomixovirus</i>) che si prevede circoleranno quest’anno, ma non previene le infezioni da parte dei <b>virus para-influenzali</b>.</p>
      <p>Oltre al vaccino, per prevenire l’infezione o evitare di trasmetterla ad altri si dovrebbe prestare attenzione a mettere in pratica semplici <b>norme igieniche</b>, come ricordato dal ministero della Salute nella sua <b>campagna di comunicazione sull’influenza 2019-2020</b>: lavarsi le mani, coprire naso e bocca quando si starnutisce o si tossisce, rimanere a casa quando si cominciano ad accusare dei sintomi come raffreddore e febbre, etc.</p>
      <figure>
        <iframe src="https://www.youtube.com/embed/PDwJQ_sjju4" width="1280" height="720" data-service="Youtube" scrolling="no"/>
      </figure>
      <p>Una raccomandazione prevale su tutte: <b>non utilizzare <a href="https://www.wired.it/scienza/medicina/2019/11/19/prevenire-resistenza-antibiotici/">antibiotici</a></b> se non su specifica indicazione del medico curante. L’influenza è causata da un <b>virus</b> e gli antibiotici non sono efficaci (uccidono i <b>batteri</b>), e a volte possono risultare addirittura controproducenti. Ulteriori informazioni, consigli e dati di monitoraggio sono disponibili sul <a href="http://www.salute.gov.it/portale/influenza/homeInfluenza.jsp">sito</a> del ministero dedicato proprio all’influenza stagionale.</p>
    </article>
  </body>
</html>