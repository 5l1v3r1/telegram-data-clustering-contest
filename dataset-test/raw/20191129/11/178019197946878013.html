<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/audio_foto_video/producenci_telewizorow_odchodza_od_paneli_lcd_na_rzecz_oled"/>
    <meta property="og:site_name" content="PurePC"/>
    <meta property="article:published_time" content="2019-11-29T11:00:01+00:00"/>
    <meta property="og:title" content="Producenci telewizorów odchodzą od paneli LCD na rzecz OLED"/>
    <meta property="og:description" content="Według czołowej firmy analitycznej IHS Markit telewizory LCD wkrótce zejdą na margines i ustąpią miejsce odbiornikom OLED. Tutaj znajdziecie na ten temat szczegóły."/>
  </head>
  <body>
    <article>
      <h1>Producenci telewizorów odchodzą od paneli LCD na rzecz OLED</h1>
      <address><time datetime="2019-11-29T11:00:01+00:00">29 Nov 2019, 11:00</time> by <a rel="author">Jakub Krawczyński</a></address>
      <figure>
        <img src="https://www.purepc.pl/files/Image/m165/27607.jpg"/>
      </figure>
      <p>Zbliżamy się powoli do schyłku ery paneli LCD w telewizorach. Najwięksi producenci, tacy jak LG Display, czy też Samsung Display powoli odchodzą od tej technologii, skupiając się na panelach typu OLED lub nowych rozwiązaniach (jak QD-OLED). Dzieje się tak dlatego, że chińskie koncerny zdominowały segment LCD zalewając rynek swoimi produktami po cenach, w których niewielu jest z nimi konkurować. W 2018 roku na 152 milionów sprzedanych telewizorów, aż 48,56 mln z nich trafiło do konsumentów z rąk chińskich producentów. W USA największym sprzedawcą odbiorników LCD nie jest już Samsung, tylko TCL. Taki stan rzeczy może tłumaczyć wyżej wspomniane decyzje LG i Samsunga dotyczące inwestycji w przyszłościowe technologie. Według analityków z wiodącej firmy IHS Markit za kilka lat panele LCD zostaną zepchnięte kompletnie na margines.</p>
      <h3>💬 Zdaniem IHS Markit z końcem 2021 roku technologia LCD zostanie zmarginalizowana, a panele tego typu ustąpią miejsca OLED TV.</h3>
      <figure>
        <img src="https://www.purepc.pl/image/news/2019/11/28_producenci_telewizorow_odchodza_od_paneli_lcd_na_rzecz_oled_0_b.jpg"/>
      </figure>
      <p>Według IHS producenci paneli zaprzestaną inwestycji w technologie LCD z końcem 2021 roku. W chwili obecnej koncerny takie, jak BOE i China Star Optoelectronics mają jeszcze zainwestować w rozwój zakładów produkujących panele LCD Gen 10.5, ale będą to ostatnie poważne ruchy tego typu na rynku. Chińczycy zdominowali segment LCD, sprawiając, że LG Display wraz z Samsung Display tracą na tego typu panelach pieniądze, nie będąc w stanie konkurować na polu cenowym z chińskimi firmami. LG przekształca obecnie większość linii produkcyjnych LCD, przystosowując je do produkcji paneli OLED, w których jest niekwestionowanym liderem. Także Samsung podążając za technologią QD-OLED pokazuje, że prawdopodobnie nie pozostanie przy LCD zbyt długo.</p>
      <h3>🔗 <a href="https://www.purepc.pl/audio_foto_video/lg_oled_2019_telewizory_otrzymaja_wsparcie_dla_nvidia_gsync">LG OLED 2019 - telewizory otrzymają wsparcie dla NVIDIA G-Sync</a></h3>
      <figure>
        <img src="https://www.purepc.pl/image/news/2019/11/28_producenci_telewizorow_odchodza_od_paneli_lcd_na_rzecz_oled_1_b.png"/>
      </figure>
      <p>LG i Samsung mają przewagę nad chińską konkurencją, ale tej również marzy się ekspansja na tym segmencie rynku. Co więcej, w przeciągu pięciu najbliższych lat tamtejsze koncerny mają przeznaczyć aż 8 miliardów dolarów na rozwój technologii OLED, w tym rozwiązań elastycznych, a także ekranów Y-OCTA. Chińskie firmy wiążą także duże nadzieje z drukiem atramentowym jako metodą wytwarzania paneli OLED. Jest ona tańsza i wydajniejsza, gdyż pozwala na wyprodukowanie większej liczby paneli z jednego substratu przy mniejszych ubytkach materiałów. Jeśli zaś chodzi o LG, to nowe linie produkcyjne OLED mają powstać w przyszłym roku, a w przypadku Samsunga pierwsze panele QD-OLED zostaną wyprodukowane w 2021 roku. Potencjalnym pozytywem wynikającym z rywalizacji tych dwóch gigantów z chińskimi producentami będą niższe ceny telewizorów OLED.</p>
      <figure>
        <img src="https://www.purepc.pl/image/news/2019/11/28_producenci_telewizorow_odchodza_od_paneli_lcd_na_rzecz_oled_2_b.jpg"/>
      </figure>
      <footer>Źródło: The Elec, IHS Markit</footer>
      <related>
        <h4>Powiązane publikacje</h4>
        <a href="https://www.purepc.pl/audio_foto_video/samsung_stworzyl_samoemisyjny_qled_z_zywotnoscia_1_mln_godzin"/>
        <a href="https://www.purepc.pl/audio_foto_video/nzxt_aer_mxer_i_stnd_sluchawki_mikser_i_statyw_dla_graczy_i_audiofilow"/>
        <a href="https://www.purepc.pl/audio_foto_video/disney_z_polskim_jezykiem_dostepnym_od_dnia_premiery_uslugi"/>
        <a href="https://www.purepc.pl/audio_foto_video/razer_wprowadza_sluchawki_bluetooth_hammerhead_true_wireless"/>
        <a href="https://www.purepc.pl/audio_foto_video/nvidia_shield_tv_2019_premiera_nowej_przystawki_z_dolby_vision"/>
      </related>
    </article>
  </body>
</html>