<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/swiat/artykuly/614139,molestowanie-szwecja-nacjonalista.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-11-29T11:59:00+00:00"/>
    <meta property="og:title" content="Szwedzki nacjonalista oskarżony o molestowanie partyjnej koleżanki"/>
    <meta property="og:description" content="Eurodeputowany z nacjonalistycznej partii Szwedzcy Demokraci (SD) Peter Lundgren został w piątek oskarżony z urzędu przez prokuraturę o molestowanie seksualne swojej partyjnej koleżanki."/>
  </head>
  <body>
    <article>
      <h1>Szwedzki nacjonalista oskarżony o molestowanie partyjnej koleżanki</h1>
      <h2>Eurodeputowany z nacjonalistycznej partii Szwedzcy Demokraci (SD) Peter Lundgren został w piątek oskarżony z urzędu przez prokuraturę o molestowanie seksualne swojej partyjnej koleżanki.</h2>
      <address>
        <time datetime="2019-11-29T11:59:00+00:00">29 Nov 2019, 11:59</time>
      </address>
      <figure>
        <img src="https://s4.dziennik.pl/pliki/12341000/12341846-peter-lundgren-900-556.jpg"/>
        <figcaption>Peter Lundgren / YouTube</figcaption>
      </figure>
      <p>Redakcja Dziennik.pl</p>
      <p>Według prokurator Marii Sterup "<b>do zdarzenia miało dojść w pokoju hotelowym</b> w Nacka niedaleko Sztokholmu w marcu 2018 roku".</p>
      <p>Informację o niewłaściwym zachowaniu Lundgrena, który <b>położył dłoni na piersiach kobiety</b>, jako pierwszy podał w maju tuż przed wyborami do Parlamentu Europejskiego tabloid "Expressen". Zwierzenia poszkodowanej <a href="https://kobieta.dziennik.pl/">kobiety</a> nagrała była eurodeputowana z SD, <b>Kristina Winberg</b>.</p>
      <p>Jeszcze przed publikacją w gazecie starająca się o reelekcję Winberg została wykreślona z listy kandydatów SD do europarlamentu. Jako oficjalne powody podano <b>"działanie na szkodę partii"</b> oraz "konspirację". Winberg tłumaczyła w mediach, że to nie ona jest źródłem przecieku, a telefon, którym zarejestrowała rozmowę z koleżanką, został skradziony.</p>
      <p>Po ujawnieniu sprawy <a href="https://www.dziennik.pl/tagi/partia">partia</a> SD opublikowała <a href="https://www.dziennik.pl/tagi/film">film</a>, na którym Lundgren oraz poszkodowana kobieta spokojnie tłumaczą, że już dawno wyjaśnili tę sprawę między sobą i <b>pozostają bliskimi przyjaciółmi</b>.</p>
      <p>Według Lundgrena <b>sprawa molestowania jest "przesadzona"</b>. W piątek w wywiadzie dla szwedzkiego radia powiedział, że "o akcie oskarżenia dowiedział się z mediów", oraz zapowiedział, że "nadal będzie pełnić funkcję deputowanego do PE".</p>
      <p><b>Peter Lundgren</b> jest wiceprzewodniczącym grupy Europejskich Konserwatystów i Reformatorów (EKR) w Parlamencie Europejskim, do której należy m.in. <a href="https://www.dziennik.pl/tagi/pis">PiS</a>. Szwedzki eurodeputowany w swoich wypowiedziach wielokrotnie wspierał stanowisko rządu <a href="https://www.dziennik.pl/tagi/polska">Polski</a> wobec Brukseli. Zanim został politykiem, Lundgren przez 30 lat był zawodowym kierowcą.</p>
      <p>Według opublikowanego w połowie listopada <a href="https://www.dziennik.pl/tagi/sondaz">sondażu</a> instytutu Demoskop dla dziennika "Aftonbladet" partia SD, osiągając 24 proc. poparcia, jest po raz pierwszy w historii <b>najpopularniejszym ugrupowaniem w Szwecji</b>. Rządząca tym krajem Partia Robotnicza-Socjaldemokraci (S), która przez kilka ostatnich lat prowadziła we wszystkich sondażach, w badaniu Demoskopu otrzymała 22,2 proc.</p>
    </article>
  </body>
</html>