<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/devlet-bahceli-arinc-agzini-kapatsa-iyi-olacak-1398801"/>
    <meta property="og:site_name" content="Karar.com"/>
    <meta property="article:published_time" content="2019-11-29T11:49:00+00:00"/>
    <meta property="og:title" content="Devlet Bahçeli: Arınç ağzını kapatsa iyi olacak"/>
    <meta property="og:description" content="YİK üyesi Arınç'ın"/>
  </head>
  <body>
    <article>
      <h1>Devlet Bahçeli: Arınç ağzını kapatsa iyi olacak</h1>
      <address>
        <time datetime="2019-11-29T11:49:00+00:00">29 Nov 2019, 11:49</time>
      </address>
      <p>
        <b>YİK üyesi Arınç'ın "KHK faciadır" açıklamasıyla ilgili konuşan MHP lideri Bahçeli, "Arınç ağzını kapatsa iyi olacak" dedi.</b>
      </p>
      <p>Eski Türkiye Büyük Millet Meclisi Başkanı ve Cumhurbaşkanlığı İstişare Kurulu Üyesi (YİK) Bülent Arınç'ın “KHK uygulamaları bir facia” sözleriyle ilgili tartışma devam ediyor. MHP Genel Başkanı Devlet Bahçeli, 'FETÖ' ile mücadelede 'bazı' açıklamaların kafa karıştırdığını söyleyerek, "Arınç ağzını kapatsa iyi olacak, fazla konuşması kendisine zarar veriyor" şeklinde konuştu.</p>
      <p>Bahçeli, daha önce yaptığı bir açıklamasında “KHK faciadır’ değerlendirmesiyle birlikte mağdur edebiyatına bel bağlanması 15 Temmuz şehitlerine ve gazilerine büyük bir haksızlık ve hadsizliktir” demiş, Arınç'ı sert sözlerle eleştirmişti. Bahçeli'nin açıklamalarından üç gün sonra Arınç konuya ilişkin olarak bir açıklama yapmış, "Yargıyı kutsallaştırmak gibi bir iddiam hiç olmadı. KHK faciadır dememeliydim" demişti.</p>
      <p>
        <b>CUMHURBAŞKANLIĞI HÜKÜMET SİSTEMİ ELEŞTİRİLERİNE: HEMEN OLACAK İŞ DEĞİL</b>
      </p>
      <p>Türk Gün gazetesine konuşan MHP lideri Bahçeli, eleştirilen Cumhurbaşkanlığı Hükûmet Sistemi'nin parlamenter sistemin kusur ve eksikliklerini bertaraf ettiğini ifade etti. Türkiye'nin yeni sistemle yükselişe geçtiğini kaydeden Bahçeli, "Cumhurbaşkanlığı Hükümet Sistemi’nin bütün kurum ve kurallarıyla yerleşmesi temel gündem ve önceliğimizdir. Dikkat ettiniz mi bilmiyorum, bu yeni sistemle kararlar süratle alınmakta, uygulamaya süratle geçilmekte, bununla birlikte herhangi bir gevşeme ve gecikme yaşanmamaktadır. Kurumlar arasında bir denge ve düzen vardır. Cumhurbaşkanlığı Hükümet Sistemi daha yenidir. Bu yeni Sistemi’n tam oturması sabahtan akşama hemen olacak bir iş değildir. Zamanla taşlar yerine oturacak, sistem tıkır tıkır çalışacaktır" diye konuştu.</p>
      <p>
        <b>"MÜFLİS SİYASET ERBABI KENDİNE BAŞKA İR İŞ BULSUN"</b>
      </p>
      <p>Bahçeli, yeni sistemi eleştirenlere şunları söyledi:</p>
      <p>"Parlamenter sisteme dönelim diyen müflis siyaset erbabı kendine başka bir iş bulsun. Aynı yoldan geçerek farklı sonuçlar alacaklarını zannetmesinler. Konu kapanmıştır. Kapatan da Türk milletidir. Türkiye’nin geleceği, Cumhurbaşkanlığı Hükümet Sistemi’yle belirlenecektir.</p>
      <related>
        <a href="https://www.karar.com/guncel-haberler/bulent-arinctan-khk-faciadir-aciklamasi-oyle-dememeliydim-1376994"/>
      </related>
      <related>
        <a href="https://www.karar.com/guncel-haberler/arincin-damadi-ekrem-yeterin-beraatine-itiraz-1379133"/>
      </related>
    </article>
  </body>
</html>