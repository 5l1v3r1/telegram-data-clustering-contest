<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/SU-Sv-Sv-Kiril-i-Metodii-predstavya-obuchenieto-po-metoda-Montesori-917839"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-29T11:50:00+00:00"/>
    <meta property="og:title" content="СУ &quot;Св. Св. Кирил и Методий&quot; представя обучението по метода Монтесори"/>
    <meta property="og:description" content="Дни на отворените врати обявява СУ &quot;Св. Св. Кирил и Методий&quot; на 11 и 12 декември, предаде репортер н..."/>
  </head>
  <body>
    <article>
      <h1>СУ "Св. Св. Кирил и Методий" представя обучението по метода Монтесори</h1>
      <address>
        <time datetime="2019-11-29T11:50:00+00:00">29 Nov 2019, 11:50</time>
      </address>
      <p>Дни на отворените врати обявява СУ "Св. Св. Кирил и Методий" на 11 и 12 декември, предаде репортер на <b>Plovdiv24.bg</b>.</p>
      <p>Пред родители и гости ще се представи училищната иновация за обучение по метода Монтесори в начален етап. От 8:30 до 11:30 ч. в двата дни всеки желаещ може да посети работния процес, да разгледа специфично подготвената образователна среда, да получи информация с презентация на тема "Монтесори иновативна паралелка – помогни ми да се справя сам". </p>
      <p>В СУ "Свети Свети Кирил и Методий"  за втора поредна година се учи и твори според принципите на методите и философията на Мария Монтесори, като продължение на общинската стратегия за въвеждане на метода Монтесори в масова детска градина и училище. В училището се работи в областите математика, български език и литература и космическо възпитание, а наученото се пренася в опитното поле и природонаучния музей. </p>
      <p>Преподавателите твърдят, че философията и методът са изключително подходящи за деца с устойчива концентрация, търсещи знания, превръщайки ги в деца лидери, които не се страхуват да вземат решения. Големият набор от дидактични материали спомага за взаимодействие със средата, което е в основата на ученето и покриването на държавните образователни стандарти.</p>
      <p>Всички съпричастни с новостите в българското образование са поканени да се включат в Дните на отворени врати в СУ "Св. Св. Кирил и Методий".</p>
    </article>
  </body>
</html>