<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/a-napoli-bagarinaggio-di-nutella-biscuits-venduti-a-8-euro-e-su-amazon-si-trovano-a-12_it_5de0faf3e4b00149f72d6c9d"/>
    <meta property="og:site_name" content="L'HuffPost"/>
    <meta property="article:published_time" content="2019-11-29T11:22:13+00:00"/>
    <meta property="og:title" content="A Napoli bagarinaggio di Nutella Biscuits, venduti a 8 euro (e su Amazon si trovano a 12)"/>
    <meta property="og:description" content="È caccia al nuovo nato di casa Ferrero. E qualcuno ha creato un vero e proprio business"/>
  </head>
  <body>
    <article>
      <h1>A Napoli bagarinaggio di Nutella Biscuits, venduti a 8 euro (e su Amazon si trovano a 12)</h1>
      <h2>È caccia al nuovo nato di casa Ferrero. E qualcuno ha creato un vero e proprio business</h2>
      <address><time datetime="2019-11-29T11:22:13+00:00">29 Nov 2019, 11:22</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5de0fb8a1f0000d51adefe6b.jpeg?cache=ZVsuxBaVqw&amp;ops=scalefit_630_noupscale"/>
        <figcaption>Nutella Biscuits</figcaption>
      </figure>
      <p>È caccia ai <a href="https://www.huffingtonpost.it/entry/potete-smetterla-di-spalmare-la-nutella-sui-biscotti-ora-la-ferrero-produce-quelli-veri_it_5db17dafe4b0131fa99a4012">Nutella Biscuits</a>. I nuovi nati di casa Ferrero stanno andando a ruba: <a href="https://www.huffingtonpost.it/entry/perche-non-riuscite-a-trovare-i-nutella-biscuits-sugli-scaffali-del-supermercato_it_5dde4d27e4b00149f726caec">difficile trovarli </a>sugli scaffali dei supermercati e i consumatori sono disposti a tutto per accaparrarsene una confezione. Così qualcuno ha pensato di lucrare sulla biscotto-mania: a Napoli è nato un vero e proprio business.<br/><br/>Si legge<a href="https://www.ilmattino.it/napoli/citta/nutella_biscuits_prezzi_bagarini_napoli-4893259.html"> sul Mattino</a>:</p>
      <blockquote>Basta solo avere la pazienza di presidiare un supermercato, magari anche in provincia, aspettare il nuovo carico Ferrero, e acquistare il maggior numero di confezioni possibile. E poi: vuoi i biscotti alla Nutella? Li paghi il doppio, ma anche il triplo, altrimenti niente da fare. A Mergellina c’è chi vende una confezione a otto euro, mentre al Vasto, in bella mostra sugli scaffali di un minimarket, ne costava sei, giusto il doppio. D’altronde - dice il titolare di una salumeria nella zona della Torretta - è la legge del mercato: meno ce n’è, più il prezzo sale. E guai a parlare di speculazione: “Quei biscotti - aggiunge sempre lo stesso commerciante - sono uno sfizio, se te lo vuoi togliere subito paghi di più, altrimenti fai passare tutta questa euforia e poi li trovi dove vuoi”.</blockquote>
      <p>Il prezzo lievita anche su internet: le confezioni sono disponibili su Amazon, ma a un prezzo decisamente maggiorato rispetto a quello consigliato (2,99 euro): per poco più di 300 grammi di biscotti la domanda è di 11,48 euro. <br/><br/>Intanto in casa Ferrero si festeggia il successo. “Stanno andando bene” ha commentato l’amministratore delegato dell’azienda Giovanni Ferrero, questo prodotto ”è diventato più che un’iconica love brand un fenomeno di aggregazione sociale e di costume italiano in cui si celebra il rapporto di amore con questa grande marca e sta andando al di là delle aspettative, quindi siamo fiduciosi per il successo della marca”.</p>
      <h3>Leggi anche...</h3>
      <ul>
        <li>
          <a href="https://www.huffingtonpost.it/entry/perche-non-riuscite-a-trovare-i-nutella-biscuits-sugli-scaffali-del-supermercato_it_5dde4d27e4b00149f726caec?ncid=other_huffpostre_pqylmel2bk8&amp;utm_campaign=related_articles">Perché non riuscite a trovare i Nutella biscuits sugli scaffali del supermercato</a>
        </li>
      </ul>
      <ul>
        <li>HuffPost</li>
      </ul>
    </article>
  </body>
</html>