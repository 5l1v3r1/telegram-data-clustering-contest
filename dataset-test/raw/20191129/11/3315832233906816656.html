<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/90a0ccd33f5858f0/cum-vor-fi-redistribuite-sefia-comisiilor-si-locurile-din-biroul-permanent-mai-multe-pentru-pd-si-mai-putine-pentru-acum.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-29T11:07:06+00:00"/>
    <meta property="og:title" content="Cum vor fi redistribuite șefia comisiilor și locurile din Biroul Permanent: Mai multe pentru PD și mai puține pentru ACUM"/>
    <meta property="og:description" content="Funcțiile de președinte în comisiile permanente din Parlament, dar și numărul de membri în Biroul Permanent al Legislativului urmează să fie redistribuite astăzi între fracțiuni."/>
  </head>
  <body>
    <article>
      <h1>Cum vor fi redistribuite șefia comisiilor și locurile din Biroul Permanent: Mai multe pentru PD și mai puține pentru ACUM</h1>
      <address><time datetime="2019-11-29T11:07:06+00:00">29 Nov 2019, 11:07</time> by <a rel="author">Jurnal.md</a></address>
      <p>
        <b>Funcțiile de președinte în comisiile permanente din Parlament, dar și numărul de membri în Biroul Permanent al Legislativului urmează să fie redistribuite astăzi între fracțiuni.</b>
      </p>
      <p>Potrivit unui document făcut public de fostul președinte al Comisiei Juridice, numiri și imunități, Sergiu Litvinenco, PSRM urmează să aibă patru membri în Biroul Permanent, în loc de trei cât a avut până în prezent. PD va avea trei membri în loc de doi, fracțiunile PAS și DA din Blocul ACUM - câte un membru în loc de doi. Partidul Șor rămâne cu un membru ca și până acum.</p>
      <p>În ceea ce privește șefia comisiilor parlamentare permanente, patru vor fi conduse de un deputat din PSRM, iar patru de PD. Ambele fracțiuni aveau până acum câte trei comisii. În schimb fracțiunile din Blocul ACUM vor avea doar câte o comisie.</p>
      <p>Acest calcul l-a nemulțumit pe fostul președinte al Comisiei Juridice, numiri și imunități.</p>
      <p>„Vă ziceam anterior că PSRM au mari probleme cu aritmetica – de fiecare dată trișau cu punctajele la comisiile de concurs unde participau sau delegau persoane. Astăzi m-am convins încă o dată de asta. Președinția comisiilor permanente se atribuie fracțiunilor parlamentare proporțional numărului membrilor acestora. Numai că, nu știu cum, PSRM a atribuit partenerilor din PD președinția la 4 comisii permanente (deși, conform proporției, aveau doar 3,29), pe când PAS și PPDA doar câte una (deși, conform proporției, trebuia 1,47, respectiv, 1,36; cifra de după virgulă atât în cazul PAS, cât și a PPDA este mai mare decât cea a PD-ului)”, a comentat Litvinenco.</p>
      <p>Precizăm că vicepreședintele Platformei DA, Alexandru Slusari, a declarat ieri că PSRM și PD intenționează, în cadrul ședinței plenare de vineri, să împartă comisiile parlamentare permanente.</p>
      <figure>
        <img src="http://static.cdn.jurnaltv.md/superdesk/20191129121136/f61b252f41af8b95377bb343999c6cd526efd3fc780ed117a0d12cf3b12ad976.jpg"/>
        <figcaption>comisii</figcaption>
      </figure>
    </article>
  </body>
</html>