<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.the-village.com.ua/village/culture/tv/291685-tv-apple-the-marvelous-mrs-maisel-vikings-the-witcher-netflix"/>
    <meta property="og:site_name" content="The Village Україна"/>
    <meta property="article:published_time" content="2019-11-29T11:15:54+00:00"/>
    <meta property="og:title" content="Серіали. 7 серіалів грудня"/>
    <meta property="og:description" content="«Відьмак» і князь Олег – у головних серіалах місяця"/>
  </head>
  <body>
    <article>
      <h1>Серіали. 7 серіалів грудня</h1>
      <h2>«Відьмак» і князь Олег – у головних серіалах місяця</h2>
      <address><time datetime="2019-11-29T11:15:54+00:00">29 Nov 2019, 11:15</time> by <a rel="author" href="https://www.the-village.com.ua/users/1179751" target="_blank">Ярослав Друзюк</a></address>
      <p>
        <i>The Village Україна розповідає про серіали, на які варто звернути увагу цього місяця. Раніше ми розповідали про <a href="https://www.the-village.com.ua/village/culture/tv/290699-tv-apple-disney-netflix-amazon-star-wars-harley-quinn-jack-ryan-rick-and-morty">серіали листопада</a> – їх можна подивитися вже зараз.</i>
      </p>
      <h3>«Вікінги»</h3>
      <p>
        <b>Vikings</b>
      </p>
      <figure>
        <iframe src="https://www.youtube.com/embed/Y7d0A5re7-0" width="560" height="315" data-service="Youtube" scrolling="no"/>
        <figcaption>Трейлер шостого сезону серіалу «Вікінги»</figcaption>
      </figure>
      <h4>З варяг у греки</h4>
      <p>Історична сага про вікінгів добігає кінця. У шостому та останньому сезоні у центрі подій опиняться не лише вікінги, а й Київська Русь. Віщого Олега, втім, чомусь гратиме російський актор Данило Козловський. Окрім того, на Netflix уже готують перший спіноф під назвою «Вікінги: Вальгалла».</p>
      <p><b>Де дивитися:</b> <a href="https://megogo.net/ru/view/3995161-vikingi-sezon-5-serii-11-20.html?continue">Megogo</a></p>
      <hr/>
      <p><b>Прем’єра: </b>4 грудня</p>
      <p><b>Сезон: </b>6-й</p>
      <p><b>Канал: </b>History</p>
      <p><b>Шоуранер: </b>Майкл Херст («Тюдори»)</p>
      <p><b>У ролях: </b>Тревіс Фіммел («Варкрафт»), Кетрін Віннік («Кістки»)</p>
      <h3>«Дивовижна місіс Мейзел»</h3>
      <p>
        <b>The Marvelous Mrs. Maisel</b>
      </p>
      <figure>
        <iframe src="https://www.youtube.com/embed/osNTNQxzsuI" width="560" height="315" data-service="Youtube" scrolling="no"/>
        <figcaption>Трейлер третього сезону серіалу «Дивовижна місіc Мейзел»</figcaption>
      </figure>
      <h4>Повернення Мідж</h4>
      <p>Емі Шерман-Палладіно свого часу створила серіал «Дівчата Ґілмор». Фірмовий стиль з акцентом на персонажів-жінок і соркінівськими діалогами вона відтворила у новому проєкті. «Дивовижна місіс Мейзел» – історія про домогосподарку у Нью-Йорку 60-х, яка вирішує розпочати кар’єру стендаперки. У головній ролі – Рейчел Броснахан, яку ви можете пам’ятати за «Картковим будинком». У третьому сезоні відзначений премією «Еммі» серіал продовжить стежити за кар’єрним зростанням Мідж і вирушить у тур США.</p>
      <p><b>Де дивитися:</b> <a href="https://www.amazon.com/gp/video/detail/B07WSD8XWF/ref=atv_dp">Amazon Video</a></p>
      <hr/>
      <p><b>Прем’єра: </b>6 грудня</p>
      <p><b>Сезон: </b>3-й</p>
      <p><b>Сервіс: </b>Amazon Video</p>
      <p><b>Шоуранери: </b>Емі Шерман-Палладіно, Деніел Палладіно («Дівчата Ґілмор»)</p>
      <p><b>У ролях: </b>Рейчел Броснахан («Картковий будинок»), Алекс Борстайн («Ґріфіни»)</p>
      <h3>«По правді кажучи»</h3>
      <p>
        <b>Truth Be Told</b>
      </p>
      <figure>
        <iframe src="https://www.youtube.com/embed/HjGm7JUc04E" width="560" height="315" data-service="Youtube" scrolling="no"/>
        <figcaption>Трейлер серіалу «По правді кажучи»</figcaption>
      </figure>
      <h4>Новий серіал на Apple TV+</h4>
      <p>Поппі веде популярний подкаст, присвячений таємничим убивствам. Розкриваючи одну кримінальну справу, вона висуває звинувачення підозрюваному у вбивстві. Та чи мала вона рацію? Адже від цього може залежати життя людини. «По правді кажучи» відкриває другу хвилю прем’єр стримінгового сервісу <a href="https://www.the-village.com.ua/village/culture/tv/291379-apple-tv-plus-the-morning-show-see-dickinson-for-all-mankind-watch">Apple TV+</a>, використовуючи хвилю популярності кримінальних подкастів. У головних ролях – лауреатка «Оскара» Октавія Спенсер і зірка «Пуститися берега» Ерон Пол.</p>
      <p><b>Де дивитися:</b> <a href="https://tv.apple.com/ua">Apple TV+</a></p>
      <hr/>
      <p><b>Прем’єра: </b>6 грудня</p>
      <p><b>Сервіс: </b>Apple TV+</p>
      <p><b>Сезон: </b>1-й</p>
      <p><b>Шоуранерка: </b>Нішель Трембл Спеллман («Хороша дружина»)</p>
      <p><b>У ролях: </b>Октавія Спенсер («Прислуга»), Ерон Пол («Пуститися берега»), Ліззі Каплан («Інтерв’ю»)</p>
      <h3>«У процесі»</h3>
      <p>
        <b>Work in Progress</b>
      </p>
      <figure>
        <iframe src="https://www.youtube.com/embed/ai8TD3aFn8M" width="560" height="315" data-service="Youtube" scrolling="no"/>
        <figcaption>Трейлер серіалу «По правді кажучи»</figcaption>
      </figure>
      <h4>Новий серіал Лілі Вачовскі</h4>
      <p>Еббі визначає для себе термін у 180 днів, щоб виправити життя. «Чому мені живеться найгірше за всіх?» – запитує в себе лесбійка середнього віку. «У процесі» – це особистий проєкт комедіантки Еббі Макінані, за який як продюсерка і сценаристка відповідає Лілі Вачовскі («Матриця», «Восьме чуття»).</p>
      <hr/>
      <p><b>Прем’єра: </b>8 грудня</p>
      <p><b>Канал: </b>Showtime</p>
      <p><b>Сезон: </b>1-й</p>
      <p><b>Шоуранерка: </b>Еббі Макінані</p>
      <p><b>У ролях: </b>Еббі Макінані, Джулія Свіні («Кримінальне чтиво»), Тео Джермейн («Політик»)</p>
      <h3>«Різдвяна пісня»</h3>
      <p>
        <b>A Christmas Carol</b>
      </p>
      <figure>
        <iframe src="https://www.youtube.com/embed/1dK2CGOJ74k" width="560" height="315" data-service="Youtube" scrolling="no"/>
        <figcaption>Трейлер серіалу «Різдвяна пісня»</figcaption>
      </figure>
      <h4>Ґай Пірс у ролі Скруджа</h4>
      <p>Вічну історію Чарльза Дікенса про Ебенезера Скруджа, трьох привидів і Різдво знову адаптують – цього разу в проєкті шоуранера «Гострих козирків» Стівена Найта. Роль Скруджа виконає Ґай Пірс, Ґоллум Енді Серкіс зіграє Привида різдвяного минулого, а в таємній ролі також з’явиться Том Харді. Спочатку BBC та FX планували випустити «Різдвяну пісню» як мінісеріал на три епізоди, але врешті вирішили показати її у форматі телефільму.</p>
      <hr/>
      <p><b>Прем’єра: </b>19 грудня</p>
      <p><b>Канали: </b>BBC One, FX</p>
      <p><b>Сезон: </b>1-й</p>
      <p><b>Шоуранер: </b>Стівен Найт («Гострі козирки»)</p>
      <p><b>У ролях: </b>Ґай Пірс («Таємниці Лос-Анджелеса»), Том Харді («Скажений Макс: Дорога люті»), Енді Серкіс («Володар перснів»)</p>
      <h3>«Відьмак»</h3>
      <p>
        <b>The Witcher</b>
      </p>
      <figure>
        <iframe src="https://www.youtube.com/embed/ndl1W4ltcmg" width="560" height="315" data-service="Youtube" scrolling="no"/>
        <figcaption>Трейлер серіалу «Відьмак»</figcaption>
      </figure>
      <h4>Новий серіал Лілі Вачовскі</h4>
      <p>«Відьмак» – ще один величезний літературний фентезі-всесвіт, до якого вже отримав доступ великий стримінговий сервіс. Найбільш відомий герой польського письменника Анджея Сапковського Ґеральт за адаптацією в однойменній серії відеоігор від польської студії CD Projekt Red. Але серіал на Netflix може збільшити і без того велику популярність світу Континенту – для цього сервіс уже залучив виконавця ролі Супермена Генрі Кавілла.</p>
      <p><b>Де дивитися:</b> <a href="https://www.netflix.com/title/80189685">Netflix</a></p>
      <hr/>
      <p><b>Прем’єра: </b>20 грудня</p>
      <p><b>Сервіс: </b>Netflix</p>
      <p><b>Сезон: </b>1-й</p>
      <p><b>Шоуранерка: </b>Лорен Шмідт Хіссріч («Захисники»)</p>
      <p><b>У ролях: </b>Генрі Кавілл («Бетмен проти супермена»)</p>
      <h3>«Загублені в космосі»</h3>
      <p>
        <b>Lost in Space</b>
      </p>
      <figure>
        <iframe src="https://www.youtube.com/embed/pdwBMPKUV3E" width="560" height="315" data-service="Youtube" scrolling="no"/>
        <figcaption>Трейлер другого сезону серіалу «Загублені в космосі»</figcaption>
      </figure>
      <h4>Ніхто не почує</h4>
      <p>Землі загрожує небезпека, тому людство вирішує колонізувати космос. З метою колонізації у космос вирушає експедиція, але раптовий напад змушує приземлитися на іншій планеті. «Загублені в космосі» – це перезапуск однойменного серіалу 1965 року, який поєднує класичний підхід до наукової фантастики з темою родини.</p>
      <p><b>Де дивитися:</b> <a href="https://www.netflix.com/title/80104198">Netflix</a></p>
      <hr/>
      <p><b>Прем’єра: </b>24 грудня</p>
      <p><b>Сервіс: </b>Netflix</p>
      <p><b>Сезон: </b>2-й</p>
      <p><b>Шоуранер: </b>Зак Естрін («Утеча з в’язниці»)</p>
      <p><b>У ролях:</b> Моллі Паркер («Картковий будинок»), Тобі Стівенс («Чорні вітрила»), Паркер Поузі («Повернення Супермена»)</p>
      <p><b>Обкладинка:</b> Amazon, Netflix</p>
    </article>
  </body>
</html>