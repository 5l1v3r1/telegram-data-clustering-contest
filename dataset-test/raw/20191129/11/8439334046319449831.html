<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/ao-episkopis-ektitheste-kurioi.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-29T11:45:00+00:00"/>
    <meta property="og:title" content="ΑΟ Επισκοπής: «Εκτίθεστε κύριοι…»"/>
    <meta property="og:description" content="ΣΚΛΗΡΗ ΑΝΑΚΟΙΝΩΣΗ ΤΟΥ ΑΟ ΕΠΙΣΚΟΠΗΣ ΓΙΑ ΤΗΝ ΔΙΑΙΤΗΣΙΑ ΣΤΑ ΚΑΘΙΑΝΑ, ΑΛΛΑ ΚΑΙ ΤΗ ΓΕΝΙΚΟΤΕΡΗ ΑΝΤΙΜΕΤΩΠΙΣΗ…"/>
  </head>
  <body>
    <article>
      <h1>ΑΟ Επισκοπής: «Εκτίθεστε κύριοι…»</h1>
      <address>
        <time datetime="2019-11-29T11:45:00+00:00">29 Nov 2019, 11:45</time>
      </address>
      <p>ΣΚΛΗΡΗ ΑΝΑΚΟΙΝΩΣΗ ΤΟΥ ΑΟ ΕΠΙΣΚΟΠΗΣ ΓΙΑ ΤΗΝ ΔΙΑΙΤΗΣΙΑ ΣΤΑ ΚΑΘΙΑΝΑ, ΑΛΛΑ ΚΑΙ ΤΗ ΓΕΝΙΚΟΤΕΡΗ ΑΝΤΙΜΕΤΩΠΙΣΗ…</p>
      <p>Χρησιμοποιώντας σκληρή γλώσσα, ο ΑΟ Επισκοπής διαμαρτύρεται εντόνως για την διαιτησία του <b>Χρήστου</b> <b>Κρασαγάκη</b> και των συνεργατών του στο παιχνίδι της Τετάρτης στα Καθιανά με τον Πανακρωτηριακό, για την 11<sup>η</sup> αγωνιστική του Κρητικού ομίλου της Γ’ Εθνικής.</p>
      <p>Οι Ρεθυμνιώτες τα έχουν με τον Ηρακλειώτη ρέφερι για την ανοχή που έδειξε στο παιχνίδι των καθυστερήσεων των γηπεδούχων, ενώ εστιάζονται και στο ακυρωθέν γκολ του <b>Νάνι</b> στο 28’, από τον βοηθό διαιτητή. Διαμαρτυρία είναι δικαιολογημένη αφού ο Πορτογάλος στην φάση του 28<sup>ου</sup> λεπτού, έφυγε από κανονική θέση πριν σκοράρει και πιθανότατα να καλύπτεται από δύο και όχι μόνο ένα αμυνόμενο (συν τον τερματοφύλακα του Πανακρωτηριακού). Τα βέλη της Επισκοπής εκσφενδονίζονται και κατά της Χανιώτικης ομάδας αναφορικά με τον τρόπο που προσεγγίζει το ποδόσφαιρο και καλεί ομάδες και εμπλεκόμενους φορείς να βοηθήσουν να εξελιχθεί το πραγματικό άθλημα…</p>
      <p>Αναλυτικά, η σχετική ανακοίνωση που εξέδωσε ο ΑΟ Επισκοπής αναφέρει, «<i>Μέχρι σήμερα γνωρίζαμε ότι την εύνοια σε όλα τα επίπεδα την έχουν οι «μεγάλοι», οι πρώτοι των πρωταθλημάτων…</i></p>
      <p>
        <i>Από πέρυσι σε ένα πιο ανοικτό πρωτάθλημα, δεχθήκαμε 7 κατά εμάς πέναλτι και 3 ακυρωθέντα τέρματα σε κρίσιμους αγώνες που μας στέρησαν τη διεκδίκηση της ανόδου. Σε μια όμως πιο κλειστή διοργάνωση όπου όλοι γνωριζόμαστε μεταξύ μας δεν είναι δυνατόν να αφήνουμε τα πράγματα στο έλεός τους πολλώ δε μάλλον να κοροϊδευόμαστε μεταξύ μας.</i>
      </p>
      <p>
        <i>Το ότι ο προπονητής του Πανακρωτηριακού κ. Κόλτζος ήταν προκλητικός στη μεγαλύτερη διάρκεια του αγώνα αυτό, ίσως και να πέρασε απαρατήρητο στο βίντεο και στους περισσότερους που βρίσκονταν στην κερκίδα απέναντι από τους πάγκους.</i>
      </p>
      <p>
        <i>Το ότι τα παιδιά του Πανακρωτηριακού προσπάθησαν και μπήκαν δυνατά από την αρχή στις μονομαχίες ήταν πολύ λογικό, κάτι άλλωστε που το υποστήριξε στις δηλώσεις του και ο ίδιος ο προπονητής μας κ. Βέλιτς.</i>
      </p>
      <p>
        <i>Απαρατήρητο όμως δεν μπορεί να περάσει το καθαρό γκολ που επιτυγχάνει η ομάδα μας στο 28’ με την κεφαλιά-γκολ του Τιάγκο Νάνι το οποίο αδικαιολόγητα ακυρώνεται! Θα δικαιολογούσαμε τους πάντες εάν υποστήριζαν το αντίθετο μετά τον αγώνα, όπως και έγινε.</i>
      </p>
      <p>
        <i>Όταν όμως υπάρχει το βίντεο και λίγες ώρες μετά με καθαρό μυαλό κάποιος κάθεται και το βλέπει, δεν υπάρχει «Πανακρωτηριακός», «Επισκοπή» ή όποια άλλη ομάδα… Υπάρχει μονάχα ο κανονισμός ποδοσφαίρου που ορίζει τι είναι και τι δεν είναι οφσάιντ!</i>
      </p>
      <p>
        <i>Εκείνοι λοιπόν που μίλησαν για μια «πεντακάθαρη ισοπαλία» (σ.σ. παρεμπιπτόντως πεντακάθαρες είναι μόνο οι μεγάλες νίκες) εκτίθενται στα μάτια όλων καθώς το βίντεο είναι ο αδιάψευστος μάρτυρας.</i>
      </p>
      <p>
        <i>Επίσης, δεν αναλωνόμαστε στην περίπτωση που κάποιος κάτσει να δει την κανονική ροή του βίντεο όπου μετά το 70’ ο κανονικός χρόνος διάρκειας αγώνα δεν πρέπει να ξεπερνάει τα 7 λεπτά.</i>
      </p>
      <p>
        <i>Εκεί, ο κ. Κρασαγάκης έδειξε τεράστια ανοχή. Ο διαιτητής θα πρέπει να προστατεύει το άθλημα όπως ορίζουν οι κανονισμοί, είτε κρατώντας καθυστερήσεις, είτε αφήνοντας να έχει φυσιολογική ροή ένας αγώνας.</i>
      </p>
      <p>
        <i>Δεν γίνεται να σφυρίζουν όποτε διαμαρτύρεται η εκάστοτε ομάδα.</i>
      </p>
      <p>
        <i>Δυστυχώς το πρόβλημα είναι γενικό.</i>
      </p>
      <p>
        <i>Η σκοπιμότητα όμως έχει βραχυπρόθεσμο όφελος.</i>
      </p>
      <p>
        <i>Δεν στεκόμαστε μόνο σ’ αυτή τη φάση. Είναι ένα σύνολο αγώνων πια.</i>
      </p>
      <p>
        <i>Πρέπει να βοηθήσουμε όλοι το ποδόσφαιρο κύριοι να πάει μπροστά. Κάποιοι ωστόσο συνεχίζουν εκτίθενται</i>
      </p>
      <p>
        <i>Δυστυχώς για κάποιους και ευτυχώς για μας, συνεχίζουμε να είμαστε πρώτοι αλλά δεν ζαλιζόμαστε κιόλας. Τόσα χρόνια στις εθνικές κατηγορίες έχουμε πάθει, έχουμε μάθει και συνεχίζουμε να αντέχουμε όπως το ίδιο θα κάνουμε και φέτος…»</i>
      </p>
      <p><i>Παρακάτω απλώς σας επισυνάπτουμε τα δέοντα γιατί σε λίγο δεν θα ξέρουμε για τί άθλημα μιλάμε…</i>», καταλήγει η ανακοίνωση του ΑΟ Επισκοπής.</p>
      <p>ΠΑΝΑΚΡΩΤΗΡΙΑΚΟΣ: «ΣΤΟ ΠΟΔΟΣΦΑΙΡΟ ΥΠΑΡΧΕΙ ΚΑΙ Η ΙΣΟΠΑΛΙΑ…»</p>
      <p>Πάντως το γαϊτανάκι των ανακοινώσεων είχε ανοίξει ο Πανακρωτηριακός θέλοντας να απαντήσει στις δηλώσεις του <b>Γιάσμινκο</b> <b>Βέλιτς</b> μετά από την αναμέτρηση των Καθιανών, μιλώντας στη συνέντευξη τύπου.</p>
      <p>Αναλυτικά, η ανακοίνωση που εξέδωσε ο Πανακρωτηριακός αναφέρει, «<i>Με αφορμή τις δηλώσεις του προπονητή της Επισκοπής και χωρίς να επιδιώκουμε να μπούμε σε δημόσιο διάλογο με την αντίπαλη ομάδα την οποία σεβόμαστε απόλυτα, υπενθυμίζουμε στον κο Γιάσμινκο Βέλιτς ότι στο ποδόσφαιρο υπάρχει και η ισοπαλία και θα πρέπει να την αποδεχόμαστε και όχι να ρίχνουμε τις ευθύνες μας γι' αυτήν σε άλλους.</i></p>
      <p>
        <i>Δεν θα μπούμε στη διαδικασία να γίνουμε κριτές διαιτησίας, καθώς δεν είμαστε εμείς αρμόδιοι να τους κρίνουμε, όπως έκανε o κος Βέλιτς «δεν μπορώ όμως να μην πω, χωρίς αυτό να είναι δικαιολογία για την ισοπαλία, ότι τέτοιες διαιτησίες είναι απαράδεκτες. Είναι κρίμα στον... 21ο αιώνα να υπάρχουν τέτοιες διαιτησίες, που σφυρίζουν ότι τους λέει ο αντίπαλος».</i>
      </p>
      <p>
        <i>Τον προτρέπουμε δε, αφού παρακολουθήσει προσεκτικά το βίντεο του αγώνα (καθώς το μόνο που έκανε πολύ καλά σήμερα ήταν να διαμαρτύρεται συνεχώς σε κάθε απόφαση του διαιτητή), να αναζητήσει αλλού τις πραγματικές αιτίες του σημερινού αποτελέσματος, σε έναν αγώνα που όπως ο ίδιος ανέφερε: «Ο Πανακρωτηριακός μπήκε πολύ δυνατά στο παιχνίδι και στις μονομαχίες. Έδωσε το καλύτερο που μπορούσε σε ότι αφορά την μαχητικότητα, ειδικότερα στο πρώτο ημίχρονο».</i>
      </p>
      <p>
        <i>Η σημερινή ισοπαλία του Πανακρωτηριακού ήταν πεντακάθαρη και δίκαιη και οφείλουμε να συγχαρούμε τους ποδοσφαιριστές και το τεχνικό επιτελείο της ομάδας μας, για το ήθος, την μαχητικότητα και τα ψυχικά αποθέματα που έδειξαν μέχρι το τελευταίο λεπτό της αναμέτρησης.</i>
      </p>
      <p><i>Ευχόμαστε στο ιστορικό σωματείο του Α.Ο. Επισκοπής, καλή συνέχεια στο πρωτάθλημα και να εκπληρώσει τους στόχους που έχει θέσει</i>».</p>
      <p>Γ.Σ.</p>
    </article>
  </body>
</html>