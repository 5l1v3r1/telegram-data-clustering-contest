<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/psd-desfiintarea-salariului-minim-diferentiat-abordare-specifica-regimurilor-comuniste-18631329"/>
    <meta property="og:site_name" content="Gândul"/>
    <meta property="article:published_time" content="2019-11-29T11:12:41+00:00"/>
    <meta property="og:title" content="PSD: Desfiinţarea salariului minim diferenţiat, abordare specifică regimurilor comuniste"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>PSD: Desfiinţarea salariului minim diferenţiat, abordare specifică regimurilor comuniste</h1>
      <h2>PSD a acuzat, vineri, desfiinţarea salariului minim diferenţiat pentru angajaţi cu studii superioare, apreciind că este o abordare specifică regimurilor comuniste care îşi propuneau eliminarea brutală a diferenţelor dintre intelectuali şi „proletariat”.</h2>
      <address><time datetime="2019-11-29T11:12:41+00:00">29 Nov 2019, 11:12</time> by <a rel="author" href="https://www.gandul.info/autor/alexandru-costea" target="_blank">Alexandru Costea</a></address>
      <p>„PSD condamnă ferm intenţiile PNL de a desfiinţa salariul minim diferenţiat pentru angajaţi cu studii superioare. Este o abordare specifică regimurilor comuniste care îşi propuneau eliminarea brutală a diferenţelor dintre intelectuali şi &lt;proletariat&gt;. Efectul unei astfel de măsuri ar amplifica exodul din ţară al tinerilor absolvenţi de studii superioare. Argumentul invocat de ministrul Finanţelor, Florin Cîţu, că România ar fi singura ţară din lume în care există salarii minime diferenţiate este o mare minciună”, se arată într-un comunicat de presă al PSD.</p>
      <p>Potrivit sursei citate, în Uniunea Europeană există şase state care au stabilit salarii minime diferenţiate după gradul de calificare, respectiv Franţa, Belgia, Ungaria, Slovacia, Estonia, şi Luxemburg. De asemenea, există în spaţiul Uniunii ţări care au stabilit salarii minime diferenţiate la nivel regional sau în funcţie de ramura de activitate.</p>
      <p>Social-democraţii mai susţin că modelul de calcul propus de PNL pentru stabilirea salariului minim pe economie, prin raportare la productivitatea muncii şi rata inflaţiei, va avea un puternic impact negativ în societate.</p>
      <p>”Un astfel de experiment hazardat nu ar face decât să adâncească decalajele sociale şi să amplifice exodul forţei de muncă din România către alte state din Uniunea Europeană. PSD face apel la solidarizarea organizaţiilor sindicale din România pentru a apăra drepturile salariaţilor câştigate în guvernarea social-democrată şi pentru a determina Guvernul Orban să adopte soluţii echitabile şi europene în ceea ce priveşte stabilirea salariului minim. Modalitatea corectă, care e agreată la nivelul Uniunii Europene şi care oferă predictibilitate mediului de afaceri, este ca salariul minim să se raporteze la creşterea salariului mediu pe economie, astfel încât să se evite adâncirea decalajelor sociale dintre cei cu venituri mari şi cei cu venituri mici”, se mai arată în comunicatul PSD.</p>
    </article>
  </body>
</html>