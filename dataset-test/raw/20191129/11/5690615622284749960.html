<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838524-u-zaporizhzhi-chinovnika-derzhgeokadastru-vikrili-na-makhinatsiyakh-iz-zemlyami-zapovidnogo-fondu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T11:32:00+00:00"/>
    <meta property="og:title" content="У Запоріжжі чиновника Держгеокадастру викрили на махінаціях із землями заповідного фонду"/>
    <meta property="og:description" content="КИЇВ. 29 листопада. УНН. Правоохоронці викрили начальника одного з відділів ГУ Держгеокадастру Запорізької області на масштабних зловживаннях із земельними …"/>
  </head>
  <body>
    <article>
      <h1>У Запоріжжі чиновника Держгеокадастру викрили на махінаціях із землями заповідного фонду</h1>
      <address><time datetime="2019-11-29T11:32:00+00:00">29 Nov 2019, 11:32</time> by <a rel="author">Роман Рудський</a></address>
      <p><b>КИЇВ. 29 листопада. УНН. </b>Правоохоронці викрили начальника одного з відділів ГУ Держгеокадастру Запорізької області на масштабних зловживаннях із земельними ділянками лісового фонду. Через дії чиновника у держави було відчужено гектари землі у заповідній зоні. Про це <b>УНН</b> повідомили у пресцентрі Служби безпеки України.</p>
      <p>За даними спецслужби, протягом 2018 року посадовець оформив на підставних осіб кілька земельних ділянок у заповідній зоні загальною площею 4 гектари. Потім для протиправної легалізації державна земля була кілька разів перепродана.</p>
      <p>За висновками профільних фахівців сума збитків, завданих державі, становить майже мільйон гривень. Під час проведених обшуків за місцем роботи фігуранта справи правоохоронці вилучили документацію, яка підтверджує проведення незаконних оборудок.</p>
      <p>У межах кримінального провадження, відкритого за ч. 2 ст. 364 (зловживання владою або службовим становищем) Кримінального кодексу України, держслужбовцю здійснено оголошення про підозру у вчиненні вказаного злочину.</p>
      <p>Тривають слідчо-оперативні дії для встановлення та притягнення до відповідальності всіх осіб, причетних до оборудки. Вживається комплекс заходів для повернення незаконно відчуженої землі у державну власність. </p>
      <p>Нагадаємо, прокуратура розпочала кримінальне провадження стосовно осіб, через дії яких <a href="https://www.unn.com.ua/uk/news/1836226-posadovtsi-derzhgeokadastru-nezakonno-peredali-zemelni-dilyanki-vartistyu-ponad-200-mln-grn-gpu">з державної власності вибули землі</a> Національного природного парку “Гомільшанські ліси”.</p>
    </article>
  </body>
</html>