<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783799/%D9%85%D8%B1%D8%AF%D9%85-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D8%B1%D8%A7-%D8%A8%D8%A7-%D8%B4%D8%A7%D8%AE%D8%B5-%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8%DB%8C-%D8%A7%D9%86%D8%AA%D8%AE%D8%A7%D8%A8-%DA%A9%D9%86%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:40:11+00:00"/>
    <meta property="og:title" content="امام جمعه اسالم: مردم نمایندگان مجلس را با شاخص‌های انقلابی انتخاب کنند"/>
    <meta property="og:description" content="اسالم- امام جمعه اسالم با تأکید بر لزوم برگزاری انتخابات پرشور با مشارکت حداکثری مردم، گفت: مردم نمایندگان مجلس را با شاخص‌های انقلابی انتخاب کنند."/>
  </head>
  <body>
    <article>
      <h1>امام جمعه اسالم: مردم نمایندگان مجلس را با شاخص‌های انقلابی انتخاب کنند</h1>
      <address>
        <time datetime="2019-11-29T11:40:11+00:00">29 Nov 2019, 11:40</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام محمد جواد باقری در خطبه‌های نماز جمعه این هفته بخش اسالم شهرستان تالش ضمن تبریک ولادت با سعادت امام حسن عسکری(ع) و حضرت عبدالعظیم حسنی در ادامه سلسله مباحث وظایف منتظران در دوران غیبت به بیان اخبار و بشارت‌های ظهور منجی در ادیان و کتب آسمانی پرداخت.</p>
      <p>وی با اشاره به خسارت‌های وارد شده به کشور در جریان اغتشاشات اخیر، گفت: بررسی علت‌های بروز چنین حوادثی به خوبی روشن می کند که ما در یک جنگ جدید و تمام عیار با دشمنان خود قرار داریم.</p>
      <p>امام جمعه اسالم ادامه داد: دشمن امروز به خود زحمت درگیری و جابجایی نیرو و تجهیزات را نمی دهد بلکه با نفوذ بر افکار، اندیشه و هدایت به سمت خواسته‌های خود یک جامعه را وارد یک جنگ می کند و خسارت آن برای هر دو طرف قضیه از یک جامعه خواهد بود.</p>
      <p>وی با اشاره به قطعی چند روزه اینترنت بخاطر جلوگیری از صدمات و خسارت‌های بیشتر در جریان اغتشاشات اخیر، گفت: با عنایت به توسعه ارتباطات و فضای مجازی ضروری است که سواد رسانه ای جامعه را بالا ببریم تا در موارد حساس در تشخیص حق و باطل دچار خطا و اشتباه نشده و کشور به خاطر قطعی اینترنت دچار خسارت نشود.</p>
      <p>باقری در ادامه با بیان اینکه راه اندازی شبکه ملی اطلاعات و تقویت پیام رسان‌های داخلی که علاوه بر تضمین مسائل امنیتی مدیریت آن نیز در اختیار خودمان بوده تا در هنگام بروز چنین مسائلی نیاز به قطع کردن کامل اینترنت نباشد، افزود: یکی از راه حل‌های اصلی و مورد تأکید رهبر معظم انقلاب اسلامی است که متأسفانه تاکنون اقدام مؤثری برای آن صورت نگرفته است.</p>
      <p>وی با اشاره به اینکه دولت برای تأمین بودجه خود راه‌های متعدد و متنوعی پیش رو دارد که با اندکی تدبیر و برنامه ریزی کارشناسانه می تواند کسری بودجه خود را به وسیله آن جبران کند، تصریح کرد:   توجه به اقتصاد مقاومتی به عنوان یک راهبرد بر اساس حمایت از تولید داخلی و رونق آن و توجه به ساماندهی نظام مالیاتی کشور یکی از بهترین راه حل‌ها است.</p>
      <p>حجت الاسلام باقری با گرامیداشت دهم آذر ماه سالروز شهادت آیت الله سید حسن مدرس و روز مجلس، اظهار کرد: این که حضرت امام (ره) فرمودند مجلس در رأس همه امور دارد یک واقعیت بوده و فقط شعار نیست. مجلس باید تلاش کند تا واقعاً در رأس امور باشد. وقتی مجلس با تکیه بر قدرت نظارتی خود در رأس امور قرار گیرد دیگر شاهد تک روی دستگاه‌های مختلف نخواهیم بود.</p>
      <p>وی با اشاره به شروع نام نویسی نامزدهای انتخاباتی مجلس یازدهم، گفت: امیدوارم انتخابات پیش رو پرشور و با حضور گسترده و منسجم مردم باشد و کسانی که واقعا توانایی و صلاحیت خدمت به مردم را دارند وارد میدان شوند و مردم هم بر اساس شاخص ها نامزد اصلح را انتخاب کرده و روانه مجلس کنند زیرا که اگر مجلس ما قوی باشد قانونگذاری و نظارت بر اجرای قوانین هم قوی خواهد شد.</p>
    </article>
  </body>
</html>