<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/kakvi-sa-prihodite-na-otdavanite-v-airbnb-apartamenti-v-sofiya.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T11:00:05+00:00"/>
    <meta property="og:title" content="Какви са приходите на отдаваните в AirBNB апартаменти в София?"/>
    <meta property="og:description" content="Общият им брой в платформата е 2 775"/>
  </head>
  <body>
    <article>
      <h1>Какви са приходите на отдаваните в AirBNB апартаменти в София?</h1>
      <address>
        <time datetime="2019-11-29T11:00:05+00:00">29 Nov 2019, 11:00</time>
      </address>
      <p>2 775 са активните жилища в София, които се отдават краткосрочно под наем в световната платформа AirBNB, показват данни, изнесени от BESCO (Българската стартъп асоциация).</p>
      <p>Средният месечен приход от един имот се равнява на €460, а средният годишен оборот от всички жилища достига €1 276 500, показват още данните. Според асоциацията, София генерира около една трета от оборота на AirBNB в цялата страна, който е около €3,8 милиона.</p>
      <p>Данните бяха изнесени във връзка с предложението на председателят на Комисията по бюджет и финанси в Народното събрание Менда Стоянова (ГЕРБ) и зам.-председателят на НС Валери Симеонов (НФСБ) за нови регулации в сектора.</p>
      <p>На пресконференция в София представителите на стартъп компаниите в България изказват силна загриженост, че предложената промяна в Закона за туризма ще нанесе сериозни вреди върху бизнеса и свързаните с него индустрии.</p>
      <p>"Така направените предложения за промяна на закона ще доведат до ограничаване на туристическите услуги и неравнопоставеност на различните доставчици на такива. Основен проблем в това отношение е процедурата по сертификация на туристическите обекти. Процедурата по категоризация е тромава, недигитализирана и свързана с множество документация, което затруднява и самите отговорни комисии на местно ниво", казват те.</p>
      <p>"В BESCO категорично вярваме, че предвидените в законопроекта ограничения и дори спиране на работата на глобални платофрми, са недемократични. Заложените механизми за контрол прехвърлят отговорността от компетентните български органи (Министерство на туризма и КЗП) към електронните платформи.", каза Добромир Иванов, изпълнителен директор на BESCO.</p>
    </article>
  </body>
</html>