<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221395/horuca-novinka-z-anglicka-pohar-trpezlivosti-pretiekol-v-arsenale-ho-nechcu-dostal-padaka"/>
    <meta property="og:site_name" content="Športky.sk"/>
    <meta property="article:published_time" content="2019-11-29T11:30:00+00:00"/>
    <meta property="og:title" content="Horúca novinka z Anglicka: Pohár trpezlivosti pretiekol, v Arsenale ho nechcú, dostal padáka!"/>
    <meta property="og:description" content="LONDÝN - Výsledková aj herná kríza futbalového Arsenalu Londýn mala za následok koniec trénera Unaia Emeryho pri mužstve. Štyridsaťosemročnému Španielovi zlomila väz nelichotivá séria siedmich ..."/>
  </head>
  <body>
    <article>
      <h1>Horúca novinka z Anglicka: Pohár trpezlivosti pretiekol, v Arsenale ho nechcú, dostal padáka!</h1>
      <address>
        <time datetime="2019-11-29T11:30:00+00:00">29 Nov 2019, 11:30</time>
      </address>
      <p>LONDÝN - Výsledková aj herná kríza futbalového Arsenalu Londýn mala za následok koniec trénera Unaia Emeryho pri mužstve. Štyridsaťosemročnému Španielovi zlomila väz nelichotivá séria siedmich zápasov bez víťazstva, naplno zabrali jeho zverenci zatiaľ naposledy 24. októbra 2019. Štvrtková prehra s hráčmi nemeckého Eintrachtu Frankfurt 1:2 bola už jedenásta na európskej pohárovej scéne na domácom Emirates Stadium, z toho šiesta s nemeckým protivníkom.</p>
      <p><i><b>"Toto rozhodnutie sme prijali na základe výsledkov tímu, ktoré neboli na požadovanej úrovni," </b></i>napísalo vedenie Arsenalu na svojom profile na sociálnej sieti, informuje o tom aj portál BBC. <i><b>"Unaiovi a jeho kolegom patrí naše najúprimnejšie poďakovanie za neúnavnú prácu v snahe dostať klub opäť na konkurencieschopnú úroveň, ktorú všetci očakávame a vyžadujeme. Unaiovi želáme v budúcnosti veľa úspechov,"</b></i> doplnilo vedenie "kanonierov" na svojom webe.</p>
      <p>Funkciu trénera dočasne preberie doterajší Emeryho asistent, niekdajší skvelý stredopoliar v službách "The Gunners" Švéd Fredrik Ljungberg. Ako o možnom nástupcovi Emeryho sa v zákulisí spomína meno Nuno Espírito Santo, čo je súčasný tréner Wolverhaptonu Wanderers, jedného zo súperov Slovana Bratislava v skupinovej fáze EL.</p>
      <figure>
        <img src="https://sportky.zoznam.sk/cacheImg/obr/1200px/arsenal-londyn-freddie-ljungberg-532159.jpg"/>
        <figcaption>Freddie Ljungberg v drese Arsenalu<cite><b>Zdroj:</b> TASR/AP/Richard Lewis</cite></figcaption>
      </figure>
      <p>Emery pôsobil v londýnskom veľkoklube 18 mesiacov, keď v máji 2018 nahradil legendárneho Arsena Wengera. Predtým si pripísal niekoľko pozoruhodných úspechov vo viacerých krajinách. S tímom Paríž St. Germain získal francúzsky titul a so španielskym FC Sevilla trikrát zasadol na trón víťaza Európskej ligy.</p>
      <p>Zaujímavosťou je, že počas Wengerovej éry sa ani raz nestalo, aby Arsenal nezvíťazil v siedmich súťažných zápasoch v rade. Francúz pritom absolvoval na lavičke Londýnčanov 1235 stretnutí. Zatiaľ najdlhšie čakal anglický tím na víťazstvo v roku 1992 pod Georgeom Grahamom (8 duelov, pozn.). Ďalším nelichotivým faktom je, že Arsenal momentálne čaká na trojbodový zápis v Premier League od 6. októbra.</p>
      <footer><b>Zdroj:</b> športky<br/><b>Foto:</b> SITA/AP/Matt Dunham</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221381/frustracia-hnev-a-rozcarovanie-fanusikovia-arsenalu-maju-vsetkeho-po-krk-emery-von"/>
        <a href="https://sportky.zoznam.sk/c/221343/hviezda-chelsea-sa-stala-obetou-podvodu-vlastneho-agenta-chcel-som-verit-v-uprimnost-a-cestnost"/>
        <a href="https://sportky.zoznam.sk/c/221325/stolicka-arsenalu-sa-kyve-na-vsetky-strany-media-uz-maju-emeryho-nastupcu"/>
        <a href="https://sportky.zoznam.sk/c/221323/liverpool-po-remize-s-neapolom-na-tenkom-lade-aj-vlani-sme-potrebovali-v-poslednom-zapase-vyhrat"/>
      </related>
    </article>
  </body>
</html>