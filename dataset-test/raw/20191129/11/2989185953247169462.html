<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/sport/427887-drujestvo-na-tomov-ima-da-vzema-nad-4-miliona-ot-faliraloto-cska"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T11:27:00+00:00"/>
    <meta property="og:title" content="Дружество на Томов има да взема над 4 милиона от фалиралото ЦСКА"/>
    <meta property="og:description" content="Дружеството Лира Инвестмънтс, което е свързано с бившия силен човек в ЦСКА Александър Томов, има признати вземания за над 4 милиона лева от фалиралото ПФК ЦСКА АД. Това показа справка с Търговския регистър. Точната сума е 3 998 045,57 лева главн"/>
  </head>
  <body>
    <article>
      <h1>Дружество на Томов има да взема над 4 милиона от фалиралото ЦСКА</h1>
      <address><time datetime="2019-11-29T11:27:00+00:00">29 Nov 2019, 11:27</time> by <a rel="author" href="https://fakti.bg/author/8" target="_blank">Ивайло Борисов</a></address>
      <p>Дружеството "Лира Инвестмънтс", което е свързано с бившия силен човек в ЦСКА Александър Томов, има признати вземания за над 4 милиона лева от фалиралото ПФК ЦСКА АД. Това показа справка с Търговския регистър. Точната сума е 3 998 045,57 лева главница и още 395 058,39 лв. лихви или общо 4 393 103,96 лева, пише "Тема спорт".</p>
      <p>Според запознати обаче "Лира Инвестмънтс" няма да получи и стотинка от дължимото, въпреки че съдът е признал, че дружеството е кредитор на ПФК ЦСКА АД.</p>
      <p>Средствата, предвидени за удовлетворение на кредиторите, вече бяха разпределени и са изплатени почти изцяло.</p>
      <p>Близо 4,4-те милиона към "Лира Инвестмънтс" не са били предвидени в сметката за разпределение на осемте милиона и няма как да бъдат добавени впоследствие. Както е известно, "Ред Енимълс" плати 8 милиона за активите на фалиралото дружество.</p>
      <p>"Лира Инвестмънтс" е базирано в Люксембург. В Търговския регистър има две дружества с такива имена, като Александър Томов фигурира в едно от тях като управител.</p>
    </article>
  </body>
</html>