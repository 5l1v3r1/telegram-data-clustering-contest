<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/health/do-koleda-mestyat-na-drugo-myasto-metadonovata-programa.html"/>
    <meta property="og:site_name" content="News.bg"/>
    <meta property="article:published_time" content="2019-11-29T11:35:31+00:00"/>
    <meta property="og:title" content="До Коледа местят на друго място метадоновата програма"/>
    <meta property="og:description" content="Тя ще е далеч от жилищни сгради, детски градини и училища,"/>
  </head>
  <body>
    <article>
      <h1>До Коледа местят на друго място метадоновата програма</h1>
      <address><time datetime="2019-11-29T11:35:31+00:00">29 Nov 2019, 11:35</time> by <a rel="author" href="https://news.bg/author/dilyana-panayotova" target="_blank">Диляна Панайотова</a></address>
      <p><b>До Коледа местят метадоновата програма от столичния квартал "Младост".</b> Това стана ясно от думите на здравния министър в парламента.</p>
      <p>Програмата ще бъде настанена далеч от жилищни сгради, детски градини, училища, детски площадки, поясни Кирил Ананиев. <b>Министърът не посочи конкретно място.</b></p>
      <p>Програмата ще бъде преместена в закрито помещение със специализиран достъп. В момента се прави ремонт на сградата. До 16 декември ремонтът ще бъде приключен, което означава, че <b>до 25 декември и програмата ще бъде настанена на новото място.</b></p>
      <p>Припомняме, <b><a href="https://news.bg/society/protestirashti-zhiteli-na-stolichniya-kv-mladost-1-blokiraha-tsarigradsko-shose.html">жители на "Младост" нееднократно излизаха на протест</a>,</b> след като метадоновата програма беше настанена в помещения на болница "Света Ана". Според живущите наоколо не може такъв тип заведение да бъде в близост до жилищни сгради, детски градини и площадки, тъй като това създава опасност за децата им. Имаше и оплаквания за <b><a href="https://news.bg/regions/zhitelite-na-mladost-plashat-s-blokadi-zaradi-tsentara-za-narkozavisimi.html">рязко увеличение на битовата престъпност в района</a>,</b> макар и официални данни за това да не бяха предоставени.</p>
      <p>На среща с протестиращи<b> <a href="https://news.bg/health/tsentarat-za-narkozavisimi-e-v-mladost-vremenno-uspokoyava-mz.html">здравният министър се ангажира да премести програмата</a></b> на по-подходящо място.</p>
      <p>Напрежение около методановата програма се създаде и преди около две години, когато се пусна слух, че тя ще бъде <b><a href="https://news.bg/society/nyama-da-mestyat-tsentara-po-narkomanii-v-stolichniya-kvartal-banishora.html">настанена в квартал "Банишора"</a>,</b> след като Столичната община не поднови договора за наем на сградата на улица "Пиротска".</p>
    </article>
  </body>
</html>