<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/rogaland/kutter-ut-vanlege-julegaver-1.14788684"/>
    <meta property="og:site_name" content="NRK"/>
    <meta property="article:published_time" content="2019-11-29T11:10:38+00:00"/>
    <meta property="og:title" content="Droppar julegåvene – gir kvarandre ein familiefestival"/>
    <meta property="og:description" content="Ifølge Virke kjem vi til å bruke 58 milliardar kroner på julegåver i år. I familien til Inga Klokkerstuen Wangensteen skal dei gi kvarandre meir tid."/>
  </head>
  <body>
    <article>
      <h1>Droppar julegåvene – gir kvarandre ein familiefestival</h1>
      <h2>Ifølge Virke kjem vi til å bruke 58 milliardar kroner på julegåver i år. I familien til Inga Klokkerstuen Wangensteen skal dei gi kvarandre meir tid.</h2>
      <address><time datetime="2019-11-29T11:10:38+00:00">29 Nov 2019, 11:10</time> by <a rel="author">Marthe Synnøve Susort Johannessen</a></address>
      <p>– Ungane skal framleis frå fysiske gåver, men for oss vaksne blir det ingen gåver. I staden brukar vi pengane på ein festival, seier Inga Klokkerstuen Wangensteen.</p>
      <p>Ho er i full gong med å planlegge familiefestivalen som skal gå føre seg tre dagar til ende, i juni neste år. Det blir festmiddag, omvisingar og overraskingar.</p>
      <p>Familien som i oppveksten hennar budde i Etne, har starta nye familiar og er spreidd i ulike delar av landet.</p>
      <figure>
        <img src="https://gfx.nrk.no/WuqtEmWKEd0Wq7i_7cV8QwBS3DOKaWHOs8xvmkEgOXew.jpg"/>
        <figcaption>DEN FINASTE PLASSEN: Her på Rygg i Etne skal familien møtast. I huset som Inga vaks opp i, bur bestemor på 91 år i dag. <br/>Foto: Marthe Synnøve Johannessen / NRK</figcaption>
      </figure>
      <p>Tid saman er det dei ønsker seg aller mest.</p>
      <h3>Julegåvene blir kasta</h3>
      <p>Hovudorganisasjonen Virke bereknar at vi kjem til å bruke 58 milliardar kroner på julegåver i år. Det er nesten 11.000 kroner frå kvar og ein si lommebok, og elleve milliardar meir enn for ti år sidan.</p>
      <p>Leiar i miljøorganisasjonen Framtiden i våre hender, Anja Bakken Riise, trur mange av julegåvene får eit kort liv før dei ender opp i søppelkassa. Ho rår julegåvehandlarane å gi ei oppleving til jul.</p>
      <figure>
        <img src="https://gfx.nrk.no/H_99sjD9rR4hY-S34YsSyA6Z81NU4tiry3VGMn8C-Pzw.jpg"/>
        <figcaption>ROSAR GÅVA: Leiar i miljøvernorganisasjonen Framtiden i våre hender, Anja Bakken Riise synest det er fantastisk at familien til Wangensteen skal gi kvarandre tid til jul. <br/>Foto: FIVH</figcaption>
      </figure>
      <p>– Ein god tommelfingerregel er å gi opplevingar i staden for ting. Gå ut og et, gå på kino eller teater. Eller gi i gåve at du skal gå ein tur med nokon, seier ho.</p>
      <p>
        <i>– Kor skadeleg for miljøet er alle tinga vi gir kvarandre til jul?</i>
      </p>
      <p>– Det er vanskeleg å komme med konkrete utsleppstal knytt til jul, men vi veit jo at nordmenn ligg på europatoppen når det gjeld kjøp og kast av generelle forbruksvarer, seier Riise.</p>
      <p>Det er særleg dei små gåvene vi ikkje har planlagt så godt som står i fare for å bli kasta, meiner Riise.</p>
      <p>– Det er jo veldig uheldig og noko vi kan prøve å unngå, seier ho.</p>
      <h3>Slepp å klø seg i hovudet</h3>
      <p>Inga Klokkerstuen Wangensteen gler seg til årets største julegåve. Det gjer resten av familien også.</p>
      <p>– Mormor på 91 år synest det er ein kjempefin idé. For henne er det å samle ungar, barnebarn og oldebarn det finaste som finst, seier Wangensteen.</p>
      <p>Også dei andre vaksne gir tommel opp for idéen. Dei gler seg også til å sleppe å fylle ønskelista når ein ikkje saknar noko.</p>
      <figure>
        <img src="https://gfx.nrk.no/dY_cy2HSWMZUbUN-yt8hcwr2rK_rW365rkTQjqthJM_Q.jpg"/>
        <figcaption>OMFATTANDE PROGRAM: Det er mykje som skal planleggast før festivalen. <br/>Foto: Marthe Synnøve Johannessen / NRK</figcaption>
      </figure>
      <p>– Når du kjem til det punktet at du må klø deg i hovudet og verkeleg tenkje etter kva du skal ønske deg om nokon spør, så betyr det kanskje at du ikkje treng noko. Då er det å vere saman kanskje det finaste du kan få, seier Wangensteen.</p>
      <blockquote><b>Framtiden i våre hender sine julegåvetips:</b><br/>Skriv ønskeliste, så veit du kva du treng om nokon spør.<br/>Gi brukte julegåver. Dei kan du finne på for eksempel Finn, Tise eller i den lokale gjenbruksbutikken.<br/>Spør om nokon ønsker seg ein teneste. Det kan vere barnepass, lån av hytte, eller at dei treng at noko blir fiksa heime.<br/>Gå saman fleire og gi ein dyrare ting som varer lenger, framfor mange små gåver.<br/>Gi gåva til nokon som treng ho meir. For eksempel gjennom ein organisasjon.<cite>Kjelde: Framtiden i våre hender</cite></blockquote>
    </article>
  </body>
</html>