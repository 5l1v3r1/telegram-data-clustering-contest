<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/la-calciatrice-nigeriana-eni-aluko-lascia-la-juve-a-torino-vengo-trattata-come-una-ladra_it_5de0eea0e4b0913e6f7cd47e?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-11-29T11:03:30+00:00"/>
    <meta property="og:title" content="La calciatrice nigeriana Eni Aluko lascia la Juve: &quot;A Torino vengo trattata come una ladra&quot;"/>
    <meta property="og:description" content="La calciatrice 32enne anglo-nigeriana scrive una lettera aperta al Guardian: &quot;Mai ricevuti insulti dal campionato o dai tifosi, ma mi sono stancata: la città è indietro di decenni&quot;. I club di Serie A: &quot;Non facciamo abbastanza, ora basta&quot;"/>
  </head>
  <body>
    <article>
      <h1>La calciatrice nigeriana Eni Aluko lascia la Juve: "A Torino vengo trattata come una ladra"</h1>
      <h2>La calciatrice 32enne anglo-nigeriana scrive una lettera aperta al Guardian: "Mai ricevuti insulti dal campionato o dai tifosi, ma mi sono stancata: la città è indietro di decenni". I club di Serie A: "Non facciamo abbastanza, ora basta"</h2>
      <address><time datetime="2019-11-29T11:03:30+00:00">29 Nov 2019, 11:03</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5de0f1ac210000787e34e77f.jpeg?cache=rIwzt5mgX5&amp;ops=scalefit_630_noupscale"/>
        <figcaption>Filippo Alfero - Juventus FC via Getty Images</figcaption>
      </figure>
      <p>“Sono stanca di essere trattata come una ladra, vado via da Torino”, recita la lettera con cui la calciatrice Eniola Aluko dice addio Juventus. L’annuncio arriva dalle pagine del <a href="https://www.theguardian.com/football/blog/2019/nov/28/the-end-of-my-italian-chapter-means-trading-turin-for-fresh-adventures">Guardian</a>: la campionessa 32enne di origini nigeriane naturalizzata britannica lascia il club bianconero dopo una sola stagione e mezzo, dicendosi stanca delle discriminazioni vissute nel capoluogo piemontese.</p>
      <p>“Questo fine settimana voglio giocare la mia ultima partita per la Juventus, portando a termine un anno e mezzo di grandi successi e in cui ho imparato tanto. Quando sono arrivata nell’estate del 2018, sono stata conquistata da un grande club e da un grande progetto. Sul campo abbiamo vinto tanto: un titolo di campionato, la coppa nazionale e la Supercoppa”. Ma fuori dal campo, per Eniola Aluko era tutta un’altra storia: “A volte Torino sembra essere decenni indietro sul tema integrazione. Sono stanca di entrare nei negozi e avere la sensazione che il titolare si aspetti che io rubi qualcosa”.</p>
      <p>La denuncia della calciatrice prosegue: “A volte arrivi all’aeroporto e i cani antidroga iniziano a fiutarti come se fossi Pablo Escobar”. La campionessa ha però tenuto a specificare di non essere stata vittima di episodi di razzismo da parte tifosi della Juventus né tanto meno nel campionato di calcio femminile.</p>
      <p>Eppure, specifica Eniola Aluko, “<a href="https://www.huffingtonpost.it/news/cori-razzisti/">il tema razzismo in Italia e nel calcio italiano esiste</a> ed è la risposta che viene fornita a preoccuparmi: dai presidenti ai tifosi del calcio maschile che lo vedono come parte della cultura del tifo”.</p>
      <p>Una lettera aperta “a tutti coloro che amano il calcio italiano per chiedere aiuto nel combattere il razzismo”. I 20 club di Serie A hanno sottoscritto un documento con cui si impegnano “pubblicamente a fare meglio”, chiedendo “una efficace policy contro il razzismo, con nuove leggi e regolamenti”. La lettera inizia con un’ammissione di colpa: “Dobbiamo riconoscere che abbiamo un serio problema con il razzismo negli stadi italiani e che non l’abbiamo combattuto a sufficienza nel corso di questi anni”.</p>
      <ul>
        <li>HuffPost</li>
      </ul>
    </article>
  </body>
</html>