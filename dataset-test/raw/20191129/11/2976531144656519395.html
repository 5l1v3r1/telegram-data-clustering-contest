<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-29/talibanerna-avvaktar-om-nya-samtal-med-usa"/>
    <meta property="og:site_name" content="Sydsvenskan"/>
    <meta property="article:published_time" content="2019-11-29T11:05:00+00:00"/>
    <meta property="og:title" content="Talibanerna avvaktar om nya samtal med USA"/>
    <meta property="og:description" content="I utspel i torsdags hävdade Trump att talibanerna eftersträvar en uppgörelse."/>
  </head>
  <body>
    <article>
      <h1>Talibanerna avvaktar om nya samtal med USA</h1>
      <address><time datetime="2019-11-29T11:05:00+00:00">29 Nov 2019, 11:05</time> by <a rel="author">TT</a></address>
      <p>Det är alldeles för tidigt att tala om att återuppta direkta samtal med Washington. Så lyder budskapet från talibanerna i Afghanistan – dagen efter att USA:s president Donald Trump påstått att förhandlingarna inletts på nytt.</p>
      <p>”Vi kommer att ge vår officiella kommentar senare”, uppger talibanernas talesperson Zabihullah Mujahid för nyhetsbyrån AFP.</p>
      <p>I sitt utspel i torsdags hävdade Trump att talibanerna eftersträvar en uppgörelse.</p>
      <p>– Vi har möten med dem och vi säger att ett eldupphör måste till, sade Trump när han överraskande landade på en flygbas utanför Kabul.</p>
      <p>I september ställde Trump abrupt in de pågående fredssamtalen med talibanrörelsen efter en blodig attack i Kabul då bland annat en amerikansk medborgare dödades. Samtalen om ett tillbakadragande av amerikanska trupper mot försäkran om att talibanerna inte skulle låta terrororganisationer få fäste i Afghanistan hade pågått i närmare ett år när de avbröts.</p>
    </article>
  </body>
</html>