<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/599711/i-alvania-metra-tis-pliges-tis-i-elpida-thaftike-sta-syntrimmia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-29T11:39:00+00:00"/>
    <meta property="og:title" content="Η Αλβανία μετρά τις πληγές της- Η ελπίδα «θάφτηκε» στα συντρίμμια"/>
    <meta property="og:description" content="Ο φονικός σεισμός ισοπέδωσε και ανθρώπινες ψυχές. Είναι εκείνοι που οι δικοί τους άνθρωποι δεν στάθηκαν τυχεροί. Σήμερα το πρωί ο αριθμός των θυμάτων φτάνει..."/>
  </head>
  <body>
    <article>
      <h1>Η Αλβανία μετρά τις πληγές της- Η ελπίδα «θάφτηκε» στα συντρίμμια</h1>
      <address><time datetime="2019-11-29T11:39:00+00:00">29 Nov 2019, 11:39</time> by <a rel="author">sigmalive</a></address>
      <p>Ο φονικός σεισμός ισοπέδωσε και ανθρώπινες ψυχές. Είναι εκείνοι που οι δικοί τους άνθρωποι δεν στάθηκαν τυχεροί. Σήμερα το πρωί ο αριθμός των θυμάτων φτάνει τους 48. Θρήνος στα χαλάσματα. Χειροκροτήματα στα συντρίμμια, όταν οι διασώστες απεγκλωβίζουν ζωντανό. Βροχερή η νύχτα που πέρασε για τους ξεσπιτωμένους, που βρήκαν καταφύγιο στις σκηνές, οι οποίες στήθηκαν στο στάδιο του Δυρραχίου. Τα φυσικά φαινόμενα έγιναν ο εφιάλτης τους.</p>
      <p>Στο προάστιο του Δυρραχίου, την Κενέτα, που στα ελληνικά σημαίνει Βάλτος, αργά χθες το απόγευμα γράφτηκε ο επίλογος μιας οικογενειακής τραγωδίας. Οι διασώστες έδωσαν μάχη με τον χρόνο και τους μετασεισμούς. Η οικογένεια εγκλωβίστηκε μέσα στα συντρίμμια του σπιτιού της. Ο πόνος αβάσταχτος για τους συγγενείς. Θρηνούν τα 8 από τα 9 εγκλωβισμένα μέλη της οικογένειας. Τυχερός στάθηκε ο 17χρονος. Δίδυμα αγγελούδια μαζί με την μητέρα βρέθηκαν αγκαλιά στο κρεβάτι. Δίπλα τους η 13χρονη αδελφή τους. Πρόσωπα σκυθρωπά, σκαμμένα από τον πόνο μετρούσαν βασανιστικά την ώρα, τα λεπτά και κοιτούσαν στα μάτια με αγωνία τους διασώστες.</p>
      <p>«Η ελπίδα υπάρχει μέχρι το τέλος. Ο Θεός είναι μεγάλος», έλεγαν και ξανάελεγαν για τη μάνα και τα 3 παιδιά της. Εκεί συναντάμε την ομάδα Ελλήνων διασωστών από την Θεσσαλονίκη. Δίνουν την δική τους μάχη. Πρέπει με ψυχραιμία να αντιμετωπίσουν την κατάσταση. Συνεργάζονται και με άλλες ομάδες διασωστών. Κάθε κίνηση πρέπει να γίνεται μεθοδικά και με υπομονή. Μια λάθος κίνηση μπορεί να αποβεί μοιραία.</p>
      <p>Σε μια άλλη γειτονιά στην παραλιακή ζώνη, ένας άνδρας χάνει τις αισθήσεις του, όταν καλείται να αναγνωρίσει τη σορό που μόλις είχαν απεγκλωβίσει από τα συντρίμμια. Ήταν ο ξάδελφος του, εργαζόμενος σε ξενοδοχείο που κατέρρευσε.</p>
      <p>Πολλές γειτονιές στο Δυρράχιο είναι αποκλεισμένες από τον στρατό και την αστυνομία. Τα πολυώροφα κτίρια που εγκαταλείφθηκαν μοιάζουν με φαντάσματα. Κάθε μετασεισμός επιδεινώνει την κατάσταση και πέφτουν μπάζα στους δρόμους.</p>
      <p>Ο κόσμος ζει στους δρόμους και στις πλατείες, ενώ κάποιοι εγκατέλειψαν την πόλη. Ο ανθρώπινος πόνος είναι για όλους. Ένα κύμα αλληλεγγύης πλημμυρίζει τους σεισμόπληκτους. Παντού μοιράζονται ρούχα, ενώ κάποιοι πήραν την πρωτοβουλία και προσφέρουν φαγητό. Από σήμερα στο κέντρο του Δυρραχίου δύο κινητά μαγειρεία του Ελληνικού Στρατού που έφτασαν χθες το απόγευμα με C-130 θα προσφέρουν 300 μερίδες φαγητού μεσημέρι και βράδυ. Οι Αλβανοί σε κάθε βήμα μας ευχαριστούν τους Έλληνες. Μιλάνε τη γλώσσα μας, γιατί έχουν δουλέψει χρόνια στη χώρα μας και όπως μας λένε είναι μια δεύτερη πατρίδα γι΄αυτούς.</p>
      <p>Οι ειδικοί κάνουν λόγο για κακοτεχνίες σε σαθρά εδάφη. Στην έκτακτη συνάντηση του υπουργικού Συμβουλίου ο Έντι Ράμα ανακοινώνει πως οι άστεγοι από την περιοχή του Δυρραχίου θα φύγουν από τις σκηνές και θα μεταφερθούν σε ξενοδοχεία, καθώς ο χειμώνας είναι βαρύς. Εκεί υπάρχουν 625 ξενοδοχεία. Παράλληλα για τις περιοχές, όπου δεν υπάρχει αυτή η λύση ζήτησε από τον στρατό να εγγυηθεί την ποιότητα των σκηνών.</p>
      <p>Στο Δυρράχιο σοβαρές ζημίες έχουν υποστεί 701 κτίρια, εκ των οποίων τα 12 καταστράφηκαν ολοσχερώς και τα 176 κρίθηκαν ακατοίκητα. Ζημίες υπάρχουν και στην περιφέρεια των Τιράνων. 15 σπίτια καταστράφηκαν και 239, ανάμεσα τους και παλιά αρχοντικά, έχουν υποστεί σοβαρές ζημιές.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>