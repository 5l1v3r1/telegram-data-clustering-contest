<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/bp-dec-slowo-boze-jest-skuteczne-d577655/"/>
    <meta property="og:site_name" content="eKAI"/>
    <meta property="article:published_time" content="2019-11-29T11:36:00+00:00"/>
    <meta property="og:title" content="Bp Dec: Słowo Boże jest skuteczne"/>
    <meta property="og:description" content="- Słowo Boże gdy wychodzi od Boga nie wraca bezowocnie, jest skuteczne. Słowo Boże i miłość Boża wyzwala. Dlatego zbawienie przyszło przez krzyż i przez słowo Prawdy. Ordynariusz diecezji świdnickiej,"/>
  </head>
  <body>
    <article>
      <h1>Bp Dec: Słowo Boże jest skuteczne</h1>
      <address><time datetime="2019-11-29T11:36:00+00:00">29 Nov 2019, 11:36</time> by <a rel="author">ako</a></address>
      <p>
        <b>– Słowo Boże gdy wychodzi od Boga nie wraca bezowocnie, jest skuteczne. Słowo Boże i miłość Boża wyzwala. Dlatego zbawienie przyszło przez krzyż i przez słowo Prawdy. Ordynariusz diecezji świdnickiej, 28 listopada, przewodniczył wieczornemu nabożeństwu w sanktuarium św. Józefa w Świdnicy u Ojców Paulinów z przekazaniem Księgi Pisma Świętego dla uczestników katechez drogi neokatechumenalnej.</b>
      </p>
      <p>W homilii biskup podkreślił, że świat staje się lepszy przez każdy najdrobniejszy czyn. – Dziękujmy Chrystusowi, że nas uczynił uczniami, że nas prowadzi w Kościele w Mocy Ducha Świętego. Trwajmy w tej mocy. Naszym myśleniem, mówieniem i działaniem czyńmy ten świat lepszym. Przez każdy nasz najdrobniejszy dobry czyn ten świat będzie lepszy – mówił bp Dec.</p>
      <p>– Jest to piętnasta z cyklu katechez w ramach drogi neokatechumenalnej głoszonych w naszej parafii. Wcześniejsze katechezy były przygotowaniem i rozważaniem Słowa Bożego. Dziś każdy uczestnik katechez otrzymał z rąk księdza biskupa Słowo Boże – mówił o. Dariusz Laskowski, kustosz diecezjalnego Sanktuarium św. Józefa Opiekuna Rodzin.<br/>W rozmowie z KAI proboszcz parafii pw. Św. Józefa w Świdnicy wskazał, że klucze do Słowa Bożego są zostawione w Kościele. Biskupi i kapłani mają je wyjaśniać i głosić. – Właśnie dlatego, z czego bardzo się cieszyliśmy, uczestnicy z rąk księdza biskupa, otrzymali Biblię, aby ją rozważać i żyć na co dzień Słowem Bożym. Katechezy powoli się kończą. Wierzymy, że powstanie kolejna wspólnota, już czwarta, która będzie się spotykać dwa razy w tygodniu na Eucharystii i na rozważaniu Słowa Bożego – powiedział.</p>
      <p>Nabożeństwo w kościele Św. Józefa w Świdnicy składało się z Liturgii Słowa, w trakcie której przeczytano cztery fragmenty Biblii. Następnie biskup wygłosił homilię zachęcając do rozważania Słowa Bożego. Po nabożeństwie odbyło się spotkanie biskupa z uczestnikami katechez drogi neokatechumanelnej.</p>
      <footer>Świdnica Ⓒ Ⓟ</footer>
    </article>
  </body>
</html>