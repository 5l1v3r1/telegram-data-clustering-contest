<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119960-uns-slucaj-zastrasivanja-sovilja-na-platformi-za-zastitu-novinarstva-saveta-evrope?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-29T11:15:04+00:00"/>
    <meta property="og:title" content="UNS: Slučaj zastrašivanja Sovilja na Platformi za zaštitu novinarstva Saveta Evrope"/>
    <meta property="og:description" content="Udruženje novinara Srbije (UNS) saopštilo je danas da je na Platformi Saveta Evrope za zaštitu novinarstva i bezbednost novinara i slučaj novinara N1 Miodraga Sovilja zbog &quot;prljave kampanje&quot; posle postavljanja pitanja predsedniku Srbije Aleksandru Vučiću.Slučaj je Platformi Saveta Evrope prijavila Evropska federacija novinara.Sovilj je, stoji na Platformi, bio meta zastrašivanja, pretnji i prljave kampanje zvaničnika i medija bliskih vlasti. Razlog je, navodi se, hospitalizacija Vučića nekoliko sati nakon što ga je Sovilj javno suočio sa optužbama o korupciji u vladi.Vučića je Sovilj 15. novembra ispitivao o navodnoj ulozi oca ministra unutrašnjih poslova Nebojše Stefanovića u sumnjivoj kupovini državnog oružja i više puta ga pitao da li mu je poznat dokument koji je pokazivao na svom telefonu, a koji bi trebalo da dokazuje sukob interesa, navodi se na Platformi.Kako je UNS preneo, onda su usledila &quot;zastrašivanja&quot;, &quot;pretnje&quot; i &quot;prljava kampanja&quot; zvaničnika i medija koji su optuživali Sovilja da je &quot;provocirao…"/>
  </head>
  <body>
    <article>
      <h1>UNS: Slučaj zastrašivanja Sovilja na Platformi za zaštitu novinarstva Saveta Evrope</h1>
      <address>
        <time datetime="2019-11-29T11:15:04+00:00">29 Nov 2019, 11:15</time>
      </address>
      <p><b>Udruženje novinara Srbije (UNS) saopštilo je danas da je na Platformi Saveta Evrope za zaštitu novinarstva i bezbednost novinara i slučaj novinara N1 Miodraga Sovilja zbog "prljave kampanje" posle postavljanja pitanja predsedniku Srbije Aleksandru Vučiću.</b><br/><br/>Slučaj je Platformi Saveta Evrope prijavila Evropska federacija novinara.<br/><br/>Sovilj je, stoji na Platformi, bio meta zastrašivanja, pretnji i prljave kampanje zvaničnika i medija bliskih vlasti. Razlog je, navodi se, hospitalizacija Vučića nekoliko sati nakon što ga je Sovilj javno suočio sa optužbama o korupciji u vladi.<br/><br/>Vučića je Sovilj 15. novembra ispitivao o navodnoj ulozi oca ministra unutrašnjih poslova Nebojše Stefanovića u sumnjivoj kupovini državnog oružja i više puta ga pitao da li mu je poznat dokument koji je pokazivao na svom telefonu, a koji bi trebalo da dokazuje sukob interesa, navodi se na Platformi.<br/><br/>Kako je UNS preneo, onda su usledila "zastrašivanja", "pretnje" i "prljava kampanja" zvaničnika i medija koji su optuživali Sovilja da je "provocirao predsednika", da je postupao "nepristojno", "uvredljivo" i sa "nepoštovanjem" i da je to dovelo do pogoršanja zdravlja Vučića, što je predsednik kasnije negirao, piše na Platformi.<br/><br/>Navodi se i da je fotografija Sovilja preuzeta sa društvene mreže sa njegovog studentskog naloga i objavljena u medijima kako bi ga prikazali kao "alkoholičara" i "zavisnika".<br/><br/>Cilj onlajn Platforme Saveta Evrope je da unapredi zaštitu novinara, tako što objavljuje pretnje i nasilje nad novinarima i medijskim radnicima i tako omogućava Savetu Evrope da bolje bude upoznata sa ovim slučajevima i da, ukoliko je potrebno, na vreme reaguje.</p>
    </article>
  </body>
</html>