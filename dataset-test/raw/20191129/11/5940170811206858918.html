<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-sto-gioyropa%E2%80%A6-sti-braxonisida"/>
    <meta property="og:site_name" content="24sports.com.cy"/>
    <meta property="article:published_time" content="2019-11-29T11:12:00+00:00"/>
    <meta property="og:title" content="ΑΠΟΕΛ: Στο Γιουρόπα… στη βραχονησίδα;"/>
    <meta property="og:description" content="Προκρίθηκε; Ναι. Τεράστιο επίτευγμα; Ναι. Ιστορικό; Ναι. Πακτωλός χρημάτων; Πάλι ναι. Με τη βραχονησίδα όμως τι γίνεται;"/>
  </head>
  <body>
    <article>
      <h1>ΑΠΟΕΛ: Στο Γιουρόπα… στη βραχονησίδα;</h1>
      <h2>Εκτός απροόπτου Φεβρουάριο το ΑΠΟΕΛ- Ανόρθωση</h2>
      <address><time datetime="2019-11-29T11:12:00+00:00">29 Nov 2019, 11:12</time> by <a rel="author">24sports team</a></address>
      <p>Προκρίθηκε; Ναι. Τεράστιο επίτευγμα; Ναι. Ιστορικό; Ναι. Πακτωλός χρημάτων; Πάλι ναι. Με τη βραχονησίδα όμως τι γίνεται;</p>
      <p>Γιατί ναι μεν προκρίθηκε και μαγκιά του αλλά έτσι όπως τα έκαναν με τις ημερομηνίες, τον βλέπω να παίζει τον ΑΠΟΕΛ το ματς της 2ης αγωνιστικής τον Μάρτιο του 2021.</p>
      <p>Με λίγα λόγια το πέρασμα στους «32» προκαλεί επιεικώς ένα μπάχαλο.</p>
      <p>Ας πάρουμε τα πράγματα από την αρχή. Στις 16 Δεκεμβρίου θα γίνει η κλήρωση. Εκεί θα μάθει ο ΑΠΟΕΛ με ποια ομάδα θ’ αναμετρηθεί στα δύο ματς που είναι ορισμένα για τις 20 με 27 του Φεβρουαρίου. Στην Ευρώπη είναι καθαρά και ξάστερα. Στο πρωτάθλημα όμως της ΚΟΠ δεν είναι.</p>
      <p>Ο ΑΠΟΕΛ είναι προς το παρόν μείον τρία ματς. Δύο εκ των οποίων θα τα δώσει τις πρώτες δύο από τις Τετάρτες του Ιανουαρίου. Στις 8 με Ολυμπιακό και στις 15 με Εθνικό εκτός. Απομένει ένα ακόμη ματς πρωταθλήματος.</p>
      <p>Μάλλον δεν μπορεί να το δώσει τον ίδιο μήνα καθώς η ΚΟΠ ανακοίνωσε ότι τον Ιανουάριο θα πρέπει να ολοκληρωθεί η φάση των «16» κάτι που σημαίνει ότι υπόλοιπες δύο Τετάρτες είναι κατοχυρωμένες. Η κλήρωση για τη φάση του κυπέλλου θα γίνει στις 5 Δεκεμβρίου και ενδεχομένως να μας ανακοινώσουν εάν σκέφτονται κάποια αλλαγή.</p>
      <p>Από κει και πέρα, αν πάμε τον Φεβρουάριο, οι δύο Πέμπτες του είναι κατοχυρωμένες για το Γιουρόπα. Απομένουν άλλες δύο, οι οποίες κατά την ΚΟΠ είναι ημερομηνίες κυπέλλου.</p>
      <p>Αν υποθέσουμε ότι θα προβούν σε αλλαγή για την φάση των «8» και αν προκριθεί ο ΑΠΟΕΛ εκεί, τότε το ΑΠΟΕΛ- Ανόρθωση είτε θα γίνει στις 5 Φεβρουαρίου είτε στις 12.</p>
      <p>Με βάση τον προγραμματισμό της ΚΟΠ και αν δεν αλλάξει κάτι στη συνέχεια, το ντέρμπι ΑΠΟΕΛ Ανόρθωση θα γίνει σε μια από τις δύο Τετάρτες που είναι διαθέσιμες τον Φεβρουάριο.</p>
      <p>Κάτι διαφορετικό δεν μπορεί να γίνει αφού στις 23 Φεβρουαρίου θα ξεκινήσει η Β’ φάση του πρωταθλήματος και αντιλαμβάνεστε ότι δεν μπορεί να προχωρήσουμε εκεί αν δεν διαμορφωθεί η τελική βαθμολογία.</p>
      <p>Συνεπώς όλα δείχνουν Φεβρουάριο για το ντέρμπι και μάλλον θα μετακινηθούν τα μάτς του ΑΠΟΕΛ για την φάση των 8 παρά πέρα. Το σίγουρο είναι ότι ο ΑΠΟΕΛ από τον Ιανουάριο και μέχρι το τέλος Φεβρουαρίου θα δίνει δύο ματς την εβδομάδα!!</p>
      <p> </p>
    </article>
  </body>
</html>