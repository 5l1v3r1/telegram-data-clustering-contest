<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/jog/jogserto-volt-a-supradyn-kids-reklam-1900767/"/>
    <meta property="og:site_name" content="Világgazdaság"/>
    <meta property="article:published_time" content="2019-11-29T11:32:00+00:00"/>
    <meta property="og:title" content="Jogsértő volt a Supradyn Kids reklám"/>
    <meta property="og:description" content="A Bayer Hungária Kft. 7 millió forintos bírságot kapott, mert jogsértő módon, közvetlenül szólított meg gyermekeket."/>
  </head>
  <body>
    <article>
      <h1>Jogsértő volt a Supradyn Kids reklám</h1>
      <address><time datetime="2019-11-29T11:32:00+00:00">29 Nov 2019, 11:32</time> by <a rel="author">VG</a></address>
      <p>A Gazdasági Versenyhivatal (GVH) megállapította, hogy a Bayer Hungária Kft. jogsértő módon, közvetlenül szólított meg gyermekkorúakat Supradyn Kids multivitamin-készítményének egyes reklámjaiban. A hatóság 7 millió forintos bírságot szabott ki a gyógyszercégre.</p>
      <p>A GVH döntésében jogsértőnek minősítette</p>
      <ul>
        <li>a Bayer multivitaminját SpongyaBobos kulaccsal kínáló televíziós reklámot,</li>
        <li>a Nők Lapja Gyerek magazinban megjelent újsághirdetést,</li>
        <li>valamint a terméket varázstörülközővel ajánló televíziós hirdetést.</li>
      </ul>
      <p>A szabályozás alapján ugyanis tilos egy reklámban a gyermekkorúak közvetlen felszólítása a reklámozott áru megvásárlására, illetve szüleik vagy más felnőtt meggyőzésére, hogy vegyék meg nekik a terméket.</p>
      <figure>
        <img src="https://www.vg.hu/wp-content/uploads/2019/11/sup.png"/>
        <figcaption>Fotó: Supradyn</figcaption>
      </figure>
      <p>A hatóság a kereskedelmi gyakorlat megítélésekor figyelembe vette, hogy</p>
      <ul>
        <li>a reklámot leadó csatornákat gyermekek is nézik;</li>
        <li>a hirdetésekben használt „keresd” kifejezés közvetlenül szólítja meg őket;</li>
        <li>a hirdetések dinamikus, a gyermekek érdeklődését felkeltő játékos képi világgal rendelkeztek;</li>
        <li>a termékek összecsomagolása játékokkal is különösen vonzóvá teszi azokat a kiskorúak számára.</li>
      </ul>
      <p>A vizsgálat a gyógyszercég három, gyermekek számára érdekes kiegészítővel (kulaccsal, varázstörölközővel és világító jojóval) összecsomagolt, multivitamint népszerűsítő reklámkampányára terjedt ki. A GVH azonban megszüntette a vizsgálatot a reklámokban használt, egyéb eszközök jelentős részénél a jogsértő közvetlen felszólítás bizonyíthatóságának hiányában – figyelemmel többek között az egyes reklámok megjelenési jellemzőire, tartalmára, illetve szövegezésére.</p>
      <p>A GVH döntésében – összességében mintegy 30 százalékos – bírságcsökkentő tényezőként vette figyelembe, hogy a vállalkozás elismerte a jogsértést, továbbá szigorúbb ellenőrzés alá vonta reklámjait a versenyfelügyeleti eljárás hatására.</p>
    </article>
  </body>
</html>