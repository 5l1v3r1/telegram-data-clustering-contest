<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/h-m-startira-usluga-za-naemane-na-drehi-koyato-ne-se-haresva-na-analizatorite.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T11:13:35+00:00"/>
    <meta property="og:title" content="H&amp;M стартира услуга за наемане на дрехи, която не се харесва на анализаторите"/>
    <meta property="og:description" content="Заради критиките за замърсяване, в които индустрията се обвинява"/>
  </head>
  <body>
    <article>
      <h1>H&amp;M стартира услуга за наемане на дрехи, която не се харесва на анализаторите</h1>
      <address>
        <time datetime="2019-11-29T11:13:35+00:00">29 Nov 2019, 11:13</time>
      </address>
      <p>Гигантът в производството на дрехи Hennes &amp; Mauritz (H&amp;M) тества услуга за наемане на дрехи. Ходът идва в отговор на нарастващата критика за замърсяването, което индустрията причинява.</p>
      <p>От днес потребителите ще могат да наемат дрехи за 350 крони (37 долара) седмично в обновения мегамагазин на компанията на площад Sergels Torg в столицата на Швеция Стокхолм.</p>
      <p>Пускането на услугата също така следва тенденцията, която по-рано тази година зададоха конкурентите на H&amp;M Banana Republic и Urban Outfitters, влизайки в пазара за 1 милиард долара. Междувременно уебсайтове като Vinted и Hurr Collective се разширяват в Европа, предлагайки на потребителите начин да продават, отдават или заемат вече употребявани дрехи.</p>
      <p>Моделът за наемане, с който H&amp;M започва услугата, е ограничен до колекция от 50 облекла. Те ще се предлагат на членовете на програмата за лоялност на компанията. След три месеца ще бъде направена оценка, като услугата вероятно ще се разшири.</p>
      <p>Даниел Клесън, който ръководи бизнес развитието на H&amp;M, посочва за Bloomberg, че компанията има големи надежди в бизнеса под наем, но първо ще тества средата достатъчно, за да може да се адаптира и започне да я променя.</p>
      <p>Решението среща и критика. Анализаторът на Credit Suisse Саймън Ъруин коментира, че има съмнения относно плана. "Ще бъда много изненадан, ако наистина H&amp;M успее да направи от това работещ бизнес модел. Не виждам как разходите около модела за отдаване под наем могат да имат някакъв смисъл при тези цени", обяснява той.</p>
      <p>В същото време промишлеността е подложена на все по-голям контрол, тъй като е отговорна за 10% от глобалните емисии на парникови газове. Според данни на ООН индустрията също така консумира повече енергия, отколкото авиацията и корабоплаването взети заедно.</p>
      <p>Стратегията на H&amp;M до 2040 година предвижда вредните емисии да достигнат отрицателни стойности - компанията да компенсира повече, отколкото произвежда.</p>
    </article>
  </body>
</html>