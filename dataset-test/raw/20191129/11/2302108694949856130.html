<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cristian-ghinea-n-am-votat-rezolutia-parlamentului-european-privind-declararea-urgentei-climatice-pentru-ca-e-doar-o-topaiala-menita-sa-se-simta-unii-utili-cu-declaratii-problemel.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T11:29:52+00:00"/>
    <meta property="og:title" content="Cristian Ghinea: N-am votat rezoluția Parlamentului European privind declararea urgenței climatice, pentru că e „doar o țopăială menită să se simtă unii utili cu declarații”. Problemele climatice sunt serioase și se rezolvă cu acțiuni concrete"/>
    <meta property="og:description" content="Eurodeputatul USR, Cristian Ghinea, spune că nu a votat rezoluția Parlamentului European privind declararea urgenței climatice, pentru că e „doar o"/>
  </head>
  <body>
    <article>
      <h1> Cristian Ghinea: N-am votat rezoluția Parlamentului European privind declararea urgenței climatice, pentru că e „doar o țopăială menită să se simtă unii utili cu declarații”. Problemele climatice sunt serioase și se rezolvă cu acțiuni concrete </h1>
      <address><time datetime="2019-11-29T11:29:52+00:00">29 Nov 2019, 11:29</time> by <a rel="author">Redacția</a></address>
      <p>Eurodeputatul USR, Cristian Ghinea, spune că nu a votat rezoluția Parlamentului European privind declararea urgenței climatice, pentru că e „doar o țopăială menită să se simtă unii utili cu declarații”. Ghinea precizează că a votat în schimb rezoluția prin care Parlamentul European dă mandat clar de negociere pentru Uniunea Europeană pe tema schimbării climatice, pentru că problemele climatice sunt serioase și se rezolvă cu acțiuni concrete.</p>
      <p>Ghinea a scris aceste explicații pe Facebook ca reacție la faptul că organizația Greenpeace l-ar fi trecut pe o ”listă a rușinii” a celor care nu au votat rezoluția PE pentru declararea urgenței climatice.</p>
      <p>„În aceeași zi am votat rezoluția prin care PE dă mandat clar de negociere pentru Uniunea Europeană pe tema schimbări climatice: reduceri ambițioase și clare ale emisiilor, protejare a mediului ca politică primordială a UE, indicații pentru bugetul viitor pentru politici verzi și multe alte principii și acțiuni clare. Moțiunea cu declarare a urgenței nu are niciun efect practic, e doar o țopăială menită să se simtă unii utili cu declarații. Ce înseamnă urgență climatică în practică? Nimic. Doar țopăială retorică. Problemele climatice sunt serioase și se rezolvă cu acțiuni concrete, nu cu declarații goale. Sunt un liberal îngrijorat de problemele climatice și asta va fi poziția mea în PE. Epoca listelor rușinii pentru țopăieli retorice a trecut. Nu am vrut să contribui cu votul meu la alimentarea retoricii goale. Am votat în aceeași ședință rezoluția care chiar face ceva pe subiect”, a explicat Cristian Ghinea.</p>
      <p><a href="https://www.g4media.ro/parlamentul-european-declara-situatia-de-urgenta-privind-clima-eurodeputatii-cer-actiuni-rapide-care-vor-avea-impact-major-asupra-economiilor-nationale-adina-valean-va-avea-un-rol-cheie.html">Parlamentul European a adoptat joi o rezoluție (act fără putere juridică) prin care declară situația de urgență privind clima și protecția mediului în Europa și la nivel global</a>. Rezoluția cere Comisiei Europene măsuri mai dure pentru a transforma economia din UE într-una neutră din punctul de vedere al climei până în 2050, măsuri ce vor avea un impact major asupra economiilor naționale.</p>
      <p>
        <i>Sursa foto: Inquam Photos / Bogdan Ioan Buda</i>
      </p>
    </article>
  </body>
</html>