<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/karacsony/adventi-naptar-kicsiknek-hazilag/"/>
    <meta property="og:site_name" content="FEMINA"/>
    <meta property="article:published_time" content="2019-11-29T11:34:03+00:00"/>
    <meta property="og:title" content="8 egyszerűen és gyorsan elkészíthető adventi naptár kicsiknek - Egy este alatt végzel vele"/>
    <meta property="og:description" content="Száz évvel ezelőtt egy német anyuka készítette az első adventi kalendáriumot."/>
  </head>
  <body>
    <article>
      <h1>8 egyszerűen és gyorsan elkészíthető adventi naptár kicsiknek - Egy este alatt végzel vele</h1>
      <h2>Száz évvel ezelőtt egy német anyuka készítette az első adventi kalendáriumot.</h2>
      <address><time datetime="2019-11-29T11:34:03+00:00">29 Nov 2019, 11:34</time> by <a rel="author">Vágó Júlia</a></address>
      <p>Az adventi naptárak hagyománya több mint százéves múltra tekint vissza, az első ilyen kalendáriumot egy német édesanya készítette kisfia számára, aki a karácsony előtti hetekben már tűkön ülve várta, mit hoz majd neki a Jézuska.</p>
      <p>Az édesanya ezért érdekes játékot talált ki gyermeke számára: egy kemény papírlapra huszonnégy darab kis édességet tűzött, és megengedte gyermekének, hogy december minden napján - egészen karácsonyig - minden este megegyen közülük egyet. A kisfiú, ahogy felnőtt, édesanyja ötlete alapján sorozatgyártásba kezdett, innen erednek a csokikat rejtő kalendáriumok.</p>
      <h3>DIY adventi naptárak</h3>
      <p>Az utóbbi években számos modern és kézzel készített változat születik, a kreativitás nem ismer határokat: WC-papír-gurigától kezdve gyufásdobozon át papírzacskókig szinte mindenből lehet készíteni. Mutatjuk a legötletesebb megoldásokat, amelyek nemcsak mutatósak, de könnyen és gyorsan, akár egy este alatt is elkészíthetők!</p>
      <figure>
        <img src="https://kep.index.hu/1/0/3003/30030/300307/30030787_83fed6f77a15eda8a57301cbf7c04323_wm.jpg"/>
        <figcaption>Készíts elő kis méretű papírzacskókat, majd rejtsd el bennük a gyerekeknek szánt apró ajándékokat, édességeket. Csipeszeld fel őket madzagra, és mehetnek is egy rajztáblára, amit kedved szerint pingálhatsz tovább. Csipeszt és zacskót sokfelé kapni csomagban is.</figcaption>
      </figure>
      <figure>
        <img src="https://kep.index.hu/1/0/3003/30031/300316/30031695_25b3a64790769b86a2e3d32305a3ec2f_wm.jpg"/>
        <figcaption>Ehhez a könnyedén kivitelezhető variációhoz szükséged lesz 24 darab színes, díszes borítékra valamint szalagragasztóra, amivel felrögzítheted őket a falra. A rögzítéshez használhatsz ruhacsipeszeket is, ebben az esetben egy madzagra erősítheted őket.</figcaption>
      </figure>
      <figure>
        <img src="https://kep.index.hu/1/0/3003/30031/300310/30031077_b4c6144e6f0e6e2b4bc69109106511b7_wm.jpg"/>
        <figcaption>Ki gondolta volna, hogy a WC-papír guriga ennyi mindenre jó? Tekerd őket körbe díszpapírral, tedd bele az apró ajándékokat, majd ragassz az elejére kivágott köröket, amelyekre 1-től 24-ig írod a számokat.</figcaption>
      </figure>
      <figure>
        <img src="https://kep.index.hu/1/0/3003/30031/300317/30031703_83eb9f98c39355ac3bdc4934f117e36a_wm.jpg"/>
        <figcaption>Ha nem tudsz papírzacskót beszerezni, otthon is készíthetsz apró tasakokat díszes papír segítségével, a fentebb látható módon. Ragassz rájuk számos matricákat és rögzítsd őket ruhacsipesszel.</figcaption>
      </figure>
      <figure>
        <img src="https://kep.index.hu/1/0/3003/30031/300317/30031711_6b60a1a2d08dc58e9740c0d366a28a6d_wm.jpg"/>
        <figcaption>Csak a képzeleted - na és az időd - szabhat határt annak, mit tudsz egy nagyobb gyufásdobozból kihozni. A modern elemeken kívül játékos figurákkal is díszítheted az apró dobozokat.</figcaption>
      </figure>
      <figure>
        <img src="https://kep.index.hu/1/0/3003/30031/300313/30031385_c3c3cb3fd8521fb06bdc6c4594d91e4f_wm.jpg"/>
        <figcaption>Bizonyára minden háztartásban akad egy pléh muffinforma, amit egy igazán frappáns kalendáriummá varázsolhatsz. Díszes papírból nyírj ki nagyobb köröket, számozd meg, majd ragaszd le a muffin formákat velük.</figcaption>
      </figure>
      <figure>
        <img src="https://kep.index.hu/1/0/3003/30031/300313/30031393_47fb854a679ebd21c9f35f008a9dc42d_wm.jpg"/>
        <figcaption>Piros papírból vágd ki a mikulás csizmákat, vízfestékkel pingáld rá a számokat, tetejére pedig vattát ragaszthatsz. Az apró édességeket, cukorkákat a csizma hátoldalára rögzítheted.</figcaption>
      </figure>
      <figure>
        <img src="https://kep.index.hu/1/0/3003/30031/300314/30031465_dcc9878e2812ef5c43c48672cea76c33_wm.jpg"/>
        <figcaption>Apró papírdobozokat hobbiboltban vásárolhatsz, majd kedved szerint díszítheted: filcből kivágott karácsonyfát vagy akár mikulás csizmát is ragaszthatsz rájuk, de vattából hóembert vagy hópihéket is készíthetsz. A kész dobozokat ragaszd fel egy nagy kartonlapra és mehet is a falra.</figcaption>
      </figure>
      <p>
        <i>Borítókép-és ajánlókép: Getty Images Hungary, Pinterest</i>
      </p>
    </article>
  </body>
</html>