<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-krakow-po-21-latach-sprawa-brutalnego-zabojstwa-studentki-tr,nId,3361189"/>
    <meta property="og:site_name" content="RMF24"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Kraków: Po 21 latach sprawa brutalnego zabójstwa studentki trafiła do sądu"/>
    <meta property="og:description" content="Po 21 latach od zaginięcia studentki Katarzyny Z. sprawa jej brutalnego zabójstwa wreszcie trafiła do sądu. W Krakowie odbyło się dziś posiedzenie organizacyjne. Makabryczną historią żyła cała Polska."/>
  </head>
  <body>
    <article>
      <h1>Kraków: Po 21 latach sprawa brutalnego zabójstwa studentki trafiła do sądu</h1>
      <address><time datetime="2019-11-29T11:00:00+00:00">29 Nov 2019, 11:00</time> by <a rel="author" href="https://www.rmf24.pl/tylko-w-rmf24/nicole-makarewicz" target="_blank">Nicole Makarewicz</a></address>
      <p>
        <b>Po 21 latach od zaginięcia studentki Katarzyny Z. sprawa jej brutalnego zabójstwa wreszcie trafiła do sądu. W Krakowie odbyło się dziś posiedzenie organizacyjne. Makabryczną historią żyła cała Polska.</b>
      </p>
      <figure>
        <img src="https://i.iplsc.com/doprowadzenie-do-prokuratury-roberta-j/0009FALXA4O5NXNH-C123-F4.jpg"/>
        <figcaption>Doprowadzenie do prokuratury Roberta J.<cite>/ Jacek Bednarczyk /PAP/EPA</cite></figcaption>
      </figure>
      <p>Podczas posiedzenia organizacyjnego ustalony został harmonogram prac. W sprawie zgromadzono ogromy materiał dowodowy - aż 490 tomów akt. Wiadomo, że sprawa będzie bardzo trudna, bo dowody śledczych opierają się <b>często tylko na poszlakach</b>. </p>
      <p><b>Początek procesu wyznaczono na 8 stycznia przyszłego roku.</b> Jak poinformowała rzecznik sądu Beata Górszczyk, kolejne terminy również wyznaczono na ten właśnie miesiąc. <i>Plan jest taki, że <b>będzie się odbywać po kilka rozpraw w miesiącu</b>. Terminy są wyznaczone już na kilka przyszłych miesięcy przyszłego roku</i> - podała.</p>
      <p>Akt oskarżenia w tej sprawie ma cztery tomy, a jeden liczy 200 stron. <i><b>Akt oskarżenia merytoryczny to dwa tomy, a kolejne dwa stanowią wyszczególnione dowody na poparcie zarzutów aktu. Mamy do przesłuchania około 200 świadków</b>, przy czym są to świadkowie wskazani przez prokuratora. Ile świadków wskaże jeszcze obrona lub ilu świadków z urzędu sąd jeszcze dopuści, jest to kwestia otwarta</i> - powiedziała Górszczyk. Akta całej sprawy mają 495 tomów.<br/><br/>Wyjaśniła również, że <b>sąd dysponuje opiniami ok. 20 biegłych, którzy są podzieleni na konkretne zespoły.</b> <i>Ponieważ jest to zarzut zabójstwa, to oczywiste jest, że musi to być opinia sądowo-medyczna. A ponieważ jest to również zabójstwo, które charakteryzuje się elementami nadzwyczajnymi w stosunku do innych zabójstw, to jest oczywiste, że jest również opinia sądowo-psychiatryczna</i> - wskazała sędzia.</p>
      <h3>"Proces jest bardzo skomplikowany"</h3>
      <p>Rzecznik przyznała, że przebieg pierwszej rozprawy trudno jest przewidzieć. W jej trakcie odczytany może zostać akt oskarżenia, a Robert J. być może złożyć wyjaśnienia. Jak poinformował po posiedzeniu jego obrońca Łukasz Chojniak, oskarżony prawdopodobnie z tego prawa skorzysta. Mec. Chojniak przyznał, że proces "z całą pewnością" będzie skomplikowany. <i>Proces jest bardzo skomplikowany, materia nie jest prosta. W<b> ocenie obrony jednoznacznych dowodów brak, a i te pośrednie są wątpliwe. </b>Natomiast nie chcę ferować rozstrzygnięć tutaj, przed państwem, zdajemy się na ocenę sądu i wierzymy, że to będzie sprawiedliwe rozstrzygnięcie</i> - powiedział. Pytany o to, co w ocenie obrony budzi największe wątpliwości, podkreślił, że "brak dowodów". Zaznaczył, że zarówno on, jak i oskarżony wyrażają "daleko idącą wątpliwość" co do "jakości materiału dowodowego".</p>
      <p>Dziennikarze pytali obrońcę także o jego opinię na temat wyłączenia jawności, o czym postanowiono już wcześniej. <i>Moim zdaniem ten wniosek nie jest wnioskiem dobrym, słusznym</i> - wskazał. Dodał jednak, że stronom nie pozostaje nic innego, jak dostosować się do tej decyzji.</p>
      <p>Robert J. jest podejrzany o zabójstwo studentki Uniwersytetu Jagiellońskiego Katarzyny Z., której szczątki - fragmenty skóry i ciała - wyłowiono z Wisły 7 i 14 stycznia 1999 roku<b>.</b> Przed zabójstwem krakowianin miał <b>torturować, maltretować i męczyć fizycznie </b>23-letnią studentkę. Mężczyzna został <b>zatrzymany i aresztowany</b> w październiku 2017 roku. Jak podaje Onet, w czasie przesłuchań Robert J. złożył obszerne wyjaśnienia, ale nie odpowiedział na niektóre z postawionych mu pytań. Nie przyznaje się do winy.</p>
      <h3>Lata szukania sprawcy</h3>
      <p>Przez lata sprawą zajmowały się różne jednostki służb: Archiwum X czy eksperci FBI. W ciągu 18 lat nikomu nie postawiono żadnych zarzutów. <b>Przełom nastąpił w 2017 roku</b>, wtedy antyterroryści aresztowali wówczas 52-letniego Roberta J.</p>
      <p>Pod koniec 2011 r. krakowska policja poinformowała, że policjanci z tzw. Archiwum X ponownie analizują materiały śledztwa i ustalają nowe dowody. Umożliwił to postęp w dziedzinie badań kryminalistycznych oraz współpraca z ekspertami różnych specjalności. W styczniu 2012 r. krakowska prokuratura <b>podjęła śledztwo na nowo</b> i zleciła m.in. ekshumację szczątków. W wyniku oględzin stwierdzono szereg śladów kryminalistycznych i dowodów i zabezpieczono je na potrzeby śledztwa. Mowa o <b>substancjach, włosach, drobinach i włóknach </b>pozwalające - zdaniem śledczych - na podjęcie dodatkowych czynności.</p>
      <p><b>NIE PRZEGAP:</b> <a href="https://www.rmf24.pl/fakty/polska/news-dozywocie-za-zabojstwo-szwagierki-kobieta-byla-w-7-miesiacu-,nId,3359464"><u><b>Dożywocie za zabójstwo szwagierki. Kobieta była w 7. miesiącu ciąży</b></u></a><br/><br/>Działania biegłych pozwoliły na odtworzenie sposobu działania sprawcy i wykrycie szeregu istotnych z punktu widzenia dowodowego <b>okoliczności zabójstwa.</b></p>
      <p>Kluczowe dla śledztwa było sporządzenie trójwymiarowego obrazu przebiegu zabójstwa na podstawie danych biometrycznych ofiary i śladów działania sprawcy na niektórych tkankach ofiary. Dzięki temu ustalono <b>sposób zadawania ciosów przez zabójcę</b> i to, że mogła je zadawać osoba wyszkolona w określonych sztukach walki - trenował je właśnie <b>Robert J.</b> Istotne okazało się także określenie związków chemicznych, jakie były podawane Katarzynie Z.</p>
      <p>Według ustaleń prokuratury, do zabójstwa studentki doszło między 12 listopada 1998 r. a 6 stycznia 1999 roku. </p>
      <h3>Zaginęła w listopadzie 1998</h3>
      <p>Katarzyna Z. zaginęła w listopadzie 1998 roku. Nie przyszła na spotkanie z matką, z którą umówiła się w Nowej Hucie po zajęciach na uczelni. Poszukiwania dziewczyny nie przyniosły rezultatu. Fragmenty jej ciała wyłowiono z Wisły w styczniu 1999 roku.</p>
      <p><b>ZOBACZ RÓWNIEŻ:</b> <a href="https://www.rmf24.pl/fakty/polska/news-sledztwo-ws-oskorowania-studentki-pomoga-eksperci-z-fbi-i-po,nId,1092550"><u><b>Śledczy chcą utajnienia procesu ws. brutalnego zabójstwa krakowskiej studentki Katarzyny Z.</b></u></a></p>
    </article>
  </body>
</html>