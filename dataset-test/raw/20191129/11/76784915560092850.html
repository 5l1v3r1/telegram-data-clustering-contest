<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/11/29/uwskf_world_sport_kempo_verseny_vilagbajnoksag/"/>
    <meta property="og:site_name" content="Index.hu"/>
    <meta property="article:published_time" content="2019-11-29T11:29:33+00:00"/>
    <meta property="og:title" content="Háromnapos harcművészet-maraton Magyarországon"/>
    <meta property="og:description" content="Mindeközben - Reggel kilenckor kezdődött a UWSKF World Sport Kempo harcművészeti világbajnokság Szigetszentmiklóson, a városi sportcsa..."/>
  </head>
  <body>
    <article>
      <h1>Háromnapos harcművészet-maraton Magyarországon</h1>
      <address><time datetime="2019-11-29T11:29:33+00:00">29 Nov 2019, 11:29</time> by <a rel="author" href="https://index.hu/szerzo/toth_gergely" target="_blank">Tóth Gergely</a></address>
      <p>Reggel kilenckor kezdődött <a href="http://www.uwskf.com/about-us">a UWSKF World Sport Kempo harcművészeti világbajnokság</a> Szigetszentmiklóson, a városi sportcsarnokban, melyen a 62 országot tömörítő Kempo Világszövetség összesen 600 gyerek, ifi, felnőtt és veterán versenyzője lép pástra.</p>
      <figure>
        <img src="https://kep.cdn.indexvas.hu/1/0/3054/30541/305418/30541843_3d514a9da118f162770f369279b11377_wm.jpg"/>
        <figcaption>
          <cite>Fotó: UWSKF</cite>
        </figcaption>
      </figure>
      <p>Ahogy az az államilag nem, vagy kb. 0,000001 stadionnyi pénzzel támogatott harcművészeti világversenyeknél lenni szokott, a résztvevők többsége itthonról verbuválódik, de összesen 200 külföldi – köztük indiai, azeri, cseh és román – harcművész is nevezett. A különféle formákban már több mint húsz éves múltra visszatekintő verseny elsősorban változatossága miatt érdekes, mivel a villantós önvédelmi bemutatóktól a különféle földharcszámokon át a sokféle állóharcig egy csomó műfajt lehet látni. Arról nem is beszélve, milyen érdekes testközelből megtapasztalni azt, hogy a „kultúrák sokféleségé”-nek közhelyszerű igazsága mennyire érvényes a mozgáskultúrára is.</p>
    </article>
  </body>
</html>