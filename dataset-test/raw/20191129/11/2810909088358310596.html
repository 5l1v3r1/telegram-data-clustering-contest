<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360153"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-29T11:58:00+00:00"/>
    <meta property="og:title" content="Програм реформи не значи чланство у НАТО"/>
    <meta property="og:description" content="Српски члан Предсједништва БиХ Милорад Додик изјавио је данас да није донесена никаква одлука у вези са путем БиХ ка НАТО-у, који је заустављен, те да ће Програм реформи БиХ предочити Народној скупштини Републике Српске прије него што буде упућен у НАТО."/>
  </head>
  <body>
    <article>
      <h1>Програм реформи не значи чланство у НАТО</h1>
      <address>
        <time datetime="2019-11-29T11:58:00+00:00">29 Nov 2019, 11:58</time>
      </address>
      <p>
        <i>Српски члан Предсједништва БиХ Милорад Додик изјавио је данас да није донесена никаква одлука у вези са путем БиХ ка НАТО-у, који је заустављен, те да ће Програм реформи БиХ предочити Народној скупштини Републике Српске прије него што буде упућен у НАТО.</i>
      </p>
      <p>- У Програму реформи не пише да је то Годишњи национални план за чланство /АНП/, а нема ниједне ријечи о Акционом плану за чланство /МАП/. Наведено је да се не прејудицира чланство, а ако се не прејудицира чланство онда се не прејудицира ни пут ка чланству. Не прејудицирати значи оставити са стране, што значи да тај пут стоји - рекао је Додик новинарима у Бањалуци.</p>
      <p>Према његовим ријечима, то говори да никаква одлука у вези са чланством није донесена и да су се претходних дана могли чути ставови људи из НАТО структура да такву одлуку мора да донесе свака земља која жели да постане чланица овог војног савеза.</p>
      <p>- Обезбиједили смо максимум што се тиче Републике Српске. Програм реформи БиХ афирмише политику војне неутралности Српске. У БиХ постоје и они који желе да се иде у НАТО, али никаква одлука о интеграцији није донесена нити се уопште помиње ријеч интеграција - истакао је Додик.</p>
      <p>Према његовим ријечима, конфузију у јавности је изазвала чињеница да је то условно усвојен акт.</p>
      <p>- Рекао сам да ћу га предочити Народној скупштини прије него што буде упућен у НАТО. Речено је да ће он бити упућен у НАТО тек када буде изабран Савјет министара, што још није урађено. Из тог разлога је речено да се сачека са представљањем документа јер откуд се зна када ће и да ли ће бити изабран Савјет министара - појаснио је Додик.</p>
      <p>Програм реформи БиХ креиран је, додао је он, тако што је преузета пракса из Србије, шест земаља које су чланице ЕУ, али нису чланице НАТО-а и шест земаља које нису чланице ни ЕУ ни НАТО-а.</p>
      <p>- Све те земље имају споразум о сарадњи са НАТО-ом. То има и Србија. Оно што је наведено у Програму реформи не превазилази оно што већ има Србија - нагласио је Додик.</p>
      <p>Према његовим ријечима, у Програму реформи БиХ нема ништа проблематично нити је то тајни документ.</p>
      <p>- Многи важни људи из опозиције имају тај документ, ја сам им га послао, али сада праве негативну атмосферу у вези са тим. Не бјежим од тога да то питање буде размотрено у парламенту, али зашто /почасни предсједник ПДП-а/ Младен Иванић није упутио у парламент Стратегију спољне политике БиХ. Нећу се понашати као он, ја ћу то доставити парламенту - рекао је Додик.</p>
      <p>Он је додао да су у владајућој коалицији у Српској сви упознати са документом, те да представници политичких партија имају процедуре, стенограме и све што је урађено приликом усвајања Програма реформи БиХ.</p>
      <p>- То ће бити доступно јавности јер нема никаквог разлога да не буде објављено и доступно свима - рекао је Додик, наводећи да је искључиви разлог зашто документ одмах није представљен чињеница да још није формиран Савјет министара.</p>
    </article>
  </body>
</html>