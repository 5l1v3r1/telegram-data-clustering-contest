<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/avocatul-poporului-cere-ca-profesorul-bataus-din-bistrita-sa-nu-se-mai-intoarca-la-catedra/"/>
    <meta property="og:site_name" content="Europa FM"/>
    <meta property="article:published_time" content="2019-11-29T11:48:30+00:00"/>
    <meta property="og:title" content="Avocatul Poporului cere ca profesorul bătăuș din Bistrița să nu se mai întoarcă la catedră"/>
    <meta property="og:description" content="Cazul profesorului din Bistrița – Năsăud, condamnat la patru luni de închisoare cu suspendare după ce a lovit doi elevi, a ajuns în atenția Avocatului Poporului."/>
  </head>
  <body>
    <article>
      <h1>Avocatul Poporului cere ca profesorul bătăuș din Bistrița să nu se mai întoarcă la catedră</h1>
      <address>
        <time datetime="2019-11-29T11:48:30+00:00">29 Nov 2019, 11:48</time>
      </address>
      <p>Cazul profesorului din Bistrița – Năsăud, condamnat la patru luni de închisoare cu suspendare după ce a lovit doi elevi, a ajuns în atenția Avocatului Poporului.</p>
      <p>Instituția vrea ca profesorul să nu se mai întoarcă la ore. În ultimele săptămâni, părinții au protestat în fața școli nemulțumiți că bărbatul urma să revină la catedră.</p>
      <p>Avocatul Poporului mai cere, între altele, directorului școlii, să facă o cercetare disciplinară în cazul profesorului acuzat, iar Inspectoratului Școlar Județean Bistrița-Năsăud să monitorizeze situația de la școală.</p>
      <p>Părinții și elevi au protestat mai multe zile la rând în fața școlii din comuna Șanț, judeţul Bistriţa-Năsăud, faţă de întoarcerea profesorului de sport. Luni a fost nevoie de intervenția a peste 30 de jandarmi și polițiști care au asigurat ordinea, profesorul fiind huiduit. Până la urmă profesorul nu a fost lăsat să intre la ore.</p>
      <p>În urma discuțiilor, profesorul a depus o cerere de învoire pentru două săptămâni, timp în care se va încerca găsirea unei soluții. Bărbatul a declarat presei că este acuzat pe nedrept și se va întoarce la ore să își facă meseria.</p>
      <p>Profesorul de sport a fost condamnat la patru luni de închisoare cu suspendare pentru purtare abuzivă după ce a lovit, în martie 2017 doi elevi, pe unul dintre ei cu palma, iar pe celălalt cu pumnul.</p>
    </article>
  </body>
</html>