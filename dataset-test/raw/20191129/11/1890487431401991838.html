<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521912-struktura-hdp-odhalila-prokazatelne-zpomaleni-ekonomiky-analyzy-makroindikatoru/"/>
    <meta property="og:site_name" content="KurzyCZ"/>
    <meta property="article:published_time" content="2019-11-29T11:34:41+00:00"/>
    <meta property="og:title" content="Struktura HDP odhalila prokazatelné zpomalení ekonomiky (Analýzy makroindikátorů)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Struktura HDP odhalila prokazatelné zpomalení ekonomiky (Analýzy makroindikátorů)</h1>
      <address><time datetime="2019-11-29T11:34:41+00:00">29 Nov 2019, 11:34</time> by <a rel="author">Investiční bankovnictví</a></address>
      <p><b>Zpřesněná data o <a href="https://www.kurzy.cz/makroekonomika/hdp/">HDP</a> potvrdila, že <a href="https://www.kurzy.cz/makroekonomika/">česká ekonomika</a> ve třetím čtvrtletí zpomalila a toto zpomalení bylo nepatrně menší, než ukazovala předběžná data.</b> <a href="https://www.kurzy.cz/makroekonomika/">Ekonomika</a> přibrzdila na mezičtvrtletní tempo růstu 0,4 % z předchozího růstu o 0,6 %. V meziročním srovnání <a href="https://www.kurzy.cz/makroekonomika/">ekonomika</a> zpomalila na 2,5 % z předchozího tempa 2,7 %, což ukazoval už předběžný odhad.</p>
      <p><b>Nicméně struktura ukázala, že nebýt tvorby zásob, což je složka značně proměnlivá, bylo by zpomalení <a href="https://www.kurzy.cz/makroekonomika/">ekonomiky</a> ještě výraznější. Negativním překvapením je, že spotřeba domácností oproti předchozímu čtvrtletí nevzrostla vůbec.</b> <a href="https://www.kurzy.cz/investice/">Investice</a> navíc opět klesly, přičemž statistický úřad uvedl, že v meziročním srovnání se investuje především do obydlí a staveb, zatímco meziroční pokles u <a href="https://www.kurzy.cz/investice/">investic</a> do strojů a zařízení se dál prohloubil. Růstu ve třetím čtvrtletí kromě tvorby zásob pomáhala spotřeba vlády. Z hlediska struktury tak údaj za třetí čtvrtletí jasně prokázal cyklické zpomalování <a href="https://www.kurzy.cz/makroekonomika/">české ekonomiky</a>, které pravděpodobně bude pokračovat i ve zbytku roku 2019.</p>
      <p><b>Z hlediska zdrojů <a href="https://www.kurzy.cz/makroekonomika/hdp/">hrubého domácího produktu</a> ve třetím čtvrtletí nejvíce oproti minulému čtvrtletí přidala informatika a komunikace, administrativa a činnosti v oblasti <a href="https://regiony.kurzy.cz/katastr/">nemovitostí</a>.</b> Naopak dle očekávání mírně klesala průmyslová výroba. V meziročním srovnání je tahounem růstu  obchodu, <a href="https://www.kurzy.cz/doprava/">dopravy</a>, <a href="https://www.zajezdy.cz/">ubytování</a> a pohostinství s <a href="https://www.kurzy.cz/prispevky-davky/">příspěvkem</a> k meziročnímu růstu hrubé přidané hodnoty 0,6 pb, a odvětví informačních a komunikačních činností s <a href="https://www.kurzy.cz/prispevky-davky/">příspěvkem</a> 0,4 pb. <b>Meziroční růst zpracovatelského <a href="https://www.kurzy.cz/makroekonomika/prumysl/">průmyslu</a> zpomalil na 1,0 % z předchozího tempa 13 % a k meziročnímu růstu přispěl 0,3 pb.</b></p>
      <p><a href="https://www.kurzy.cz/makroekonomika/nezamestnanost/">Zaměstnanost</a> se ve třetím čtvrtletí oproti druhému snížila o 0,2 % a meziročně je výš o 0,6 %.</p>
      <p><b>Za celý letošní rok očekáváme růst <a href="https://www.kurzy.cz/makroekonomika/hdp/">HDP</a> na úrovni 2,5 %.</b> Hlavním tahounem by měla zůstat spotřeba domácností, ačkoliv i ta zjevně zpomaluje. Investiční aktivita je letos slabá a v dalších čtvrtletích změnu nečekáme. Aktuální zlepšení zahraničních předstihových indikátorů dávají slušnou naději, že by další zpomalování české <a href="https://www.kurzy.cz/makroekonomika/">ekonomiky</a> nemuselo být dramatické. <b>V příštím roce čekáme růst <a href="https://www.kurzy.cz/makroekonomika/">české ekonomiky</a> tempem 2,0 %. Dnes zveřejněná data jsou argumentem proti zvyšování <a href="https://www.kurzy.cz/urokove-sazby/">úrokových sazeb</a> <a href="https://www.kurzy.cz/kurzy-men/kurzovni-listek/">ČNB</a>.<br/></b>Autor: Michal Brožka</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/252896-data-o-hdp-v-evrope-odhalila-zpomaleni/"/>
        <a href="https://www.kurzy.cz/tema/5400640.html"/>
        <a href="https://www.kurzy.cz/zpravy/404722-zpomaleni-hdp-za-rok-2016-nebude-dramaticke/"/>
        <a href="https://www.kurzy.cz/zpravy/69719-csu-struktura-rustu-hdp-neni-prizniva/"/>
        <a href="https://www.kurzy.cz/tema/4319789.html"/>
        <a href="https://www.kurzy.cz/tema/4320134.html"/>
        <a href="https://zpravy.kurzy.cz/200225-spotreba-domacnosti-v-ramci-struktury-hdp-zklamala/"/>
        <a href="https://www.kurzy.cz/zpravy/202469-cs-koment-k-revizi-hdp-dulezita-je-struktura/"/>
        <a href="https://zpravy.kurzy.cz/75443-analytici-struktura-rustu-hdp-neni-prizniva/"/>
        <a href="https://www.kurzy.cz/zpravy/401502-ranni-zpravy-struktura-hdp-eurozony-ukaze-silnou-spotrebu-a-investice/"/>
        <a href="https://www.kurzy.cz/makroekonomika/,/A=1"/>
        <a href="https://www.kurzy.cz/podilove-fondy/volksbanken/px-index-fond/aktiva/"/>
      </related>
    </article>
  </body>
</html>