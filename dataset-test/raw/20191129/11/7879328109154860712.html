<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3986096077767331002/%D8%B4%D9%88%D8%AE%DB%8C-%D9%85%D8%B1%DA%AF-%D8%A2%D9%81%D8%B1%DB%8C%D9%86-%D8%A8%D8%A7-%D8%AA%D8%A7%D8%AA%D9%88%D8%B1%D9%87"/>
    <meta property="og:site_name" content="Jamejam Online"/>
    <meta property="article:published_time" content="2019-11-29T11:15:30+00:00"/>
    <meta property="og:title" content="شوخی مرگ آفرین با «تاتوره»"/>
    <meta property="og:description" content="شوخی ساده دوستانی که هر از گاهی برای کوهنوردی به دل کوه ها می رفتند، حادثه‌ای رقم زد که محمد ۳۷ ساله را از جمع یاد شده به بند کشید."/>
  </head>
  <body>
    <article>
      <h1>شوخی مرگ آفرین با «تاتوره»</h1>
      <address>
        <time datetime="2019-11-29T11:15:30+00:00">29 Nov 2019, 11:15</time>
      </address>
      <pre> شوخی ساده دوستانی که هر از گاهی برای کوهنوردی به دل کوه ها می رفتند، حادثه‌ای رقم زد که محمد ۳۷ ساله را از جمع یاد شده به بند کشید. </pre>
      <p>به گزارش <a href="http://jamejamonline.ir/">جام جم آنلاین</a> از مهر، پنج نفر از دوستانی که سوای محیط کار، گاه به گاه آخر هفته برنامه کوهنوردی و تفریح داشتند در یکی از روزهایی که مسیری خوش آب و علف را در جنوب غربی استهبان و شرق شهرستان فسا برای کوه‌پیمایی نیم روزی خود انتخاب کرده بودند، در روستایی مشرف به روستای گرده استراحت کردند.</p>
      <p>یکی از دوستان که گویا شناخت اندکی از برخی گیاهان دارویی داشته به سراغ گیاهی با نام تاتوره می‌رود.</p>
      <p>البته نه او و نه دیگران تا آن روز نه اسم این گیاه علفی را می‌دانستند و نه از خطرات احتمالی آن کمترین آشنایی را داشتند. محمد یکی از بچه‌های گروه که خود صاحب اولاد و عیال است اعلام می‌کند که خودش دیده بومی‌ها از این گیاه به عنوان ماده مخدر در فیلتر سیگار ریخته و بسیار هم بابت حالت توهم‌زایی که با مصرف آن دارند در ظرفی جوشانده و از آن نهایت استفاده را می‌کنند.</p>
      <p>بعد حتی خودش قدری از این گیاه را مزه کرده و تبلیغاتی را به دروغ با هدف شاد کردن دوستان بیان می‌کند. او اظهار می‌کند که در حالتی سبک و نشئه‌ای دوست داشتنی به سر می‌برد، حال اینکه طعم تلخ این گیاه و حالت تهوعی که به او دست داده بود را پنهان می‌کند تا مقدار بیشتری از این گیاه را به خورد یکی از اعضای گروه کند که از ابتدای گردش اظهار می‌کرده: «بس است ، من خسته‌ام امروز. برگردیم».</p>
      <p>این پیشنهاد افزون بر یک شوخی، البته با اطلاعاتی کلی بیشتر برای رفع خستگی به محمود تعارف می‌شود. از آن‌جا هم که مصرف آن قی‌آور بوده به میزان زیادی از گیاه از جانب محمد به او داده می‌شود.</p>
      <p>گیاه تاتوره به شدت سمی است و در زمین‌های بایر و در ارتفاعات می‌روید. داروهایی که از این گیاه برای مصارف درمانی و سم زدا تهیه شده آن‌ها نیز طبق نظر رسمی کارشناسان طعم تلخ و شوری دارد. با این وجود گیاه وحشی تاتوره بدون توجه به عواقب آن در حد و میزان زیادی به این رفیق چندین ساله ارائه می‌شود.</p>
      <p>عوارض مصرف تاتوره پیش‌تر از محمود در احوالات کسی رویت می‌شود که تنها قدری از گیاه را خورده است. اقبالی که این فرد داشته این است که با حالت تهوعی که به او دست می‌دهد دانه‌های قهوه‌ای رنگی را که خورده بود با دست بردن در گلوی خود از طریق استفراغ همه دانه‌های قهوه‌ای رنگ حاوی داتورین را از معده خارج می‌کند.</p>
      <p>محمود اما از شدت مسمویت بی قراری می‌کند و به شدت بی‌حال می‌شود و طبق اظهار دوستانش تنها در ناحیه شکم دردی را متحمل بوده است. دردی که به دلیل شدت گرفتن گروه را مجبور می‌کند تا از ادامه مسیر منصرف شده و او را به نزدیک‌ترین مرکز درمانی منتقل کنند. اتفاقی که هرچند به موقع انجام می‌شود اما به دلیل میزان گیاه مصرف شده کاری از پیش نبرده و محمود از دنیا می‌رود.</p>
      <p>خانواده متوفی در ادامه به طرح شکایت از مسبب این حادثه اقدام نموده و با طرح شکایت در دادگاه ذیصلاح طی یک رسیدگی زمان بر در نهایت محمد را با درصد تقصیر صد درصدی به پرداخت دیه‌ای معادل ۳۶۰ میلیون تومان محکوم می‌کنند.</p>
      <p>از نکات مورد توجه این پرونده به غیر از عوامل موثر در فوت تعیین تقصیر صد درصدی محمد است که به دلیل وقوع مرگ در ماه حرام با تغلیظ دیه نیز مواجه می‌شود. موضوعی که در ادامه با اعتراض نسبت به حکم بدوی در مرحله تجدیدنظر هم تایید می‌شود تا دوستی که نه با سوء نیت مجرمانه بلکه برای انبساط خاطر دوستان و ایضا کمک در رفع خستگی جسمانی گیاهی را به دوستی قدیمی پیشنهاد داد به قتل غیرعمد او محکوم شود.</p>
      <p>اگرچه با همت گروه صلح و سازش ستاد دیه اولیاء دم تا حدود ۱۰۰میلیون تومان از اصل بدهی را گذشت کرده‌اند و شخص محکوم‌علیه تا میزانی از تسهیلات این نهاد مردمی بهره‌مند شده اما در شرایط فعلی این زندانی بابت الباقی ۸۰ میلیون تومانی خود از تیر ماه سال ۱۳۹۶ همچنان در بند حضور دارد.</p>
      <p>نیکوکارانی که تمایل دارند به این زندانی کمک کنند می توانند کمک‌های نقدی خود را به شماره حساب‌های ستاد دیه کشور به‌قرار ۷۴.۷۴ بانک ملت شعبه مستقل مرکزی، ۷۷۷۷ بانک تجارت شعبه مرکزی، ۸۸۸۸ بانک صادرات شعبه مرکزی یا ۵۵۵۵۵ بانک ملی واریز کرده و برای اختصاص مبلغ پرداختی جهت آزادی این فرد یادشده فیش‌ پرداختی را با تحریر موضوع کمک انجام‌شده به شماره ۸۸۹۱۶۰۱۱ دورنگار کنند. روابط عمومی ستاد دیه با تلفن۱۵ - ۸۸۹۱۶۰۱۲ پاسخگوی سئوالات شما در این زمینه خواهد بود.</p>
    </article>
  </body>
</html>