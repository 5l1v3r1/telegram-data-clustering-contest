<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/warszawscy-klerycy-wystawia-spektakl-o-poznanskiej-piatce/"/>
    <meta property="og:site_name" content="eKAI"/>
    <meta property="article:published_time" content="2019-11-29T11:08:00+00:00"/>
    <meta property="og:title" content="Warszawscy klerycy wystawią spektakl o Poznańskiej Piątce"/>
    <meta property="og:description" content="Klerycy III roku warszawskiego seminarium przygotowali sztukę teatralną pt. &quot;Piątka. Opowieść o męczennikach z Poznania, którzy pozostali wierni aż do śmierci&quot;. Jej premiera - dla społecznoś"/>
  </head>
  <body>
    <article>
      <h1>Warszawscy klerycy wystawią spektakl o Poznańskiej Piątce</h1>
      <address><time datetime="2019-11-29T11:08:00+00:00">29 Nov 2019, 11:08</time> by <a rel="author">Biuro Prasowe Archidiecezji Warszawskiej</a></address>
      <p>
        <b>Klerycy III roku warszawskiego seminarium przygotowali sztukę teatralną pt. “Piątka. Opowieść o męczennikach z Poznania, którzy pozostali wierni aż do śmierci”. Jej premiera – dla społeczności seminaryjnej – planowana jest na 8 grudnia, natomiast spektakle otwarte dla publiczności rozpoczną się tydzień później, w sobotę 14 grudnia. “Chcemy pokazać, że w prostocie życia jest miejsce na zbawienie” – mówią klerycy, którzy wcielą się w postaci wychowanków salezjańskiego oratorium.</b>
      </p>
      <p>“Piątka” to sztuka o pięciu męczennikach z czasów II wojny światowej: Czesławie, Edwardzie, Franciszku, Edwardzie i Jarogniewie, którzy – po dwóch latach pobytu w różnych więzieniach i wielu torturach – zostali ścięci za udzielanie się w organizacji konspiracyjnej. Znaleźli się w gronie 108 męczenników, których w 1999 roku beatyfikował papież Jan Paweł II. – Zapoznaliśmy się z losami poznańskiej piątki i doszliśmy do wniosku, że to bardzo dobry pomysł, aby w sztuce opowiedzieć właśnie o nich. Zwłaszcza, że w Poznaniu mogą być znani, ale w Warszawie niekoniecznie – mówią klerycy III roku.</p>
      <p>Seminarzyści podkreślają, że w tej historii uwagę przykuwa przede wszystkim sposób przeżywania uwięzienia, które męczennicy opisywali w listach do rodziny. – Przeżywali je w kontekście wiary, w kontekście krzyża Chrystusa, w kontekście nadziei na Zbawienie. Tuż przed śmiercią pisali, że cieszą się, że już odchodzą z tego świata i mogą iść do nieba, a także, że proszą o modlitwę, aby jak najszybciej mogli się złączyć z Chrystusem – podkreślają alumni.</p>
      <p>Jednak – jak podkreślają klerycy – ważne jest również życie całej piątki przed niewolą, dlatego to ono będzie stanowiło główną część sztuki: od czasu spędzonego w oratorium salezjańskim w Poznaniu, w którym chłopcy otrzymali podstawy wiary i wykształcenie chrześcijańskie, po wybuch wojny, jak zostali złapani, ich pobyt w więzieniu, a na końcu śmierć – mówią seminarzyści.</p>
      <p>– Chcemy pokazać widzom, że można być normalnym człowiekiem i zostać świętym. Oni przez to męczeństwo zostali świętymi, ale to byli zwykli, młodzi chłopcy, którzy mieli jakieś plany. W momencie wybuchu wojny mieli od 19 do 23 lat. Chcemy pokazać, że w prostocie życia jest miejsce na zbawienie – dodają.</p>
      <p>W tym roku klerycy chcą rozszerzyć zasięg sztuki, aby o poznańskiej Piątce usłyszało, jak najwięcej osób, również tych, które nigdy nie zobaczą ich spektaklu. – Chcemy stworzyć jakby drugą rzeczywistość, która będzie równoległa do sztuki. Dlatego nagraliśmy filmik z fragmentami prób oraz naszymi wypowiedziami o Piątce – mówią. Pierwszy film jest już dostępny, natomiast drugi-dłuższy pojawi się już w trakcie wystawiania sztuki na deskach auli teatralnej Wyższego Metropolitalnego Seminarium Duchownego w Warszawie.</p>
      <p>Alumni podkreślają, że chcą potraktować spektakl, jako dzieło ewangelizacyjne, aby “na podstawie męczeńskiej śmierci pięciu osób pokazać wymiar zbawienia w Chrystusie”. – Chcemy pokazać dojrzałość, ich zmianę i bardzo odpowiedzialne podejście do śmierci. To ma nam pomóc przybliżyć Chrystusa. Wiemy, że przyjdą do nas osoby wierzące, ale może ta druga przestrzeń pomoże dotrzeć do ludzi, którzy są gdzieś na obrzeżach Kościoła – podkreślają.</p>
      <p>Reżyserem tegorocznej sztuki seminaryjnej jest Ryszard Jabłoński, aktor, reżyser, pedagog teatralny. Jej premiera – dla społeczności seminaryjnej – odbędzie się 8 grudnia, natomiast otwarte spektakle rozpoczną się tydzień później – w sobotę 14 grudnia. Miejsca można rezerwować od 1 grudnia na stronie internetowej: www.wmsd.waw.pl oraz telefonicznie: 516 905 852.</p>
      <p>Co roku, kolejne roczniki Wyższego Metropolitalnego Seminarium Duchownego – klerycy III roku przygotowują sztukę teatralną. Jej premiera od lat odbywa się w uroczystość Niepokalanego Poczęcia Najświętszej Maryi Panny, 8 grudnia w gmachu seminarium.</p>
      <footer>Warszawa Ⓒ Ⓟ</footer>
    </article>
  </body>
</html>