<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/povesti-cu-profit/it-c/dezvoltatorul-de-produse-si-platforme-digitale-qualitance-ia-in-calcul-emiterea-de-obligatiuni-pe-bursa-de-pana-in-2-5-milioane-de-euro-pe-trei-ani-19184967"/>
    <meta property="og:site_name" content="Profit.ro"/>
    <meta property="article:published_time" content="2019-11-29T11:03:00+00:00"/>
    <meta property="og:title" content="Qualitance ia în calcul emiterea de obligațiuni de până în 2,5 milioane de euro pe trei ani"/>
    <meta property="og:description" content="Qualitance, companie de tehnologie și inovație care dezvoltă produse si platforme digitale, ia în calcul să emită obligațiuni pe bursă în sumă de până la 2,5 milioane de euro, pe trei ani, pentru finanțarea activității, a declarat pentru Profit.ro Radu Constantinescu, unul dintre acționarii firmei."/>
  </head>
  <body>
    <article>
      <h1>Qualitance ia în calcul emiterea de obligațiuni de până în 2,5 milioane de euro pe trei ani</h1>
      <address><time datetime="2019-11-29T11:03:00+00:00">29 Nov 2019, 11:03</time> by <a rel="author">Adrian Dumitrache</a></address>
      <p>
        <b>Qualitance, companie de tehnologie și inovație care dezvoltă produse si platforme digitale, ia în calcul să emită obligațiuni pe bursă în sumă de până la 2,5 milioane de euro, pe trei ani, pentru finanțarea activității, a declarat pentru Profit.ro Radu Constantinescu, unul dintre acționarii firmei.</b>
      </p>
      <p>"Încă discutăm pe acest subiect și nu s-a luat o decizie finală cu privire la momentul lansării emisiunii sau a sumei", a precizat Constantinescu, care deține 50% din acțiunile Qualitance.</p>
      <p>Celălalt acționar este Ioan Iacob, potrivit datelor <a href="http://www.termene.ro/">www.termene.ro</a>.</p>
      <p>Qualitance este o companie de tehnologie și inovație care dezvoltă produse si platforme digitale, folosind tehnologii emergente - AI, machine learning, blockchain, IoT, AR, VR.</p>
      <p>Compania a fost înființată în 2007 de Ioan Iacob și Radu Constantinescu, doi foști olimpici la matematică, și are circa 170 de angajați în București. Compania mai deține birouri în San Francisco și Sydney.</p>
      <p>În 2016, Qualitance a achiziționat LaunchPodium, un start-up de experience design din San Francisco. În urma achiziției, <a href="https://www.linkedin.com/in/mikeparsons/">Mike Parsons</a>, fondatorul startup-ului a devenit Chief Innovation Officer și Managing Partner al companiei.</p>
      <p>
        <a href="http://www.profit.ro/povesti-cu-profit/it-c/romania-prezenta-cu-4-companii-in-clasamentul-deloitte-technology-fast-500-17455903">Qualitance a fost desemnată de către Financial Times 1000, Deloitte Technology Fast 50 Central Europe și Inc. 5000 Europe drept una dintre companiile de tehnologie cu cea mai rapidă creștere în 2016, 2017 și 2018.</a>
      </p>
      <p>La nivelul anului 2018, compania a consemnat o cifră de afaceri de 51,23 milioane de lei, de la 37,64 milioane de lei în 2017, iar profitul net a urcat de la 1,37 milioane de lei la 3,83 milioane de lei.</p>
      <p>
        <a href="https://www.profit.ro/insider/actualitate/profit-ro-a-premiat-antreprenori-de-succes-si-manageri-de-top-romani-dar-si-o-liceana-olimpica-la-gala-povesti-cu-profit-made-in-romania-postul-de-televiziune-profit-tv-a-fost-lansat-oficial-18668972">Qualitance a fost premiată de Profit.ro în 2018.</a>
      </p>
    </article>
  </body>
</html>