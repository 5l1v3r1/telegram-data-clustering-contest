<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/laisvalaikis-ir-kultura/zvaigzdes-ir-pramogos/advento-kalendoriu-idejos-visai-seimai-941834"/>
    <meta property="og:site_name" content="Kauno diena"/>
    <meta property="article:published_time" content="2019-11-29T11:45:00+00:00"/>
    <meta property="og:title" content="Advento kalendorių idėjos visai šeimai"/>
    <meta property="og:description" content="Advento kalendoriaus istorija siekia XIX a. pradžią. Pirmieji Advento kalendoriai nebuvo panašūs į tokius, kokius šiandien esame įpratę matyti parduotuvių lentynose."/>
  </head>
  <body>
    <article>
      <h1>Advento kalendorių idėjos visai šeimai</h1>
      <address><time datetime="2019-11-29T11:45:00+00:00">29 Nov 2019, 11:45</time> by <a rel="author">Kauno.diena.lt inf.</a></address>
      <p>
        <b>Advento kalendoriaus istorija siekia XIX a. pradžią. Pirmieji Advento kalendoriai nebuvo panašūs į tokius, kokius šiandien esame įpratę matyti parduotuvių lentynose.</b>
      </p>
      <p>Vietoj įprastų langelių su saldainiais, kiekvieną dieną buvo uždegamos žvakutės ar dovanojami šventiniai paveiksliukai. Tik XX a. pradžioje Miunchene buvo išleistas pirmasis spausdintas kalendorius su 24 iškerpamais paveikslėliais, o po dviejų dešimtmečių spaustuvininkas Gerardas Langas pristatė popierinį Advento kalendorių, kurio langeliuose buvo įpakuoti saldainiai.</p>
      <p>Advento kalendoriai sparčiai išpopuliarėjo visame pasaulyje – kasdien atverčiamas naujas kalendoriaus langelis leidžia vaikams geriau pajusti bėgantį laiką ir prisideda prie šventinės atmosferos namuose sukūrimo. Tiesa, Advento kalendorius nebūtinai privalo būti saldus – vaikui svarbiau ne rastos dovanos skonis ar kaina, o staigmenos pateikimas ir netikėtumo jausmas.</p>
      <p>
        <b>Rankų darbo kalendoriai</b>
      </p>
      <p>Rankų darbo Advento kalendoriai vėl tampa madingi. Tokio kalendoriaus sukūrimas reikalauja ne tik nemažai laiko ir pastangų, bet ir slaptumo, kad šeimos nariai iš anksto nežinotų, kokios staigmenėlės jų laukia. Tačiau sunkus darbas visada atsiperka su kaupu!</p>
      <p>Kalendoriaus sukūrimui galite panaudoti namuose turimus daiktus: popierių, maišelius, audinius, dėžutes, kojines ir t.t. Advento kalendorių formos gali būti įvairios: namelio, eglutės, traukinuko ar geometrinių figūrų lankstiniai. Kalendoriaus dydis ir forma priklauso nuo planuojamų dėti dovanėlių dydžio. Patarimas: kadangi patys esate kalendoriaus kūrėjai, pagalvokite apie originalias staigmenėles – įprastus saldumynus galėtų pakeisti kiti vaikų mėgstami produktai, riešutai ar net kaladėlės arba dėlionės fragmentai!</p>
      <p>
        <b>Užduočių kalendoriai</b>
      </p>
      <p>Vietoj tradicinio kalendoriaus su dovanėlėmis ar saldumynais, savo šeimai galite paruošti užduočių kalendorių. Ant kortelių užrašykite tos dienos užduotį, palinkėjimą ar sentenciją ir visa tai gražiai apipavidalinkite. Tarp užduočių galite įtraukti ir išvykas į renginį, kavinę, kiną žaidimus su sniegu ar kitą smagią visai šeimai skirtą veiklą. Patarimas: užduočių turinį galite tyliai pakoreguoti pagal oro sąlygas ar savo ir vaikų dienotvarkę.</p>
      <p>
        <b>Originalūs prekybininkų pasiūlymai</b>
      </p>
      <p>Neturintiems laiko ir galimybių sukurti Advento kalendorių patiems, prekybininkai kiekvienais metais pateikia aibę naujų pasiūlymų. Skirkite laiko naujovių paieškoms. Šiuo metu pasaulyje sparčiai populiarėja kalendoriai su priemonėmis kūno priežiūrai, smulkiais aksesuarais ar net vitaminais. Svarbu prisiminti, kad Advento kalendoriai gali būti dovanojami ne tik vaikams!</p>
    </article>
  </body>
</html>