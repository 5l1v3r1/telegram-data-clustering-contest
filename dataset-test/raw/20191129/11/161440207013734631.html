<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/29/marrubiu-il-sindaco-diventa-babbo-natale-realizzeremo-i-sogni-dei-8-958667.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-29T11:54:05+00:00"/>
    <meta property="og:title" content="Marrubiu, il sindaco diventa Babbo Natale: &quot;Realizzeremo i sogni dei nostri alunni&quot;"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">L'impegno</h6>
      <h1>Marrubiu, il sindaco diventa Babbo Natale: "Realizzeremo i sogni dei nostri alunni"</h1>
      <h2>"Il dirigente scolastico e i colleghi insegnanti avranno il compito di indirizzare i desideri dei bambini verso progetti concreti e attuabili"</h2>
      <address><time datetime="2019-11-29T11:54:05+00:00">29 Nov 2019, 11:54</time> by <a rel="author" href="https://www.unionesarda.it/autore/antonio_pintori/7096" target="_blank">Antonio Pintori</a></address>
      <p>"Un regalo per la Marrubiu che vorrei". È la proposta lanciata dall'amministrazione comunale del terralbese agli studenti dell'istituto comprensivo.</p>
      <p>È stato il primo cittadino Andrea Santucciu a scrivere una lettera, nella quale ha invitato tutti gli studenti, "a scrivere al sindaco-Babbo Natale per comunicare cosa ritengono sia necessario perché Marrubiu diventi un paese a misura di bambino".</p>
      <p>Santucciu ha aggiunto: "Il dirigente scolastico e i colleghi insegnanti avranno il compito di indirizzare i desideri dei bambini verso progetti concreti e attuabili e di accogliere le loro richieste e trasmetterle al sindaco-Babbo Natale. Subito dopo le vacanze natalizie verrà organizzato un incontro con tutti i bambini e sarà data pubblica lettura delle loro richieste. Gli stessi alunni presenti voteranno le proposte e verrà elaborata la classifica delle richieste. La nostra amministrazione s'impegnerà a realizzare, compatibilmente con le possibilità del nostro bilancio comunale, i regali più votati".</p>
      <p>Il sindaco ha chiuso: "Vogliamo coinvolgere così attivamente anche i bambini e i ragazzi nell'amministrazione della nostra comunità per sviluppare o migliorare il loro senso civico e quello di appartenenza alla stessa comunità".</p>
    </article>
  </body>
</html>