<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/kabmin-ogolosiv-noviy-konkurs-na-posadu-golovi-derzhagentstva-z-pitan-kino-331312_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T11:30:00+00:00"/>
    <meta property="og:title" content="Кабмін оголосив новий конкурс на посаду голови Держагентства з питань кіно"/>
    <meta property="og:description" content="При цьому якщо Юлія Сінкевич оскаржуватиме результати попереднього конкурсу в суді, то рішення суду мають врахувати."/>
  </head>
  <body>
    <article>
      <h1>Кабмін оголосив новий конкурс на посаду голови Держагентства з питань кіно</h1>
      <h2>При цьому якщо Юлія Сінкевич оскаржуватиме результати попереднього конкурсу в суді, то рішення суду мають врахувати.</h2>
      <address>
        <time datetime="2019-11-29T11:30:00+00:00">29 Nov 2019, 11:30</time>
      </address>
      <p>Уряд оголосив новий конкурс на посаду голови <a href="https://dt.ua/CULTURE/ekspertna-komisiya-pri-derzhkino-vidmovila-u-vidachi-prokatnogo-posvidchennya-serialu-svati-314312_.html"><b>Держагентства з питань кіно</b></a>, повідомив на пресконференції міністр культури, молоді та спорту Володимир Бородянський. За його словами, відповідне рішення ухвалили у середу, 27 листопада.</p>
      <p>При цьому заступник міністра Анатолій Максимчук повідомив про те, що якщо генпродюсерка Одеського міжнародного кінофестивалю Юлія Сінкевич оскаржуватиме результати конкурсу в суді, то рішення суду буде враховане, передає агентство <a href="https://www.ukrinform.ua/rubric-society/2827744-urad-ogolosiv-novij-konkurs-na-posadu-golovi-derzkino.html">"Укрінформ"</a>.</p>
      <p>"Якщо буде судове рішення, що були якісь порушення, то відповідно, треба буде поновити права цієї людини, і від того, яким буде рішення суду, залежатиме те, як держава має на це реагувати. Ми не можемо передбачити, що саме буде написано у рішенні суду", - сказав він.</p>
      <p>У серпні голова Державного агентства України з питань кіно <a href="https://dt.ua/POLITICS/golova-derzhkino-ukrayini-illyenko-napisav-zayavu-pro-vidstavku-321027_.html"><b>Пилип Іллєнко написав заяву про звільнення з посади</b></a> за власним бажанням. Він заявив, що вважає свою місію на цій посаді завершеною. Іллєнко був призначений головою Держкіно у серпні 2014 року, до цього він обіймав посаду голови громадської ради при агентстві. Кабмін схвалив <b><a href="https://dt.ua/UKRAINE/kabmin-shvaliv-vidstavku-golovi-derzhkino-321433_.html">відставку Іллєнка</a></b>.</p>
      <p>Під час конкурсу на цю посаду <a href="https://dt.ua/CULTURE/konkurs-na-posadu-golovi-derzhkino-zavershivsya-bezrezultatno-330500_.html"><b>Юлія Сінкевич набрала найвищу кількість балів</b></a> серед шести кандидатів, але не пройшла. Конкурс проводило Нацагентство з питань державної служби. Затвердження на посаду має відбутися після співбесіди в Кабінеті міністрів.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>