<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805247/%D9%85%D9%85%D9%86%D9%88%D8%B9%DB%8C%D8%AA-%D9%88%D8%B1%D9%88%D8%AF-%D9%88-%D8%AA%D8%B1%D8%AF%D8%AF-%DA%A9%D8%A7%D9%85%DB%8C%D9%88%D9%86-%D9%87%D8%A7-%D8%AF%D8%B1-%D8%AA%D9%87%D8%B1%D8%A7%D9%86-%D8%AA%D8%A7-%D8%A7%D8%B7%D9%84%D8%A7%D8%B9-%D8%AB%D8%A7%D9%86%D9%88%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:20:32+00:00"/>
    <meta property="og:title" content="ممنوعیت ورود و تردد کامیون‌ها در تهران تا اطلاع ثانوی"/>
    <meta property="og:description" content="رئیس پلیس راهنمایی و رانندگی نیروی انتظامی اعلام کرد: محدودیت ورود کامیون به داخل شهر و نیز تردد آن در معابر پایتخت تا اطلاع ثانوی تمدید شده است."/>
  </head>
  <body>
    <article>
      <h1>ممنوعیت ورود و تردد کامیون‌ها در تهران تا اطلاع ثانوی</h1>
      <address><time datetime="2019-11-29T11:20:32+00:00">29 Nov 2019, 11:20</time> by <a rel="author">مهدی بابایی</a></address>
      <p>رئیس پلیس راهنمایی و رانندگی نیروی انتظامی اعلام کرد: محدودیت ورود کامیون به داخل شهر و نیز تردد آن در معابر پایتخت تا اطلاع ثانوی تمدید شده است.</p>
      <p><b>سردار محمدرضا مهماندار در گفت‌وگو با ایسنا،</b> در این باره گفت: با توجه به وضعیت آلودگی هوا در پایتخت کارگروه کاهش آلودگی هوا تصمیم گرفت تا ورود کامیون به داخل معابر شهر تهران و نیز تردد آن ممنوع شود که بر این اساس از شب گذشته این ممنوعیت اعمال شده و به کامیون‌ها اجازه ورود به داخل شهر و تردد در سطح شهر داده نشده است.</p>
      <p>وی با بیان اینکه با توجه به تداوم آلودگی هوا این ممنوعیت نیز ادامه یافت، گفت: بنابراین امشب نیز ورود کامیون‌ها به معابر پایتخت ممنوع است و در صورتی که ماموران با تردد کامیون‌ها در سطح شهر نیز مواجه شوند نسبت به توقف و اعمال قانون آن اقدام خواهند کرد.</p>
      <p>سرهنگ مهماندار همچنین از برخورد با خودروهای آلاینده و دودزا نیز خبر داد و گفت: علاوه بر برخورد با خودروهای فاقد معاینه فنی که در طول سال اجرا می‌شود در نیمه دوم سال نیز همکاران من در پلیس راهور به طور ویژه با خودروهای دودزا و آلاینده نیز برخورد خواهند کرد.</p>
      <p>مهماندار با اشاره به نقش شهروندان در کاهش آلودگی هوا خاطرنشان کرد: از شهروندان نیز می‌خواهیم که تا حد امکان از تردد غیر ضروری در شهر خودداری کنند. اگر مجبور به تردد هستند به جای استفاده از وسایل نقلیه شخصی از ناوگان حمل و نقل عمومی همچون مترو و اتوبوس استفاده کنند.</p>
      <p>انتهای پیام</p>
    </article>
  </body>
</html>