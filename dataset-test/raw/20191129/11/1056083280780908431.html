<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805243/%D8%AF%D9%84%D8%A7%D8%B1%D9%87%D8%A7%DB%8C-%D8%B3%D8%B9%D9%88%D8%AF%DB%8C-%D9%88-%D9%86%D9%82%D8%B4%D9%87-%D9%87%D8%A7%DB%8C-%D8%A7%D9%86%DA%AF%D9%84%DB%8C%D8%B3-%D8%B2%D9%85%DB%8C%D9%86%D9%87-%D8%B3%D8%A7%D8%B2-%D8%A7%D8%AA%D9%81%D8%A7%D9%82%D8%A7%D8%AA-%D8%A7%D8%AE%DB%8C%D8%B1-%D9%86%D8%AC%D9%81-%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:15:19+00:00"/>
    <meta property="og:title" content="دلارهای سعودی و نقشه های انگلیس زمینه ساز اتفاقات اخیر نجف بود"/>
    <meta property="og:description" content="ایسنا/مرکزی خطیب جمعه اراک گفت: دلارهای عربستان سعودی و نقشه های انگلیس زمینه ساز اتفاقات اخیر نجف بود، آنها برای بر هم زدن آرامش مردم عراق در داخل و خارج از کشور دست به دست هم داده بودند."/>
  </head>
  <body>
    <article>
      <h6 class="kicker">دری نجف آبادی:</h6>
      <h1>دلارهای سعودی و نقشه های انگلیس زمینه ساز اتفاقات اخیر نجف بود</h1>
      <address><time datetime="2019-11-29T11:15:19+00:00">29 Nov 2019, 11:15</time> by <a rel="author">یاسین یوسف پور</a></address>
      <p>ایسنا/مرکزی خطیب جمعه اراک گفت: دلارهای عربستان سعودی و نقشه های انگلیس زمینه ساز اتفاقات اخیر نجف بود، آنها برای بر هم زدن آرامش مردم عراق در داخل و خارج از کشور دست به دست هم داده بودند.</p>
      <p>آیت الله قربانعلی دری نجف آبادی در خطبه های عبادی سیاسی این هفته نماز جمعه اراک با اشاره به فرارسیدن هفته بسیج مستضعفین و دیدار رهبر معظم انقلاب اسلامی با بسیجیان، اظهار کرد: اغتشاشات و درگیری هایی که اخیرا در برخی از استان ها و حتی خارج از مرزهای کشور صورت گرفت، توطئه بزرگی بود که با همت و هوشیاری مردم و مسئولین خنثی شد و اجازه نداد نقشه های دشمنان قسم خورده ما که مسئله بنزین را بهانه ای برای رسیدن به اهداف خود قرار داده بودند، اجرا شود.</p>
      <p>وی ادامه داد: اتفاقات اخیر که در شهر نجف به وقوع پیوست، موضوع ساده ای نیست که بتوان به راحتی از کنار آن گذشت و مطمئنا علت اصلی این وقایع تلخ و وحشتناک، دلارهای عربستان سعودی و نقشه های انگلیس خبیث بود که برای بر هم زدن آرامش مردم عراق در داخل و خارج از کشور دست به دست هم داده بودند. مردم عراق باید در برخورد با چنین مسائلی کاملا هوشیار باشند و حساب خود را از منافقان و اغتشاشگران جدا کنند.</p>
      <p>آیت الله دری نجف آبادی بر لزوم بسیج همه نیروهای نظامی و امنیتی کشور برای مقابله با تهدیدات و نقشه های دشمنان ایران و در راس آنها آمریکا، تاکید کرد و افزود: اقدامات این عناصر فرصت طلب، به خوبی صحت و درستی راه ملت اسلام را نشان می‌ دهد و مردم ما باید بدانند که دشمنان اسلام بیکار ننشسته اند و با سرکردگی آمریکا و حمایت پادوهای جنایتکارشان، قصد تضعیف آرمان ها و ارزش های امت اسلام را دارند.</p>
      <p>خطیب جمعه اراک، راه و منش امام راحل(ره) را همان راه امیرالمومنین و امام حسین(ع) دانست و خاطرنشان کرد: تضعیف نیروهای پیرو راه امام و شهدا، خیانت به قرآن و اسلام و آب به آسیاب دشمن ریختن است. اهل بیت(ع) مسیر حرکت مسلمین را در زمان غیبت به خوبی مشخص کردند و اختیار مردم را به دست فقها و عالمان زمان که چون قلعه های محکم، حافظان آرمان های ملت هستند، سپرده اند و مردم را به پیروی از آنان سفارش کرده اند.</p>
      <p>وی تصریح کرد: نمی شود که عالمان و شخصیت های بزرگی در دنیای اسلام وجود داشته باشند و عده ای رمال و شیاد هر کاری که خواستند انجام دهند و بدنبال پیاده سازی اهداف پلید خود باشند. ملت ایران اگر در زمان جنگ تحمیلی هزاران شهید را تقدیم انقلاب کرد، تنها به اذن امام خمینی(ره) و در راستای اطاعت از ولی فقیه عادل زمان خود بود، امروزه نیز همه ما فرمانبردار اوامر رهبری هستیم و اگر دستور دهد، بارها و بارها جان خود را در راه این نظام و حفاظت از ارزش های انقلاب اسلامی فدا خواهیم کرد.</p>
      <p>خطیب جمعه اراک اقدامات خصمانه دشمنان و جنایات آنان را محکوم کرد و گفت: دانشگاه ما، دانشگاه آل محمد(ص) است و امام راحل (ره) حجت را بر همه ما تمام کرده اند.</p>
      <p>آیت الله دری نجف آبادی در ادامه به سالروز تشکیل نیروی دریایی کشور اشاره کرد و افزود: خوشبختانه امروزه نیروی دریایی جمهوری اسلامی ایران عزتمند و افتخار آمیز است و با بهره گیری از امکانات و تجهیزات مدرن، امنیت آب های اطراف کشور را برقرار کرده است. مردم ما شب ها به عشق امنیتی که نیروهای نظامی و امنیتی کشور فراهم کرده اند می خوابند و امیدواریم این عزت و قدرت در آینده هم تداوم داشته باشد و حتی حرکت یک مگس هم از دید آنان پنهان نماند.</p>
      <p>خطیب جمعه اراک در پایان، ابراز امیدواری کرد با همه نیروهای مقتدر این سرزمین، روز به روز شاهد پیشرفت و اعتلای اقتدار نظام جمهوری اسلامی ایران باشیم و دست آمریکا و مزدوران آن را از منطقه و آرمان های مقدس اسلام کوتاه کنیم.</p>
      <p>انتهای پیام</p>
    </article>
  </body>
</html>