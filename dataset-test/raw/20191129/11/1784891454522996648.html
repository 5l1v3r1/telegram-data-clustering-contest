<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.the-village.com.ua/village/service-shopping/street-style/291681-orest-muriy-33-roki-restorator-i-bloger"/>
    <meta property="og:site_name" content="The Village Україна"/>
    <meta property="article:published_time" content="2019-11-29T11:47:23+00:00"/>
    <meta property="og:title" content="Зовнішній вигляд. Орест Мурій, 33 роки, ресторатор і блогер"/>
    <meta property="og:description" content="«Коли купуєш майже весь одяг на секонді, потім психологічно складно придбати річ, дорожчу за 50 гривень»"/>
  </head>
  <body>
    <article>
      <h1>Зовнішній вигляд. Орест Мурій, 33 роки, ресторатор і блогер</h1>
      <h2>«Коли купуєш майже весь одяг на секонді, потім психологічно складно придбати річ, дорожчу за 50 гривень»</h2>
      <address><time datetime="2019-11-29T11:47:23+00:00">29 Nov 2019, 11:47</time> by <a rel="author" href="https://www.the-village.com.ua/users/1179609" target="_blank">Наті Авдєєва</a></address>
      <p>
        <i>Фотографуємо містян і запитуємо їх про одяг, шопінг та улюблене місце в Києві. Герой нового матеріалу рубрики «Зовнішній вигляд» – ресторатор Орест Мурій.</i>
      </p>
      <p><b>Фото:</b> Аня Озерчук</p>
      <p>Ми розмовляємо з Орестом на вулиці Саксаганського, поруч із рестораном Tiger.</p>
      <figure>
        <img src="https://img.the-village.com.ua/the-village.com.ua/post_image-image/GlH9kTxJPOj81EoiZGDxPA.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/5ek9KJ7KkWrs1cRfEy1d8A.jpg"/>
        <figcaption><b>На Орестові:</b> худі Zara, годинник Tissot, штани Zara, куртка H&amp;M, кросівки New Balance</figcaption>
      </figure>
      <h3>Про шопінг</h3>
      <p>Раніше я дуже любив секонд і весь час там шопився. Помітив, що, коли купуєш майже весь одяг «з Європи», потім психологічно складно придбати річ, дорожчу за 50 гривень. Перестав там скуплятися тільки тому, що в гардеробі стало багато базових речей, а на секонді знайти, наприклад, білу футболку непросто.</p>
      <p>Якщо мені треба базова біла футболка – шукаю її в Cos. Штани найбільше підходять з Pull&amp;Bear або Zara. <br/><br/>Серед брендів у моєму топі Acne Studios, їхні речі міг би носити вічно. Також люблю Cos. З цього зрозуміло, що мені подобається стилістика та естетика шведів. <br/><br/>З-поміж українських марок складно когось виділити. Здається, на мені краще сидить масмаркет, ніж речі українських брендів. Хіба можу відзначити Syndicate, особливо їхню останню колекцію.</p>
      <p>За кордоном завжди шукаю магазини з кросівками. Взуття я обожнюю та колекціоную. Хоча моя улюблена модель кросівок – не якась крута колаба, а просто Nike Montreal.</p>
      <figure>
        <img src="https://img.the-village.com.ua/the-village.com.ua/post_image-image/OW34SfuF_brC5JVIOW2lYQ.jpg"/>
      </figure>
      <hr/>
      <h4>Худі Zara</h4>
      <p>Я вперше купив річ зі стійки «останній шанс». Завжди обходжу цей рейл, бо думаю, що це такий маркетинговий хід. Але побачив худі й зрозумів, що воно мені ідеально підходить.</p>
      <hr/>
      <h4>Годинник Tissot</h4>
      <p>На минулий день народження придбав його собі в подарунок.</p>
      <figure>
        <img src="https://img.the-village.com.ua/the-village.com.ua/post_image-image/fvf5sauLXI4QAUnYHO-Vrw.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/pARPD1ELBXyLCI2hjiJoew.jpg"/>
      </figure>
      <figure>
        <img src="https://img.the-village.com.ua/the-village.com.ua/post_image-image/Q7urnr6IX6r_qqDEQnv6qQ.jpg"/>
      </figure>
      <hr/>
      <h4>Куртка H&amp;M</h4>
      <p>Купував торік. Вирішив тоді не витрачатися на косуху, бо був упевнений, що тренд на неї мине. Бачу, схожі куртки досі актуальні, тому продовжую її носити.</p>
      <figure>
        <img src="https://img.the-village.com.ua/the-village.com.ua/post_image-image/3DAn-IWiR99e5UxBKLdrrw.jpg"/>
      </figure>
      <hr/>
      <h4>Штани Zara</h4>
      <p>Я їх придбав на розпродажу й тепер шкодую, що не брав одразу п’ять пар. Я прихильник того, що, якщо річ дуже пасує, треба купувати відразу кілька штук. Коли купував ці штани, був певен, що в масмаркеті таких ще багато і, якщо раптом зношу ці, без проблем візьму схожі.</p>
      <hr/>
      <h4>Кросівки New Balance</h4>
      <p>Це дорога модель бренду, і я довго чекав, щоб їхня ціна зменшилась. Три роки поспіль я планував купити їх, але було шкода платити шість тисяч гривень. Коли ж вартість падала до чотирьох тисяч, я не встигав придбати свій розмір. Тільки цього року вдалося купити кросівки за три тисячі.</p>
      <figure>
        <img src="https://img.the-village.com.ua/the-village.com.ua/post_image-image/hBxyvnfKdPR5C5ouA1MzKA.jpg"/>
      </figure>
      <h3>Про місто</h3>
      <p>Ми з дружиною переїхали до Києва півтора року тому. Вирішили змінити місто, бо тут більше пропозицій для співпраці в Instagram і більше перспектив для розвитку мережі Tiger. І я одразу полюбив Київ.</p>
      <p>Серед улюблених локацій у місті – Closer. Тут круті люди та музика й мені максимально комфортно. Крім того, люблю кав’ярню «Каштан», а серед барів подобається «Бездельники». Загалом через брак часу по закладах ходжу рідко, а з друзями найчастіше зустрічаємося в перевірених місцях.</p>
    </article>
  </body>
</html>