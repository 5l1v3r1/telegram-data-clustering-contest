<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805255/%D9%86%D9%85%D8%A7%D8%B2-%D9%87%D9%88%DB%8C%D8%AA-%D8%A8%D8%AE%D8%B4-%D9%86%D8%B3%D9%84-%D8%AC%D9%88%D8%A7%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:31:54+00:00"/>
    <meta property="og:title" content="نماز هویت‌بخش نسل جوان است"/>
    <meta property="og:description" content="ایسنا/یزد نماینده ولی‌فقیه در استان یزد در پنجمین اجلاس استانی نماز با تاکید بر لزوم بازشناسی هویت دینی توسط نسل جوان جامعه، نماز را راه شناخت هویت و موجودیت و شرف و سعادت آن‌ها دانست."/>
  </head>
  <body>
    <article>
      <h6 class="kicker">نماینده ولی فقیه در استان یزد:</h6>
      <h1>نماز هویت‌بخش نسل جوان است</h1>
      <address><time datetime="2019-11-29T11:31:54+00:00">29 Nov 2019, 11:31</time> by <a rel="author">محمدعلی صادقیان</a></address>
      <p>ایسنا/یزد نماینده ولی‌فقیه در استان یزد در پنجمین اجلاس استانی نماز با تاکید بر لزوم بازشناسی هویت دینی توسط نسل جوان جامعه، نماز را راه شناخت هویت و موجودیت و شرف و سعادت آن‌ها دانست.</p>
      <p> آیت‌الله «محمدرضا ناصری یزدی» در این مراسم که در سالن آمفی‌تئاتر دانشکده شهید بهشتی اردکان برگزار شد، با اشاره به این که برگزاری هرچند وقت یک بار حرکت‌های اجتماعی و برنامه‌های مرتبط با نماز ضرورت دارد، گفت: البته برای اصحاب فرهنگ و روحانیان و کسانی که در خطابه و منبر و نصیحت حضور دارند، همیشه فرض و لازم است که مسئله نماز و اهمیت، قرب و منزلتی که نماز دارد را به نسل‌ها منتقل کنند.</p>
      <p>رییس شورای فرهنگ عمومی استان یزد در ادامه با تأکید بر این که نسل جوان باید هویت خود را شناخته و مقام و منزلتش را پیش خدای متعال بداند، اضافه کرد: آن‌ها باید درک کند که هویت و موجودیت و شرف و سعادت آن‌ها به نماز بستگی دارد، چون نماز آن‌ها را به خدای متعال متصل و از پوچی‌ها خارج و پیوند انسان‌ها را با خدا مستحکم‌تر می‌کند.</p>
      <p>امام‌جمعه یزد با بیان این که توکل بر خدای متعال باید در باور هر کدام از ما و فرزندانمان وجود داشته باشد، افزود: همه باید در وجود خود به‌خوبی درک کنیم که خدای متعال می‌تواند انسان را از همه مشکلات نجات دهد.</p>
      <p>وی با اشاره به این که آموزش به نماز باید از فرزندانمان آغاز شود، اظهار کرد: نماز آشتی با خدای متعال است لذا نباید آن را فراموش و از آن دوری‌کنیم چرا که اگر از ما دور شود، شیطان به سراغ انسان می‌آید و سبب شیطنت‌ها می‌شود.</p>
      <p>ناصری یزدی با تأکید بر این که نماز، انسان را به سمت خوبی‌ها می‌کشاند، اضافه کرد: در جریان حرکت‌های ناشایست دشمن که با هدف فریب انسان‌ها طراحی می‌شود، نمازخوان‌ها کمتر حضور دارند ولی در مسیر کمک به انسان‌ها می‌بینیم که نمازگزاران بیشتر حضور دارند و همین نشان می‌دهد که نماز انسان‌ها را به سمت خوبی‌ها سوق می‌دهد. </p>
      <p>نماینده ولی‌فقیه در استان ادامه داد: امروز مردم و جوانان در فضای مجازی گرفتار شده‌اند و دشمن می‌خواهد از این طریق آن‌ها را از پروردگار دور کند لذا نیاز است که پدران و مادران و معلمان نسبت به تربیت دقیق دانش‌آموز و فرزندانشان دقت نظر داشته باشند.</p>
      <p>امام‌جمعه یزد با بیان این که روحانیان باید بیشتر در بین مردم باشند، خاطرنشان کرد: بسیجیان هم باید خدمات خود را بیشتر به مردم ارائه کنند.</p>
      <p>وی اظهار کرد: در حرکت‌های اجتماعی کشور باید تدین، ولایت مداری و مشارکت مردم و در آموزش‌ و پرورش نیز باید تدین، تفکر و تعقل وجود داشته باشد، زیرا دشمن در طول این سال‌ها نسبت به این مسائل توجه ویژه‌ای داشته است.</p>
      <p>«محمدعلی طالبی» استاندار یزد نیز در این اجلاس گفت: بی‌توجهی به تربیت بنیادین، عاملی برای چالش‌های امروز در جامعه است.</p>
      <p>وی افزود: قدم برداشتن در راه اقامه نماز توفیقی برای متصدیان این امر است و این همایش‌ها فرصتی است تا فعالیت‌های دستگاه‌های مختلف در این حوزه‌ها مورد ارزیابی قرار گیرد.</p>
      <p>استاندار با بیان این که امسال یکی از نقاط قوت اجلاس استانی نماز در اردکان پرداختن به بحث نماز دانش‌آموزان است، افزود: چه خوب است در مباحث فرهنگی توجه اصلی را بر روی این قشر که می‌توانند تأثیرگذاری برنامه‌های فرهنگی و اجتماعی را بالا ببرند، متمرکز کنیم.</p>
      <p>وی اضافه کرد: امروز در جامعه فعالیت‌ها و برنامه‌های بسیار خوبی در حوزه‌های فرهنگی و اجتماعی در حال انجام است اما دایره تأثیرگذاری و اثربخشی آن بعضاً با چالش‌هایی روبروست و احساس این است که به آن اندازه که هزینه یا کار می‌شود، اثربخشی لازم را نمی‌بینیم که شاید در مخاطب شناسی و اولویت‌بندی در اجرای برنامه‌ها دقت لازم را نداشته‌ایم.</p>
      <p>طالبی با تأکید بر این که یکی از حوزه‌هایی که باید در بخش‌های مختلف برنامه‌ریزی به آن توجه شود، توجه به نسل جوان و دانش‌آموزان است، گفت: چه‌بسا بی‌توجهی که در گذشته در پرداختن به آموزش دانش‌آموزان صورت گرفت، باعث بروز برخی از مشکلات در کنونی جامعه  شده است.</p>
      <p>استاندار در پایان تصریح کرد: اگر امروزه با چالش‌هایی در جامعه روبرو هستیم شاید به این دلیل باشد که توجه لازم به تربیت بنیادین در جامعه نداشتیم و بعضی مواقع حتی این نسل و دانش‌آموزان را به حال خود رها کردیم و تنها به مسائل درسی و توجه به کنکور و موفقیت‌های دانشگاهی آنها توجه شده و شرایطی که نیاز به تربیت و پرورش یک نسل خودساخته نیاز بود، اتفاق نیفتاده است.</p>
      <figure>
        <img src="https://cdn.isna.ir/d/off/yazd/2019/11/29/3/61497108.jpg"/>
      </figure>
      <figure>
        <img src="https://cdn.isna.ir/d/off/yazd/2019/11/29/3/61497109.jpg"/>
      </figure>
      <figure>
        <img src="https://cdn.isna.ir/d/off/yazd/2019/11/29/3/61497110.jpg"/>
      </figure>
      <p>انتهای پیام</p>
    </article>
  </body>
</html>