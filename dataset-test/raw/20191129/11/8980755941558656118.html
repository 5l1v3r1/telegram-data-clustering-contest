<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/ho-visto-la-juve-da-vicino-dalla-sorpresa-bernardeschi-alle-urla-16367"/>
    <meta property="og:site_name" content="il BiancoNero"/>
    <meta property="article:published_time" content="2019-11-29T11:30:00+00:00"/>
    <meta property="og:title" content="'Ho visto la Juve da vicino. Dalla sorpresa Bernardeschi alle urla di Sarri: vi racconto tutto'"/>
    <meta property="og:description" content="A 46 anni ci si può ancora emozionare per il calcio. Per alcuni solo un gioco, per altri è vita. Antonio Rinero va allo stadio da una vita, ma quando ieri si è seduto sulle tribune"/>
  </head>
  <body>
    <article>
      <h1>'Ho visto la Juve da vicino. Dalla sorpresa Bernardeschi alle urla di Sarri: vi racconto tutto'</h1>
      <address>
        <time datetime="2019-11-29T11:30:00+00:00">29 Nov 2019, 11:30</time>
      </address>
      <p>A 46 anni ci si può ancora emozionare per il calcio. Per alcuni solo un gioco, per altri è vita. <b>Antonio Rinero </b>va allo stadio da una vita, ma quando ieri si è seduto sulle tribune della Continassa: "Ho provato un'emozione particolare". Cellulare spento, zero distrazioni: "Voglio godermi attimo per attimo l'allenamento della mia Juve". <b>Antonio è uno dei 500 tifosi che ieri hanno assistito alla seduta della Juve</b>, e ai microfoni di <i>Tuttosport </i>ha raccontato la sua giornata speciale: "E' il mio primo allenamento dal vivo, vedere giocatori da 2/3 metri fa tutto un altro effetto". Qualche sorpresa inaspettata: "<b>De Ligt in televisione sembra grande, ma non lo è così tanto</b>. In campo oltre ai giocatori ci sono almeno 15 persone dello staff, sembra di essere in un azienda: organizzazione pazzesca e strutture fantastiche. Ora capisco perché i campioni vogliono venire tutti da noi".</p>
      <p><b>LE URLA DI SARRI</b> - Alle 11 in punto inizia l'allenamento: "Un mix di emozione e rispetto, pochi cori. Soprattutto a Buffon". Poi inizia la conta dei giocatori: "Ronaldo c'è, Dybala anche". E via via tutti gli altri, non gliene sfugge uno: "Buffon, Higuain, Bernardeschi, Bonucci, Cuadrado...". E Sarri? "Pensavo di vederlo in campo solo nella parte tattica, invece c'è e si fa sentire durante le partitelle". Tanto lavoro e poche pause: "<b>Prima una partitella con i portieri, ogni 15 tocchi un punto. Poi portieri tra i pali e 2-3 tocchi a una velocità pazzesca</b>". Le urla dell'allenatore arrivano fino in tribuna: "Gioco veloce! Pressing! Strilla. E lo ripete in continuazione". Curiosità: "Tra una partitella e l'altra il campo viene bagnato in continuazione per facilitare la velocità dei passaggi".</p>
      <p><b>SORPRESA BERNA</b> - Antonio ha l'imbarazzo della scelta, vede campioni ovunque. Ma c'è un giocatore che cattura la sua attenzione: "<b>Bernardeschi corre il doppio rispetto a quello che mi aspettavo". E parte il pronostico: "Domenica con il Sassuolo segna lui</b>. O Cuadrado, un altro giocatore che dal vivo fa impressione: sembra un bambino al parco, chiama sempre la palla e si diverte. E corre come un treno!". Antonio osserva tutto e si emoziona. Questa giornata non la dimenticherà mai.</p>
      <p>
        <a href="https://www.ilbianconero.com/a/la-juve-di-sarri-e-la-squadra-in-italia-con-piu-azioni-da-almeno-56407">Juve, i dati parlano già di sarrismo: quante azioni da almeno 10 passaggi</a>
      </p>
    </article>
  </body>
</html>