<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642626/%D8%B9%D9%88%D9%86-%D9%88%D8%B6%D8%B9%DB%8C%D8%AA-%D9%84%D8%A8%D9%86%D8%A7%D9%86-%D8%AA%D8%AD%D9%85%D9%84-%D8%B4%D8%B1%D8%B7-%D9%88-%D8%B4%D8%B1%D9%88%D8%B7-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T11:45:00+00:00"/>
    <meta property="og:title" content="عون: وضعیت لبنان تحمل شرط و شروط ندارد"/>
    <meta property="og:description" content="رئیس‌جمهور لبنان تأکید کرد که وضعیت کنونی لبنان به‌گونه‌ای نیست که تاب تحمل شرط و شروط گذاشتن جریان‌های سیاسی را داشته باشد ..."/>
  </head>
  <body>
    <article>
      <h1>
        <a href="https://www.bultannews.com/fa/news/642626/%D8%B9%D9%88%D9%86-%D9%88%D8%B6%D8%B9%DB%8C%D8%AA-%D9%84%D8%A8%D9%86%D8%A7%D9%86-%D8%AA%D8%AD%D9%85%D9%84-%D8%B4%D8%B1%D8%B7-%D9%88-%D8%B4%D8%B1%D9%88%D8%B7-%D9%86%D8%AF%D8%A7%D8%B1%D8%AF">عون: وضعیت لبنان تحمل شرط و شروط ندارد</a>
      </h1>
      <h2>رئیس‌جمهور لبنان تأکید کرد که وضعیت کنونی لبنان به‌گونه‌ای نیست که تاب تحمل شرط و شروط گذاشتن جریان‌های سیاسی را داشته باشد ...</h2>
      <address><time datetime="2019-11-29T11:45:00+00:00">29 Nov 2019, 11:45</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، ژنرال میشل عون رئیس جمهور <b>لبنان</b> در جریان ملاقات با حسام زکی معاون <b>دبیر</b>کل اتحادیه عرب در بیروت گفت که به تلاش‌هایش برای تفاهم درباره تشکیل دولت جدید در لبنان ادامه می‌دهد.</p>
      <p>عون افزود که اکثر خواسته‌های تحرکات مردمی در لبنان را تأیید می‌کند زیرا قبلاً هم وضع قوانینی برای تحقق آن به‌ویژه در زمینه مبارزه با فساد، اجرای اصلاحات، جلوگیری از هدر رفتن اموال عمومی و رفع مصونیت از متهمان این اقدامات و نظایر آن را پیشنهاد داده بود.</p>
      <p>وی گفت: حمایت جهان عرب از لبنان باید با گام‌های عملی به‌ویژه در کمک به حل وضعیت اقتصادی وخیم لبنان همراه باشد و بخشی از این وضعیت ناشی از سرازیر شدن آوارگان سوری به لبنان است که بالغ بر یک میلیون و 900 هزار نفر هستند.</p>
      <p>عون خواهان تلاش همگان برای برون‌رفت از بحران در راستای منافع لبنانی‌ها و مشارکت در حل‌وفصل اوضاع دشوار اقتصادی لبنان شد.</p>
      <p>حسام زکی نیز به‌نوبه خود هدف از سفرش به بیروت را اعلام حمایت اتحادیه عرب از لبنان و آگاهی از وضعیت و همبستگی با لبنان و تمایل برای کمک به این کشور دانست.</p>
      <p>وی همچنین با نبیه بری رئیس مجلس نمایندگان لبنان نیز دیدار و گفت‌وگو کرد.</p>
      <p>باسیل: اعلام موضع تشکل‌های سیاسی درباره دولت جدید</p>
      <p>وزیر خارجه و رئیس جریان ملی آزاد لبنان از اعلام موضع تشکل‌های سیاسی درباره دولت جدید این کشور در آینده نزدیک خبر داد.</p>
      <p>جبران باسیل در کنفرانس مطبوعاتی خود گفت: ما پیشنهاد قانونی را امضا کردیم که هدف از آن تعدیل اختیارات هیئت تحقیقات ویژه "قانونی برای شناسایی گردش حسابها" است و می‌تواند سریعتر عمل کند و نتایجی فوری به‌همراه داشته باشد.</p>
      <p>وی درباره موضوع دولت لبنان گفت: تشکل‌ها در آینده بسیار نزدیک در قبال دولت موضع خود را اعلام خواهند کرد.</p>
      <p>تأکید حزب‌الله بر مسئولیت‌پذیری دولت</p>
      <p>فراکسیون وفاداری به مقاومت وابسته به حزب‌الله در مجلس لبنان بر لزوم مسئولیت‌پذیری دولت پیشبرد امور لبنان به‌ریاست سعد حریری تأکید کرد و گفت: بحران شدید کشور ایجاب می‌کند که دولت مستعفی امور کشور را مدیریت کند.</p>
      <p>در بیانیه فراکسیون وفاداری به مقاومت آمده است: قانون اساسی تأکید می‌کند که دولت مستعفی باید مسئولیت‌های قانونی خود را در قبال شهروندان در سایه بحران به‌ویژه افزایش قیمت‌ها و کاهش ارزش پول ملی به‌عهده بگیرد. این دو موضوع نیازمند اقداماتی فوری و بازدارنده برای مهار قیمت‌ها و تأمین نیازهای بازار و کنترل امنیت و حفاظت از حقوق شهروندان در زمینه‌های مختلف است.</p>
      <p>این بیانیه افزود: رسیدگی به وضعیت خطرناک پولی و اقتصادی کشور نیازمند مسئولیت‌پذیری ملی با درک ماهیت خطرات است تا اقدامات لازم برای توقف این وضعیت انجام شود و همه اینها بستگی به تشکیل دولتی پویا، منسجم، فهیم و برخوردار از روشی جدید دارد.</p>
      <p>این بیانیه از همگان خواست تا از شیوه‌های مانورگونه دوری گزیده و از پیچیدگی‌هایی که برای همگان پیامد در بر دارد، گذر کنند.</p>
    </article>
  </body>
</html>