<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783865/%D8%AA%D8%B9%D8%B1%D8%B6-%D8%A8%D9%87-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86-%D8%AF%D8%B1%D9%86%D8%AC%D9%81-%D8%AA%D9%88%D8%B7%D8%A6%D9%87-%D8%AF%D8%B4%D9%85%D9%86%D8%A7%D9%86-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:00:29+00:00"/>
    <meta property="og:title" content="امام جمعه قزوین: تعرض به کنسولگری ایران درنجف توطئه دشمنان صهیونیستی است"/>
    <meta property="og:description" content="قزوین- نماینده ولی فقیه و امام جمعه قزوین گفت: تعرض به کنسولگری ایران در نجف توطئه آمریکایی، صهیونیستی و سعودی هاست و با هوشیاری مردم این حوادث خدشه ای به روابط دو کشور مسلمان وارد نمی کند."/>
  </head>
  <body>
    <article>
      <h1>امام جمعه قزوین: تعرض به کنسولگری ایران درنجف توطئه دشمنان صهیونیستی است</h1>
      <address>
        <time datetime="2019-11-29T11:00:29+00:00">29 Nov 2019, 11:00</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله عبدالکریم عابدینی در خطبه های نماز جمعه قزوین که در مسجدالنبی برگزار شد اظهارداشت: به گفته قرآن مسلمانان باید در برابر دشمنان به گونه ای رفتار کنند تا آنها از شما بترسند و جرات توطئه نکنند.</p>
      <p>خطیب جمعه قزوین بیان کرد: وقتی آمریکا پهباد پیشرفته خود را با تبلیغات فراوان وارد صحنه کرد و این تکنولوژی توسط ایرانساقط شد استکبار شوکه شد زیرا هرگز فکر نمی کرد تکنولوژی برتری روی دستش بلند شود اما سیلی محکمی خورد.</p>
      <p>وی گفت: با ایمان به خدا و تقوی و پرهیزگاری باید خود را مسلح کنید و به جنگ دشمنان بروید و مطمئن باشید پیروز میدان خواهید بود.</p>
      <figure>
        <img src="https://media.mehrnews.com/d/2019/05/31/4/3142946.jpg"/>
      </figure>
      <p>
        <b>همه نیازمند دانشگاه اخلاق هستیم</b>
      </p>
      <p>نماینده ولی فقیه و امام جمعه قزوین در ادامه خطبه اول نماز توجه به اخلاق را ضرورت جامعه کنونی دانست و یادآورشد: مسلمان باید پایبند اخلاق بوده و امانتدار باشد و اگر به سخنان حق اهمیت دهیم سعادتمند می شویم.</p>
      <p>وی اضافه کرد: همه ما به دانشگاه اخلاق نیاز داریم تا مسیر سعادت را گم نکنیم.</p>
      <p>
        <b>برجام را رها کنید/ به توانمندی داخلی توجه شود</b>
      </p>
      <p>خطیب جمعه قزوین تصریح کرد: کسانی که در برجام نتیجه نگرفتند باید عبرت بگیرند و به داخل اتکا کنند و در مسیر حل مشکلات گام بردارند.</p>
      <p>وی گفت: رعایت اخلاق اسلامی، تعامل انسانی در همه شئون اجتماعی باید بیشتر شود تا شاهد کاهش مشکلات و آسیب ها باشیم و شیعه هم باید خوش اخلاق و خوش رفتار و امانتدار و بدون غل و غش بوده و شاخص باشد.</p>
      <p> عابدینی اضافه کرد: برخی مشکلات و آسیب های اجتماعی ناشی از رفتار غلط مسئولان است و باید کاری کنیم تا اعتماد مردم به مسئولان بیشتر شود.</p>
      <p>آیت الله عابدینی در خطبه دوم نماز با اشاره به مناسبت های هفته گفت: آغاز عملیات طریق القدس که منجر به آزادسازی بستان شد و زمینه عملیات بیت المقدس را فراهم کرد تبریک گفته و اعلام می کنیم امروز مرزهای جبهه و جنگ از قصر شیرین و بازی دراز به یمن و سوریه و غزه و فلسطین تبدیل شده است.  </p>
      <p>وی بیان کرد: خوشبختانه در 40 سال گذشته روند خوبی داشته ایم و از این پس با سرعت بیشتری در مسیر آرمانها حرکت خواهیم کرد.</p>
      <figure>
        <img src="https://media.mehrnews.com/d/2019/05/31/4/3142948.jpg"/>
      </figure>
      <p>
        <b>فتنه دشمن خنثی شد</b>
      </p>
      <p>خطیب جمعه تصریح کرد: دشمنان از پیشرفت های ایران اسلامی به وحشت افتاده اند و فهمیده اند دایره نفوذ ایران اسلامی مرزها را در نوردیده لذا به هر بهانه ای از جمله گرانی خواستند کشور را به آشوب بکشانند که با هوشیاری ملت موفق نشدند.</p>
      <p>آیت الله عابدینی گفت: رهبری از مردم تشکر کردند که به موقع در صحنه حاضر شدند و گفتند ما یک ملت یکپارچه هستیم و اگر شروری یک بانک را به آتش بکشد هنر نیست و حمایت آمریکا از آشوبگران نهایت ضعف یک دولت است و باید در مقابل شرارت ها از ملت جدیت ببینند که همین گونه شد.<br/> <br/>وی خطاب به مدیران هم اظهارداشت: مسئولانی که بنزین را گران کردند برای اشتغال چه خواهید کرد هر چند اقدامات زیادی شده اما کافی نیست و مردم وضعیت خوبی ندارند و جوانان جویای کار هستند چون غیرت دارند و نمی خواهند صدقه بگیرند لذا باید زمینه برای کار جوانان مهیا شود.</p>
      <p>امام جمعه قزوین اظهارداشت: همه باید برای رفع فقر  و محرومیت در جامعه اقدام کنند و تولید راه نجات کشور است.</p>
      <p>وی اضافه کرد: شما که گفتید با برجام صنعت به حرکت درمی آید که نشد، امروز دیگر از این تفکر دست بردارید و به داخل اتکا کنید و اگر جلوی قاچاق کالا و خام فروشی و اختلاس گرفته شود و اشتغال ایجاد کنید مشکلات کمتر می شود.</p>
      <p>امام جمعه قزوین به سالروز تقسیم فلسطین هم اشاره کرد و گفت: بعد از پیروزی انقلاب اسلامی امام فرمودند غده سرطانی اسراییل باید نابود شود و امروز شرایط فرق کرده و فلسطین می گوید ما خودمان حساب اسراییل را می توانیم برسیم و این موفقیت جای خرسندی دارد.</p>
      <figure>
        <img src="https://media.mehrnews.com/d/2019/05/31/4/3142967.jpg"/>
      </figure>
      <p>
        <b>تعرض به کنسولگری ایران در نجف توطئه دشمنان است</b>
      </p>
      <p>آیت الله عابدینی در ادامه حمله به کنسولگری ایران در نجف را محکوم کرد و افزود: تعرض به کنسولگری ایران در نجف تاثر برانگیز است و نشان می دهد اگر ایران در جهان تاثیر نداشت کسی با ما کاری نداشت اما امروز که ما تعیین کننده هستیم دنبال ایجاد تفرقه هستند.</p>
      <p>وی اظهارداشت: وزیر خارجه عراق از ایران بابت این حادثه عذرخواهی کرده و مشخص است این کار نقشه امریکا و سعودی هاست و با این حوادث محبت ما به عراق کم نمی شود و اتحاد دوملت آسیب نخواهد دید.</p>
      <p>عابدینی یادآورشد: این بی ادبی رژیم سعودی و جسارت به نجف را پاسخ جانانه خواهیم داد زیرا تجربه نشان می دهد سعودی ها هر وقت سیلی می خورند چند سال سر جایشان می نشینند لذا باید یک سیلی محکم بخورند و ملت انتظار دارند این برخورد انجام شود.</p>
      <p>خطیب جمعه قزوین در خصوص سالروزبزرگداشت شیخ مفید پایه گذار فقه و معارف دینی و شهادت سید حسن مدرس هم مطالبی بیان کرد و اظهارداشت: مراقب باشیم کسانی وارد مجلس شوند که دنبال فامیل بازی، خیانت و اختلاس و منافع فردی نباشند.</p>
    </article>
  </body>
</html>