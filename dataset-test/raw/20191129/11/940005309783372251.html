<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/social/elevii-unui-liceu-din-buzau-atrasi-sa-si-aleaga-o-meserie-cu-ajutorul-unui-elicopter.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-29T11:19:00+00:00"/>
    <meta property="og:title" content="Elevii unui liceu din Buzău, atrași să-și aleagă o meserie cu ajutorul unui elicopter"/>
    <meta property="og:description" content="Ca să-şi poată reduce în următorii ani deficitul de personal, Ministerul Afacerilor Interne încearcă, prin metode inedite, să-i atragă pe liceeni către o carieră militară."/>
  </head>
  <body>
    <article>
      <h1>Elevii unui liceu din Buzău, atrași să-și aleagă o meserie cu ajutorul unui elicopter</h1>
      <h2>Ca să-şi poată reduce în următorii ani deficitul de personal, Ministerul Afacerilor Interne încearcă, prin metode inedite, să-i atragă pe liceeni către o carieră militară.</h2>
      <address>
        <time datetime="2019-11-29T11:19:00+00:00">29 Nov 2019, 11:19</time>
      </address>
      <p>Un elicopter SMURD a aterizat în mijlocul elevilor la un centru de pregătire din Buzău, iar specialiştii în resurse umane le-au prezentat adolescenţilor beneficiile pe care le pot avea dacă aleg una din meseriile specifice ministerului.</p>
      <p>Peste 120 de elevi de la licee din Buzău și Râmnicu Sărat au fost invitați la Centrul multifuncțional de pregătire Schengen din Buzău, pentru a li se prezintă oferta educațională a școlilor militare din subordinea ministerului afacerilor interne.</p>
      <p>Elevii au rămas impresionați când la orizont și-a făcut apariția un elicopter SMURD. Tinerii l-au admirat de aproape și au urcat chiar și la bordul lui. Câțiva dintre elevi au fost convinși pe loc să urmeze o carieră în aviația militară: <i>”M-a pasionat elicopterul, tot ce are legătură cu aviația și chiar această activitate mă face să merg foarte mult pe această meserie."</i></p>
      <p>Profesorii spun că o asemenea demonstrație este mult mai apreciată de către tineri decât sfaturile teoretice pe care le primesc la ore.</p>
      <p>Mihaela Miron, profesor: ”<i>Pentru ei e foarte important, pentru că școală nu are oportunitatea de a le oferi activități practice, concret, mai mult teorie, iar lucrurile astea care îi pun în contact cu realitatea sunt de mare importanță pentru viitorul lor. </i>"</p>
      <p>Direcția de aviație a Ministerului de Interne vrea că prin aceste activități să-i atragă pe adolescenți spre o meserie la înălțime.</p>
      <p>Lt. col. Ana Maria Enciu, șef Departament Resurse Umane: <i>”Am venit astăzi în rândul elevilor liceelor din Buzău pentru a le oferi detalii cu privire la activitatea, la modul în care e organizat inspectoratul general de aviație, rolul pe care îl are în MAI, precum și în rândul societății civile</i>."</p>
      <p>Chestor principal Ovidiu Macovei, dir. Centrul Multifuncțional de Pregătire Schengen: ”<i>Intenția este de a aduce oameni prin internmediul instituțiilor de formare ale ministerului sau cele ce asigură pregătire pentru nevoile ministerului.”</i></p>
      <p>În ultimii ani, Ministerul Afacerilor Interne s-a confruntat cu o criză acută de personal, iar angajarea din sursă externă, cu o pregătire minimă, nu a fost considerată întotdeauna o idee bună.</p>
      <p> </p>
      <p>Sursa: Pro TV</p>
    </article>
  </body>
</html>