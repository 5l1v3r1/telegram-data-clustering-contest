<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/norsen-tande-ljus-for-sina-stupade-elever/"/>
    <meta property="og:site_name" content="HBL"/>
    <meta property="article:published_time" content="2019-11-29T11:39:00+00:00"/>
    <meta property="og:title" content="Norsen tände ljus för sina stupade elever"/>
    <meta property="og:description" content="43 Norsenelever stupade i vinterkriget. Skolans årskurser fem till nio samlades i dag till en minnesstund för de stupade."/>
  </head>
  <body>
    <article>
      <h1>Norsen tände ljus för sina stupade elever</h1>
      <h2>43 Norsenelever stupade i vinterkriget. Skolans årskurser fem till nio samlades i dag till en minnesstund för de stupade.</h2>
      <address><time datetime="2019-11-29T11:39:00+00:00">29 Nov 2019, 11:39</time> by <a rel="author">Atte Österholm</a></address>
      <p>På den regniga fredagsmorgonen, i skenet av facklor och ljus, samlades de äldre årskurserna från Grundskolan Norsen på Kaserntorget i Helsingfors. Skolan ville hedra minnet av 43 av sina elever som stupade i vinterkriget.</p>
      <p>– Vi kör en sådan här grej i år då det förlöpt 80 år sedan vinterkriget bröt ut, berättar historieläraren <b>Markus Nylund</b>. Tidigare år har Norseneleverna brukat besöka Sandudds begravningsplats inför självständighetsdagen.</p>
      <p>I sitt tal berättade Markus Nylund om Norseneleven <b>Lars Löflund</b> som var 16 år då han skadades av en flygbomb på krigets första dag. HBL har nyligen intervjuat Löflund om den dramatiska dagen.</p>
      <p><b>Läs också:</b> <a href="https://www.hbl.fi/artikel/flygbomb-kastade-lars-loflund-flera-meter-i-luften-pa-vinterkrigets-forsta-dag/">Flygbomb kastade Lars Löflund flera meter i luften på vinterkrigets första dag</a></p>
      <figure>
        <img src="https://doeho6k8shw5z.cloudfront.net/imengine/image.php?uuid=ab5ac451-707d-402a-97a7-1828b6a21a5b&amp;type=preview&amp;source=ab5ac451-707d-402a-97a7-1828b6a21a5b&amp;function=hardcrop&amp;width=800&amp;height=533&amp;q=80"/>
        <figcaption>Sjundeklassarna Maja Aatola och Edvin Forsberg tycker det är viktigt att minnas de Norsenelever som fick sätta livet till i vinterkriget.<cite>Bild: Niklas Tallqvist</cite></figcaption>
      </figure>
      <p>Till minnet av de stupade Norseneleverna tändes 43 ljus vid statyn Ljusbringaren, vinterkrigets minnesmärke på Kaserntorget. Samtidigt lästes de stupades namn upp, av vilka den yngsta var bara 19 år vid tidpunkten för sin död – inte mycket äldre än skolans nuvarande elever.</p>
      <p>– Nog är det viktigt att minnas de som kämpade för vårt land, säger sjundeklassaren <b>Maja Aatola</b>.</p>
      <p>– Och att minnas just dem som gick i vår skola, inflikar klasskompisen <b>Edvin Forsberg</b>.</p>
      <p>Efter en lottning bland frivilliga elever fick <b>Ronja Hänninen</b> och <b>Dominic Auerto</b> hedersuppdraget att lägga en krans vid statyn.</p>
      <p>På plats var också en militärmusikorkester som spelade bland annat Narvamarschen och ackompanjerade eleverna och lärarna i Vårt land.</p>
      <p><b>Läs också:</b> <a href="https://www.hbl.fi/artikel/vinterkriget-blev-en-grundbult-i-den-finska-identiteten/">Vinterkriget blev en grundbult i den finska identiteten</a></p>
      <figure>
        <img src="https://doeho6k8shw5z.cloudfront.net/imengine/image.php?uuid=9f40889c-5783-41a2-a853-18ac95a1bed7&amp;type=preview&amp;source=9f40889c-5783-41a2-a853-18ac95a1bed7&amp;function=hardcrop&amp;width=800&amp;height=533&amp;q=80"/>
        <figcaption>Ronja Hänninen och Dominic Auerto fick hedersuppdraget att lägga ner en krans vid minnesstunden.<cite>Bild: Niklas Tallqvist</cite></figcaption>
      </figure>
    </article>
  </body>
</html>