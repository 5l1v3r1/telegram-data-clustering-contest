<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550871.html/%D8%B3%D9%87%D9%85-%D9%86%D8%A7%DA%86%DB%8C%D8%B2-%D9%85%D8%AD%D8%B5%D9%88%D9%84%D8%A7%D8%AA-%D9%81%D8%B1%D9%87%D9%86%DA%AF%DB%8C-%D9%88-%D9%87%D9%86%D8%B1%DB%8C-%D8%A7%D8%B2-%D8%B3%D8%A8%D8%AF-%D8%AE%D8%A7%D9%86%D9%88%D8%A7%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T11:49:00+00:00"/>
    <meta property="og:title" content="سهم ناچیز محصولات فرهنگی و هنری از سبد خانوار"/>
    <meta property="og:description" content="سید عباس صالحی گفت: محصولات فرهنگی و هنر از سبد خانوار سهم کمتر از 1 درصد است که این حلقه مفقوده اقتصاد هنر محسوب می‌شود."/>
  </head>
  <body>
    <article>
      <h1>سهم ناچیز محصولات فرهنگی و هنری از سبد خانوار</h1>
      <h2>وزیر فرهنگ و ارشاد اسلامی مطرح کرد؛</h2>
      <address>
        <time datetime="2019-11-29T11:49:00+00:00">29 Nov 2019, 11:49</time>
      </address>
      <p>سید عباس صالحی گفت: محصولات فرهنگی و هنر از سبد خانوار سهم کمتر از 1 درصد است که این حلقه مفقوده اقتصاد هنر محسوب می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ سیدعباس صالحی، وزیر فرهنگ و ارشاد اسلامی شب گذشته در آیین افتتاح گذر فرهنگ و هنر در مجتمع آسمان مشهد اظهار کرد: امروز هنر در اقتصاد نوین جایگاه والایی دارد و چیزی که امروز به عنوان اقتصاد در جهان مطرح می شود در آن هنر جایگاه خوبی پیدا کرده است.</p>
      <p> وی با بیان اینکه میلیارد دلار میزان بازار فرهنگ و هنر در جهان است که حدود  3 درصد GDP از مقدار به دست می آید، گفت: هم اکنون در جهان رقابت های فراوانی برای کسب سهم بیشتری از اقتصاد هنر ایجاد شده است.</p>
      <p>صالحی خاطرنشان کرد: فرهنگ و هنر توانسته است فضاهای خوبی را در ایجاد کسب و کار در کشورهای جهان ایجاد کند.</p>
      <p>وزیر فرهنگ و ارشاد اسلامی تصریح کرد: 30 میلیون اشتغال بالفعل در کشور در حوزه فرهنگ و هنر داریم که فضای خوبی را در کشور ایجاد کرده است و امروز ما شاهد یک جریان خلاق اجتماعی در کشور هستیم و خیلی جوانان در این حوزه رشد پیدا کرده اند.</p>
      <p>وی یادآور شد: نسل جوانی که در این زمینه بروز و ظهور داشتند و شاهد مثال آن سهم دانشجویان در رشته‌های هنر است که به فاصله سال‌های 67 تا 97 رشد 52 برابری در فضای دانشجویان هنر داشتیم، این تنها دانشگاه‌های رسمی است چرا که سهم قابل توجهی از ارتقاء و فراگیری و انتقال مهارت‌ها در آموزشگاه‌های آزاد اتفاق می‌افتد.</p>
      <p>وزیر فرهنگ و ارشاد اسلامی اظهار کرد: گذاره چهارم این حوزه و حلقه مفقوده حوزه فرهنگ و هنر این است که در میان خانوارهای ایرانی کشش مصرف هنری بسیاری وجود ندارد.</p>
      <p>وی با اشاره به سهم کمتر از 1 درصدی محصولات فرهنگی و هنر از سبد خانوار افزود: در اتحادیه اروپا میانگین مصرف فرهنگ و هنر 8.5 درصد مصرف کل خانوار بوده است، یعنی از سبد مصرفی خانوار میانگین 8.5 درصد به حوزه فرهنگ و هنری مربوط بوده است و این رقم در کشور ما در سال 96 با توجه به مرکز آمار، که آمار تفریح و فرهنگ و هنر را تجمعی ارائه می‌کند، برابر با 2 درصد بوده که در خوشبینانه‌ترین حالت بیش از 50 درصد این آمار مربوط به تفریح است و ما به یک درصد سرانه فرهنگی می‌رسیم.</p>
      <p>صالحی با تأکید بر اینکه حوزه فرهنگ و هنر حلقه مفقوده زندگی ماست، بیان کرد: ما فرهنگ غنی داریم و همه ایران را به فرهنگ می‌شناسند، اما رقم سرانه مصرف فرهنگ و هنر در کشور پایین است و یکی از دلایل آن این است که دسترسی ما به کالاهایی فرهنگی ضعیف و ناپیوسته است.</p>
      <p>وزیر فرهنگ و ارشاد اسلامی راه‌حل توسعه سرانه مصرف فرهنگ و هنر در کشور را دیده شدن محصولات فرهنگی و هنری و ایجاد گذرهای فرهنگ و هنر دانست. </p>
      <p>وی با تاکید بر اینکه یکی از شهرهایی که مزیت نسبی قابل توجهی برای ایجاد گذر فرهنگ و هنر دارد، مشهد است، گفت: مشهد هم یک کلان شهر است و هم ارتباط با زائران جهان اسلام دارد، به‌همین خاطر می‌تواند فرصت‌سازی وسیعی برای کشش تقاضا و مصرف فرهنگی ایجاد کند. </p>
      <p>صالحی ادامه داد: این اتفاق گام اولش در مجتمع آسمان مشهد رقم خورده که در نقاط دیگر مشهد نیز در حال پیگیری است.</p>
      <p>وزیر فرهنگ و ارشاد اسلامی با بیان اینکه خوشحالیم که این اتفاق در دل بازار شکل می‌گیرد، بیان کرد: در فرهنگ ما بازار در کنار مسجد و مدرسه است، یعنی این سه ضلع به هم متصل هستند.</p>
      <p>وی گفت: بخش خصوصی به‌طور جدی سهم تاریخی خود را در حیات علمی و معنوی این سه‌گانه مسجد، مدرسه و بازار می‌تواند ایفاء کند.</p>
      <p>صالحی بیان کرد: با توجه به فضای سرمایه‌گذاری بخش خصوصی که در مشهد و خراسان وجود دارد، این تجربه می‌تواند تجربه تعمیم یافته‌ای باشد و ده‌ها نفری که به مشهد می‌آیند می‌تواند در ذائقه آن‌ها طعم جدید ایجاد کند و این تجربه به نقاط دیگر جهان نیز منتقل شود. </p>
      <p>وزیر فرهنگ و ارشاد اسلامی اظهار کرد: بخش دیگر ایجاد این گذر، بخش عمومی شهر است که شهرداری نگاه خوبی به آن داشته و می‌تواند آن را تقویت کند. </p>
      <p>وی با بیان اینکه همان‌طور که روح و بدن ارتباط پیوسته‌ای دارند و در حکمت صدرایی روح از دل بدن برمی‌خیزد، گفت: حوزه فرهنگ و هنر نیز از دل اقتصاد برمی‌خیزد و به عروج می‌رسد، اقتصاد ضعیف نمی‌تواند به یک فرهنگ و هنر قوی بیانجامد.</p>
      <p>انتهای پیام/</p>
    </article>
  </body>
</html>