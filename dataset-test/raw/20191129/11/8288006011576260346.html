<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175961/nhl-tatar-asistoval-no-montreal-podlahol-new-jersey-a-natiahol-seriu-prehier"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T11:10:14+00:00"/>
    <meta property="og:title" content="NHL: Tatar asistoval, no Montreal podľahol New Jersey a natiahol sériu prehier"/>
    <meta property="og:description" content="Výsledková kríza Canadiens sa tak ešte viac prehĺbila, kanadský klub utrpel už šiestu prehru v rade, z toho štvrtú v riadnom hracom čase."/>
  </head>
  <body>
    <article>
      <h1>NHL: Tatar asistoval, no Montreal podľahol New Jersey a natiahol sériu prehier</h1>
      <h2>Výsledková kríza Canadiens sa tak ešte viac prehĺbila, kanadský klub utrpel už šiestu prehru v rade, z toho štvrtú v riadnom hracom čase.</h2>
      <address><time datetime="2019-11-29T11:10:14+00:00">29 Nov 2019, 11:10</time> by <a rel="author">TASR</a></address>
      <p>New York 29. novembra (TASR) - Slovenský hokejista Tomáš Tatar si v jedinom zápase NHL v noci na piatok pripísal asistenciu, no jeho Montreal podľahol doma New Jersey 4:6. Výsledková kríza Canadiens sa tak ešte viac prehĺbila, kanadský klub utrpel už šiestu prehru v rade, z toho štvrtú v riadnom hracom čase.</p>
      <p>Tatar bol v 8. minúte na začiatku akcie, z ktorej Brendan Gallagher vyrovnal na priebežných 1:1. Pre slovenského útočníka to bola 15. asistencia v sezóne, v 25 dueloch základnej časti má na konte 22 bodov (7+15). Canadiens v zápase neustále doťahovali, trikrát dokázali zmazať tesný náskok súpera. Rozhodujúci moment prišiel, keď za stavu 3:3 skórovali Jesper Boqvist a Damon Severson a hostia odskočili na rozdiel dvoch gólov. Za Montreal potom dokázal Artturi Lehkonen už iba znížiť skóre, záverečné slovo mal Blake Coleman, ktorý gólom do prázdnej bránky spečatil výsledok na 6:4 pre New Jersey.</p>
      <p>Práve Coleman bol hlavný strojca víťazstva Devils, zaznamenal dva góly a dve asistencie. Darilo sa aj jeho spoluhráčom z útoku, Travis Zajac si pripísal gól a dve asistencie a ruský krídelník Nikita Gusev zažil prvý viacbodový zápas NHL, keď asistoval pri troch góloch hostí. New Jersey podržal aj brankár Mackenzie Blackwood, ktorý mal 44 úspešných zákrokov. Devils zdolali Canadiens v siedmom vzájomnom zápase v sérii. <i>"Domáci neustále tlačili, dobiehali nás, cítili sme sa ako na atletickej dráhe. Mackenzie však podal výborný výkon, predviedol niekoľko dôležitých zákrokov, vďaka ktorým sme si držali náskok. Na nich sme si budovali sebavedomie. Zaslúži si uznanie,"</i> pochválil Coleman brankára.</p>
      <p>Obrana Montrealu opäť zlyhala, <i>"Habs"</i> inkasovali minimálne štyri góly v piatich z uplynulých šiestich stretnutí. <i>"V ofenzíve nám to celkom ide, čo je pozitívne, ale musíme nájsť spôsob, ako držať puky ďaleko od našej bránky. Často si život príliš komplikujeme a komplikujeme ho aj našim brankárom. To nie je voči nim fér,"</i> uviedol pre zámorské médiá kapitán domáceho tímu Shea Weber. Tatar počas 17:28 min na ľade vyslal na súperovu bránku dve strely, prezentoval sa tromi <i>"hitmi"</i> a duel dokončil s dvomi mínuskami. Montreal po sérii prehier klesol mimo postupové pozície, na miesto s druhou voľnou kartou vo Východnej konferencii stráca štyri body. Devils sú v tabuľke ešte o šesť priečok nižšie.</p>
      <blockquote>NHL - sumár:<br/><b>MONTREAL CANADIENS – NEW JERSEY DEVILS 4:6 (1:2, 2:2, 1:2)</b><br/><b>Góly:</b> 8. Gallagher (Danault, TATAR), 22. Kotkaniemi (Domi, Weber), 30. Armia (Mete, Kotkaniemi), 49. Lehkonen (Reilly, Petry) – 8. Coleman (Gusev, Zajac), 9. Zajac (Gusev, Coleman), 24. Wood (Zacha, Butcher), 32. Boqvist (Hischier, Palmieri), 49. Severson (Gusev, Coleman), 59. Coleman (Zajac, Simmonds). Brankári: Price - Blackwood, strely na bránku: 48:35, 20.876 divákov.<br/><b>Slovák v akcii:</b><br/>Tomáš Tatar (Montreal) 17:28 0 1 1 -2 2 0<br/>/pozn.: čas na ľade, góly, asistencie, body, +/-, strely na bránku, trestné minúty/</blockquote>
    </article>
  </body>
</html>