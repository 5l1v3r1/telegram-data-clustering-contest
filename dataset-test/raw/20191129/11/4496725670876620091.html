<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1703516-el-sector-hoteler-rebutja-que-el-coi-faci-a-airbnb-soci-preferent.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-29T11:25:23+00:00"/>
    <meta property="og:title" content="El sector hoteler rebutja que el COI faci a Airbnb soci preferent"/>
    <meta property="og:description" content="El Global ReformBNB recorda l'incompliment &quot;sistemàtic&quot; de les normatives locals per part de la plataforma"/>
  </head>
  <body>
    <article>
      <h1>El sector hoteler rebutja que el COI faci a Airbnb soci preferent</h1>
      <address><time datetime="2019-11-29T11:25:23+00:00">29 Nov 2019, 11:25</time> by <a rel="author">ACN</a></address>
      <ul>
        <li>
          <b>El Global ReformBNB recorda l’incompliment “sistemàtic” de les normatives locals per part de la plataforma</b>
        </li>
      </ul>
      <p>El Global ReformBNB, liderat per associacions hoteleres de Barcelona, Nova York, París i Buenos Aires, ha rebutjat que el Comitè Olímpic Internacional (COI) tingui a Airbnb com a soci preferent. En un comunicat, les principals entitats hoteleres del món han rebutjat “rotundament” l’acord de patrocini anunciat pel COI amb la plataforma d’allotjaments turístics. Aquestes entitats han recordat l’”incompliment sistemàtic de les normatives locals per part d’Airbnb i les greus afectacions a la coexistència ciutadana, la qualitat de les destinacions i el parc d’habitatges de les ciutats”. Per això ha preguntat als directius: “Creieu que Airbnb respecta els valors i normes i, per tant, està qualificat per ser el patrocinador olímpic principal?”.</p>
      <p>Els hotelers també han recordat la “nul·la voluntat” que ha demostrat la plataforma “per assumir la responsabilitat dels seus actes i per a mostrar qualsevol interès en millorar la seva conducta”, tot i els reiterats requeriments que li han fet administracions locals d’arreu.</p>
      <p>Per al Global ReformBNB, aquest comportament no coincideix amb els valors d’excel·lència, amistat i respecte que defensa el COI. Per això, ha exigit la “rescissió immediata” de l’acord.</p>
    </article>
  </body>
</html>