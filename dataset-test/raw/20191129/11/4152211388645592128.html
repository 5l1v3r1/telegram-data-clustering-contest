<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/my-campus/news/596936/%E0%A6%96%E0%A7%81%E0%A6%AC%E0%A6%BF%E0%A6%A4%E0%A7%87-%E2%80%98%E0%A6%B8%E0%A6%B0%E0%A6%95%E0%A6%BE%E0%A6%B0%E0%A6%BF-%E0%A6%86%E0%A6%87%E0%A6%A8-%E0%A6%B8%E0%A6%B9%E0%A6%BE%E0%A7%9F%E0%A6%A4%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%9A%E0%A6%BE%E0%A6%B0%E2%80%99-%E0%A6%B6%E0%A7%80%E0%A6%B0%E0%A7%8D%E0%A6%B7%E0%A6%95-%E0%A6%95%E0%A6%B0%E0%A7%8D%E0%A6%AE%E0%A6%B6%E0%A6%BE%E0%A6%B2%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T11:28:00+00:00"/>
    <meta property="og:title" content="খুবিতে ‘সরকারি আইনি সহায়তার প্রচার’ শীর্ষক কর্মশালা অনুষ্ঠিত"/>
    <meta property="og:description" content="খুলনা বিশ্ববিদ্যালয়ের (খুবি) উপাচার্য অধ্যাপক ড. মোহাম্মদ ফায়েক উজ্জামান স্বেচ্ছায় অসহায়দের মাঝে আইনি সহায়তা দেওয়ার আহ্বান জানান খুবির আইন ডিসিপ্লিন বিভাগের শিক্ষার্থীদের প্রতি। শুক্রবার (২৯ নভেম্বর) বিকেলে খুবির সাংবাদিক লিয়াকত আলী মিলনায়তনে ‘সরকারি আইন সহায়তার প্রচার’ শীর্ষক এ"/>
  </head>
  <body>
    <article>
      <h1>খুবিতে ‘সরকারি আইনি সহায়তার প্রচার’ শীর্ষক কর্মশালা অনুষ্ঠিত</h1>
      <address><time datetime="2019-11-29T11:28:00+00:00">29 Nov 2019, 11:28</time> by <a rel="author">খুবি প্রতিনিধি</a></address>
      <p>খুলনা বিশ্ববিদ্যালয়ের (খুবি) উপাচার্য অধ্যাপক ড. মোহাম্মদ ফায়েক উজ্জামান স্বেচ্ছায় অসহায়দের মাঝে আইনি সহায়তা দেওয়ার আহ্বান জানান খুবির আইন ডিসিপ্লিন বিভাগের শিক্ষার্থীদের প্রতি। শুক্রবার (২৯ নভেম্বর) বিকেলে খুবির সাংবাদিক লিয়াকত আলী মিলনায়তনে ‘সরকারি আইনি সহায়তার প্রচার’ শীর্ষক এক কর্মশালায় প্রধান অতিথির বক্তব্যে তিনি শিক্ষার্থীদের প্রতি এ আহ্বান জানান।</p>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/11/29/6a579202f0847fe544770fc10d363cca-5de106a1020c7.jpg"/>
      </figure>
      <p>তিনি বলেন, ‘আমাদের সমাজে বেশিরভাগ মানুষ আইন সম্পর্কে, তার অধিকার সম্পর্কে, অধিকার প্রতিষ্ঠা সম্পর্কে অবগত নন এবং সেই সাথে সচেতনও নন। এই পিছিয়ে থাকা সাধারণ মানুষের অধিকার নিশ্চিত করা না গেলে সমাজে বৈষম্য কমবে না। সরকার অসচ্ছল বা সামর্থ্যহীন মানুষদের জন্য আইনি সহায়তা দিচ্ছে এবং তা সহজেই পাওয়া যাচ্ছে এই বার্তাটি তাদের কাছে পৌঁছাতে হবে। এর জন্য প্রচার দরকার।’ তিনি আইনের শিক্ষার্থীদেরকে এ বিষয়ে সাধারণ মানুষকে সচেতন করা এবং তারা যখন পেশাজীবী হবেন সে সময় অসচ্ছল মানুষদেরকে যেন স্বেচ্ছায় সহায়তা করেন সে আহ্বান জানান।<br/>বিশ্ববিদ্যালয়ের আইন স্কুল এবং ইউএসএআইডি’র প্রমোটিং পিস অ্যান্ড জাস্টিস (পিপিজে) অ্যাক্টিভিটির যৌথ উদ্যোগে কর্মশালাটি অনুষ্ঠিত হয়। আইন ডিসিপ্লিনের সহকারী অধ্যাপক পুণম চক্রবর্তীর সঞ্চালনায় কর্মশালার সভাপতিত্ব করেন আইন স্কুলের ডিন প্রফেসর ড. ওয়ালিউল হাসানাত। অনুষ্ঠানে বিশেষ অতিথি হিসেবে বক্তব্য রাখেন ইউএসএআইডি’র চিফ অব পার্টি চার্লস জাকোসা। এছাড়া কর্মশালায় সংশ্লিষ্ট বিষয়ে পাওয়ার পয়েন্টে প্রেজেন্টেশন দেন বাংলাদেশ লিগ্যাল এইড সার্ভিসেস খুলনার সহকারী পরিচালক সিনিয়র অ্যাসিস্ট্যান্ট জজ আকতারুজ্জামান এবং জেলা লিগ্যাল এইড অফিসার সিনিয়র অ্যাসিসট্যান্ট জজ প্রবীর কুমার দাস। কর্মশালায় আইন ডিসিপ্লিনের বিভিন্ন শিক্ষক ও শিক্ষার্থীরা অংশ নেন।</p>
      <footer>/এনএ/</footer>
    </article>
  </body>
</html>