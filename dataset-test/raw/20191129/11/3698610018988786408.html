<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-rf-zapevnyayut-scho-likuvali-shumkova-pislya-goloduvannya-denisova-331316_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T11:59:00+00:00"/>
    <meta property="og:title" content="В РФ запевняють, що &quot;лікували&quot; Шумкова після голодування — Денісова"/>
    <meta property="og:description" content="У Росії також переконують, що ніякого жорстокого поводження із українцем нібито не було."/>
  </head>
  <body>
    <article>
      <h1>В РФ запевняють, що "лікували" Шумкова після голодування — Денісова</h1>
      <h2>У Росії також переконують, що ніякого жорстокого поводження із українцем нібито не було.</h2>
      <address>
        <time datetime="2019-11-29T11:59:00+00:00">29 Nov 2019, 11:59</time>
      </address>
      <p>Уповноважена Верховної Ради з прав людини Людмила Денісова отримала відповідь на власне звернення до УФСВП Росії у Тверській області щодо стану <b><a href="https://dt.ua/UKRAINE/shumkova-vivezli-z-koloniyi-do-moskovskogo-sizo-advokat-327019_.html">українського політв'язня Олександра Шумкова</a></b>, засудженого до чотирьох років колонії в рамках "справи Правого сектору". Російська сторона, як і в аналогічних випадках, заявила нібито надавала українцю медичну допомогу. У Росії також звично заперечують жорстоке ставлення до політв'язня.</p>
      <p>"За словами керівника служби виконання покарань в Тверській області РФ, наш громадянин за період незаконного ув'язнення отримував амбулаторну медичну допомогу. У тексті зазначено, що 27 серпня 2019 року його оглянув лікар-терапевт. За його призначенням Олександр Шумков начебто отримав своєчасне лікування в повному обсязі. Відповідь аналогічного змісту написана і про лікування громадянина України після закінчення ним голодування", - написала Денісова в Telegram-каналі.</p>
      <p>При цьому Російська сторона заперечує, що Шумков піддавався жорстокому поводженню. За версією УФСВП, фізичний та морально-психологічний тиск на українця з боку співробітників пенітенціарної установи не здійснювався.</p>
      <p>"Водночас, попри "отриману медичну допомогу", Олександр Шумков продовжує скаржитись на періодичні головні болі та м'язові судоми", - зазначила Денісова.</p>
      <p>За її словами, нещодавно Шумков зустрівся з консулом посольства України в РФ. На зустрічі також був присутній керівник медслужби УФСВП Росії у Тверській області.</p>
      <p>"Він пояснив, що ці болі виникають у результаті вегето-судинної дистонії, що є наслідком емоційного та нервового перенапруження і довготривалого перебування у стресовій ситуації. При цьому, показань щодо проведення спеціалізованих обстежень судин головного мозку наразі немає", - розповіла омбудсвумен.</p>
      <p>За погодженням Шумкова з керівництвом колонії, де його утримують, домовилися про можливість проведення відповідного медичного обстеження судин головного мозку з використанням МРТ за власний кошт. Окрім того, українець повідомив про два нові інциденти образливого та принизливого ставлення з боку працівників колонії через його національну приналежність.</p>
      <p>"Продовжую тримати на особистому контролі справу та стан здоров'я незаконно засудженого в РФ Олександра Шумкова. Задля подальшого захисту прав громадянина України буду робити відповідні звернення до Уповноваженого з прав людини в РФ Тетяни Москалькової", - йдеться у повідомлені Денісової.</p>
      <p>Вона закликала комісара Ради Європи з прав людини Дуню Міятович, а також посольство України в Росії діяти скоординовано, аби вчасно здійснювати необхідне реагування на порушення прав і свобод Олександра Шумкова.</p>
      <p>19 листопада стало відомо, що <b><a href="https://dt.ua/UKRAINE/ukrayinskogo-politv-yaznya-shumkova-znovu-utrimuyut-v-shizo-330151_.html">Олександра Шумкова вчергове помістили у штрафному ізоляторі</a></b>. Керівництво колонії призначило йому "покарання" терміном 12 діб. Це сталося після того, як українець поскаржився до суду на те, що його утримували в ШІЗО 39 діб.</p>
      <p>Раніше уповноважена Верховної Ради з прав людини Людмила Денісова звернулася до російського омбудсмена Тетяни Москалькової з <a href="https://dt.ua/UKRAINE/u-politv-yaznya-shumkova-pislya-goloduvannya-znachno-pogirshivsya-stan-zdorov-ya-denisova-328827_.html"><b>вимогою сприяти проведенню повного медобстеження політв'язня Олександра Шумкова</b> </a>й надати йому кваліфіковану допомогу.  За її словами, після завершення голодування, яке він почав у жовтні, в українця значно погіршився стан здоров'я. Однак, співробітники лікувального закладу не надають необхідну медичну допомогу.</p>
      <p>У серпні 2017 року з території України зник військовослужбовець ЗСУ та громадський активіст організації "Спілка української молоді в Україні" Олександр Шумков. У лютому 2018 року російський суд <b><a href="https://dt.ua/UKRAINE/vikradenogo-ukrayincya-shumkova-v-rosiyi-zasudili-do-chotiroh-rokiv-koloniyi-296114_.html">засудив Шумкова до чотирьох років колонії</a></b> за нібито участь у "Правому секторі" та дії, спрямовані "проти інтересів Росії".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>