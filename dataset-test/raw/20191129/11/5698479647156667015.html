<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/29/british-pm-boris-johnson-replaced-by-melting-ice-election-climate-debate"/>
    <meta property="og:site_name" content="euronews"/>
    <meta property="article:published_time" content="2019-11-29T11:45:03+00:00"/>
    <meta property="og:title" content="جای خالی جانسون را در مناظره انتخاباتی قالب یخ پُر کرد"/>
    <meta property="og:description" content="کانال ۴ تلویزیون بریتانیا در واکنش به غیبت بوریس جانسون در مناظره نمایندگان احزاب درباره تغییرات اقلیمی، جای خالی او را با یک قالب یخ پر کرد."/>
  </head>
  <body>
    <article>
      <h1>جای خالی جانسون را در مناظره انتخاباتی قالب یخ پُر کرد</h1>
      <address><time datetime="2019-11-29T11:45:03+00:00">29 Nov 2019, 11:45</time> by <a rel="author">یورونیوز فارسی </a></address>
      <p>شبکه چهار تلویزیون بریتانیا در واکنش به غیبت بوریس جانسون در مناظره نمایندگان احزاب درباره تغییرات اقلیمی، جای خالی او را با یک قالب یخ پر کرد.</p>
      <p>همزمان با داغ‌تر شدن رقابت‌های انتخاباتی در بریتانیا، کانال چهار تلویزیون از رهبران هفت عضو امیددار برای پیروزی در انتخابات پارلمانی ۱۲ دسامبر (۲۱ آذر) برای شرکت در مناظره پنج‌شنبه شب برای تشریح مواضعشان در خصوص بحران‌ زیست محیطی دعوت کرد که بوریس جانسون از حزب محافظه‌کار و نایجل فاراژ از حزب برکسیت این دعوت را اجابت نکردند تا قالب‌های یخ جای آنها را بگیرد.</p>
      <p>البته حزب محافظه‌کار مدعی است که مایکل گوو، وزیر سابق محیط زیست را برای شرکت در این مناظره نامزد کرده بوده که مورد اقبال کانال چهار واقع نشده است. در مقابل تهیه کنندگان این برنامه مناظره نیز اعلام کردند که هدف آنها از تدارک این برنامه بهره‌گیری از حضور سران احزاب فعال بریتانیا بوده نه افراد دست چندم آنها.</p>
      <p>در مقابل حزب محافظه‌کار بریتانیا اعلام کرده که مطابق رصد انجام شده، برنامه‌های انتخاباتی کانال چهار دارای سوگیری‌های مشخصی به نفع برخی احزاب بوده است.</p>
      <p>این ادعای حزب محافظه‌کار حامل یک تهدید ضمنی علیه این کانال تلویزیونی محسوب می‌شود چرا که مطابق قانون پخش‌کنندگان تلویزیونی در ایام انتخابات باید بی طرفی خود را حفظ کنند و اثبات تخلف از این رویه گذشته از صدور حکم جریمه می‌تواند به لغو مجوز پخش آنها منجر شود.</p>
      <p>با این وجود بن دوپر، سردبیر کانال چهار با انتشار توئیتی به اظهار نظر جیمز کلورلی، رئیس حزب محافظه‌کار واکنش نشان داد و از آنها خواست به جای تهدید از اتخاذ سیاست رسانه‌ای مشابه دونالد ترامپ، رئیس جمهوری آمریکا امتناع کنند. آقای کلورلی نوشته بود که انتخابات ریاست جمهوری در پیش نیست که حضور رهبران احزاب و نامزدهای تشکیل دولت آنها در مناظره‌های تلویزیونی مهم باشد.</p>
      <figure>
        <iframe data-src="https://twitter.com/euronewses/status/1200129334092161026" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>اما فارغ از مناظره پنج‌شنبه شب، آقای جانسون بر خلاف جرمی کوربین، رهبر حزب کارگر از حضور در سایر برنامه‌های چالشی از جمله گفت‌وگو با اندرو نیل، مجری سرشناس بی‌بی‌سی امتناع کرده است.</p>
      <h3>در مناظره چه گذشت؟</h3>
      <p>رهبران شرکت‌کننده در این مناظره جملگی متعهد شدند که میزان انتشار گازهای گلخانه‌ای بریتانیا را به صفر برسانند. حزب سبز سال ۲۰۳۰ را هدفگذاری کرد و حزب کارگر هم دهه ۲۰۳۰ را وعده داد. دو حزب لیبرال دموکرات و ملی اسکاتلند نیز سال ۲۰۴۵ را موعد توقف تولید گازهای کربنی اعلام کردند. حزب محافظه کار پیشتر افق ۲۰۵۰ را اعلام کرده بود.</p>
      <figure>
        <iframe data-src="https://twitter.com/euronewses/status/1200149956188880896" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>بیشتر بخوانید:</b>
        <a href="https://farsi.euronews.com/2019/11/28/from-thatcher-to-johnson-conservatives-set-for-biggest-win-since-1987-in-britain-poll-says">از تاچر تا جانسون؛ محافظه کاران بریتانیا در آستانه «پیروزی کم سابقه»</a>
      </p>
    </article>
  </body>
</html>