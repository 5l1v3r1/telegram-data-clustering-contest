<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783909/%D9%85%D8%AC%D9%84%D8%B3-%DB%8C%D8%A7%D8%B2%D8%AF%D9%87%D9%85-%D8%A8%D8%A7%DB%8C%D8%AF-%D8%AF%D8%B1-%D8%AA%D8%B1%D8%A7%D8%B2-%D8%A7%D9%86%D9%82%D9%84%D8%A7%D8%A8-%D9%88-%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85-%D8%AF%D9%88%D9%85-%D8%B4%DA%A9%D9%84-%D8%A8%DA%AF%DB%8C%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:57:30+00:00"/>
    <meta property="og:title" content="امام جمعه قیدار: مجلس یازدهم باید در تراز انقلاب و بیانیه گام دوم شکل بگیرد"/>
    <meta property="og:description" content="زنجان-امام جمعه قیدار گفت: مجلس یازدهم باید در تراز انقلاب و بیانیه گام دوم شکل بگیرد."/>
  </head>
  <body>
    <article>
      <h1>امام جمعه قیدار: مجلس یازدهم باید در تراز انقلاب و بیانیه گام دوم شکل بگیرد</h1>
      <address>
        <time datetime="2019-11-29T11:57:30+00:00">29 Nov 2019, 11:57</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از دفتر امام جمعه قیدار، حجت‌الاسلام علی موسوی در خطبه‌های نماز جمعه شهر قیدار به دیدار بسیجیان با مقام معظم رهبری اشاره کرد و گفت: در چهلمین سال رویش شجره طیبه بسیج، حسینیه امام خمینی(ره)، میعادگاه عاشقان ولایت و جلوه زیبای تجدید بیعت بسیجیان دلاور با رهبر بسیجیان بود.</p>
      <p>امام جمعه قیدار افزود: فرمایشات و رهنمودهای مقام معظم رهبری در این دیدار مثل همیشه، دارای نکته‌های ناب، راهبردها و راهکارهای راهگشا بود.  </p>
      <p>موسوی با تاکید بر نقش مهم فضای مجازی، فضایی که دشمن بر آن مسلط است و باور و اراده مردم ایران و جوان ایرانی را هدف جنگ نرم خود قرار داده است، افزود: راه مقابله درست با این فضا در کوتاه‌مدت، مقابله و محدودسازی آن است و در بلندمدت، تقویت شبکه ملی اطلاعات است که از مطالبات جدی چندین ساله مقام معظم رهبری است که متأسفانه مسئولین در این زمینه کوتاهی کرده‌اند.</p>
      <p>وی به انتخابات یازدهم مجلس شورای اسلامی اشاره کرد و گفت: در آستانه آغاز مراحل اجرایی انتخابات یازدهم مجلس شورای اسلامی هستیم که این انتخابات چند ویژگی خاص دارد که باید مدنظر مسئولان و مردم قرار گیرد.</p>
      <p>امام جمعه قیدار با بیان اینکه انتخابات امسال به نوعی، جشن چهل سالگی انتخابات مجلس است، افزود: این انتخابات، نخستین انتخابات پس از صدور بیانیه گام دوم انقلاب اسلامی است، که مشارکت فعال مردم، پیام‌های زیادی را برای جهانیان خواهد داشت.</p>
      <p>موسوی  با تاکید بر اینکه شرایط فعلی خیلی حساس است و همه نقشه‌ها، توطئه‌ها و تشدید فشار حداکثری روانی، رسانه‌ای، اقتصادی و سیاسی دشمنان در این راستا است، ادامه داد: دشمن می‌خواهد که مردم را رو در روی حاکمیت قرار دهد که به مراتب سخت‌تر از شرایطی مانند بمباران و موشک باران سال ۶۶ توسط رژیم صدام است.</p>
      <p>وی با بیان اینکه با توجه به وضعیت مجلس دهم که آن‌چنان که باید و شاید انتظارات مردمی را برآورده نکرد، گفت: در مجلس آینده، تمام تلاش‌ها؛ باید به سمت و سوی حاکمیت یک مجلس انقلابی باشد چرا که این مجلس، حکم سنگ بنای اول در گام دوم و چله دوم را دارد و از حساسیت ویژه‌ای برخوردار است و باید در تراز بیانیه گام دوم باشد.</p>
    </article>
  </body>
</html>