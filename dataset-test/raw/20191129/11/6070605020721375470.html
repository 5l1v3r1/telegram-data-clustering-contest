<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC-marge-negociacio-posicions-allunyades_0_2352964761.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T11:28:49+00:00"/>
    <meta property="og:title" content="Vilalta, sobre les negociacions amb el PSOE: &quot;Ahir vam sentir la música de Pedralbes&quot;"/>
    <meta property="og:description" content="Asens adverteix que l'acord és &quot;fràgil&quot; i demana als republicans &quot;prudència i fugir del tacticisme&quot;"/>
  </head>
  <body>
    <article>
      <h1>Vilalta, sobre les negociacions amb el PSOE: "Ahir vam sentir la música de Pedralbes"</h1>
      <h2>Asens adverteix que l'acord és "fràgil" i demana als republicans "prudència i fugir del tacticisme"</h2>
      <address>
        <time datetime="2019-11-29T11:28:49+00:00">29 Nov 2019, 11:28</time>
      </address>
      <p>La primera reunió entre els equips negociadors del PSOE i Esquerra no va servir ahir per canviar el no dels republicans a la investidura, però sí per afavorir el clima de diàleg. Si més no, així ho ha fet constar aquest matí la portaveu dels republicans, Marta Vilalta, que ha celebrat haver-se trobat uns socialistes amb "voluntat d'escoltar i parlar". "Vam copsar l'estratègia compartida de construir una resolució política al conflicte", ha assenyalat Vilalta, que creu que hi ha "marge per recuperar el carril polític" de la situació. </p>
      <p>Els republicans van traslladar ahir als socialistes els quatre pilars que el coordinador nacional de la formació, Pere Aragonès, ja havia exposat a principis de setmana perquè ERC es replantegés el seu no a Pedro Sánchez. "Nosaltres no tenim cap pressa", ha advertit avui la dirigent republicana, que ha recordat que el PSOE va expressar-li que "treballa amb un calendari més accelerat". "Volen la investidura abans de Nadal, però això no va de dates", ha insistit. </p>
      <figure>
        <img src="https://www.ara.cat/2019/11/29/imatges/negociadors-ERC-PSOE-reunits-Congres235237499067735540651x366_2352974799_67755894_117x66.jpg"/>
      </figure>
      <p>
        <a href="https://www.ara.cat/politica/Lastra-defensa-exercici-responsabilitat-ERC_0_2352364837.html">El PSOE es mostra disposat a intentar resoldre "el conflicte polític" a Catalunya</a>
      </p>
      <blockquote>"Sonava la música de Pedralbes: reconèixer el conflicte polític, resoldre'l per la via política i respecte" Marta Vilalta, s ecretària nacional d'ERC</blockquote>
      <p>Tot i que les posicions, ha assegurat, "encara estan molt allunyades", <a href="https://www.ara.cat/politica/Lastra-defensa-exercici-responsabilitat-ERC_0_2352364837.html">Vilalta va observar ahir una finestra d'oportunitat en el marc del document de Pedralbes</a>. "Sonava la música del que hauria pogut ser Pedralbes", ha apuntat la portaveu dels republicans, en al·lusió a la predisposició que el PSOE, als seus ulls, va mostrar per "reconèixer el conflicte polític, resoldre'l per una via política i mostrar respecte". "És un punt d'inici", ha explicat Vilalta, que ha recordat que la setmana que ve republicans i socialistes s'han emplaçat a una nova reunió per continuar dialogant. </p>
      <p>Ara bé, des d'Esquerra demanen "moviments explícits" i un "compromís ferm" que els permeti saber que "les negociacions van de debò" per poder replantejar la seva negativa al candidat socialista. "Dedicarem esforços a tornar a seure i parlar", ha dit Vilalta. </p>
      <h3>Les negociacions, des d'un segon pla</h3>
      <p>Tot i que no participen directament en les trobades oficials per desencallar la investidura del president del govern espanyol en funcions, Pedro Sánchez, els comuns han indicat que "també negocien amb ERC". "Es va fer una reunió en què va destacar la discreció i el bon to", ha dit el cap de llista d'En Comú Podem al Congrés el 10-N, Jaume Asens, que ha recordat que els comunicats que les dues formacions van fer públics ahir després de la reunió "dibuixaven un marc d'entesa diferent del que havíem vist en l'última reunió, precedida per molt de soroll mediàtic".</p>
      <blockquote>"Som conscients que ERC té condicions, però li demanem que sigui prudent i fugi del tacticime. Que estigui a l'altura del moment històric" Jaume Asens, c ap de llista d'En Comú Podem el 10-N</blockquote>
      <p>El diputat d'En Comú Podem al Congrés és conscient del rebuig, per ara, dels republicans a la investidura de Sánchez, però aquest matí ha instat els de Gabriel Rufián a estar "a l'altura del moment històric". "Som conscients que ERC té condicions, però li demanem que sigui prudent i fugi del tacticisme", ha manifestat Asens, que ha advertit que "el temps corre en contra nostre". Una tesi que sustenta, entre altres coses, en les declaracions dels últims dies de la líder de Ciutadans, Inés Arrimadas, amb què obre la porta a una "alternativa constitucionalista" a l'acord de govern entre Pedro Sánchez i Pablo Iglesias, cap de files d'Unides Podem. La dirigent proposa rellevar la formació lila i fer un pacte a tres amb el PSOE, el PP i la formació que encapçala, Ciutadans. </p>
      <figure>
        <img src="https://www.ara.cat/2019/11/29/imatges/Pedro-Sanchez-podria-coalicio-Unides234279570867332989147x147_2352974800_67755972_117x66.jpg"/>
      </figure>
      <p>
        <a href="https://www.ara.cat/politica/avalen-govern-coalicio-PSOE-suport_0_2351765014.html">Les bases de Podem avalen el govern de coalició amb el PSOE amb un suport del 97%</a>
      </p>
      <p>Sigui com sigui, Asens adverteix que "la temptació de mirar a la dreta", en al·lusió als socialistes, i la "força dels que estan en contra de la coalició aniran en augment". És per això que recepta "tirar endavant la investidura" i, després, "continuar negociant". "El que tenim entre mans és fràgil", ha alertat el dirigent d'En Comú Podem, que ha assegurat que el moment "exigeix molta cintura" i ha demanat "no cometre errors del passat per excés d'imprudència i de retrets". </p>
      <h3>Zapatero defensa "el camí del diàleg"</h3>
      <p>Allunyat de l'arena política, l'expresident espanyol José Luís Rodríguez Zapatero també ha reaccionat a la trobada que ahir van mantenir els equips negociadors d'ERC i el PSOE i ha reiterat que "només hi ha un camí: el diàleg". En aquest sentit, l'exlíder de la formació ha insistit que, en política, "sempre hi ha un espai per superar una greu confrontació" i que "això és la grandesa política". </p>
      <figure>
        <img src="https://www.ara.cat/2019/11/29/imatges/Felipe-Gonzalez-PSOE-Maria-PP234457564467407520651x366_2352974825_67757925_117x66.jpg"/>
      </figure>
      <p>
        <a href="https://www.ara.cat/politica/Aznar-Gonzalez-del-PSOE-Unides_0_2344565607.html">Aznar i González reneguen del preacord de govern del PSOE i Unides Podem</a>
      </p>
      <p>Després que <a href="https://www.ara.cat/politica/Barons-PSOE-questionen-coalicio-podem_0_2344565587.html">l'expresident Felipe González, així com alguns barons del partit, reneguessin del preacord de govern entre el PSOE i Unides Podem</a>, Zapatero és un dels pocs exdirigents socialistes que s'hi ha mostrat a favor. "Em sembla que és un bon acord", ha expressat aquest matí des del programa <i>Espejo público</i> d'Antena 3, on ha afegit que la celeritat amb què s'ha tancat "és una bona notícia".</p>
      <blockquote>"Torra em sembla un factor molt negatiu per a les negociacions. Cada cop que parla em preocupa, però és el president" José Luis Rodríguez Zapatero, e xpresident del govern espanyol</blockquote>
      <p>Així, i <a href="https://www.ara.cat/politica/Aznar-Gonzalez-del-PSOE-Unides_0_2344565607.html#a_comments">en contraposició amb el que una part dels polítics socialistes han expressat les últimes setmanes sobre la possibilitat d'una gran coalició amb el PP</a>, l'expresident ha retret als populars la seva actitud en el passat. "Quan he hagut de demanar al PP que ajudés per l'interès general, la resposta ha sigut no", ha rememorat Zapatero. </p>
      <p>Tanmateix, l'exdirigent socialista ha considerat que la presència del president Quim Torra li sembla "un factor molt negatiu", i ha afegit: "Cada cop que parla, em preocupa, però és el president". Ara bé, Zapatero s'ha manifestat a favor que Sánchez, en el marc de les negociacions, agafi el telèfon a Torra. "La unitat d'Espanya no ha estat, ni està, ni estarà en joc", ha sentenciat. </p>
      <p>Precisament sobre la identitat nacional, el primer secretari del PSC, Miquel Iceta, ha emplaçat ERC a no iniciar el diàleg a partir de l'autodeterminació i a deixar la qüestió per més endavant. "Si comences amb el que ja saps que és gairebé impossible, vas parlant de diàleg però no l'estàs propiciant", ha justificat Iceta en una entrevista aquest divendres a La Xarxa. Com Vilalta i Asens, el líder dels socialistes catalans ha interpretat la reunió d'ahir com una "bona arrencada", tot i que ha advertit: "No tot és possible". </p>
      <figure>
        <img src="https://www.ara.cat/2019/11/29/imatges/PSC-Miquel-Coloma-Gramenet-Parlon235057507367637771651x366_2352974848_67759728_117x66.jpg"/>
      </figure>
      <p>
        <a href="https://www.ara.cat/politica/PSC-insisteix-proposar-reconeixement-Catalunya_0_2350564996.html">El PSC insisteix a proposar el reconeixement de Catalunya com a nació</a>
      </p>
      <p>"Es tracta de saber què es pot fer ara i que trigarà més per evitar frustracions", ha afirmat Iceta, en sintonia amb el líder d'En Comú Podem, Jaume Asens, que també aposta per tancar la investidura i negociar després. "He parlat amb Sánchez i ell vol que hi hagi un acord. També és veritat que no qualsevol acord. No tot és possible", ha indicat, però ha augurat "terreny" per negociar. "Cal deixar que treballin els negociadors". </p>
    </article>
  </body>
</html>