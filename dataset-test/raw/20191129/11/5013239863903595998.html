<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcguru.hu/hirek/csapokkal-es-idoutazassal-jon-a-to-the-moon-saga-harmadik-felvonasa/51835"/>
    <meta property="og:site_name" content="PC Guru"/>
    <meta property="article:published_time" content="2019-11-29T11:00:00+00:00"/>
    <meta property="og:title" content="Csápokkal és időutazással jön a To the Moon-saga harmadik felvonása"/>
    <meta property="og:description" content="Impostor Factory címmel érkezik a Freebird Games újabb RPG-kalandja, erősen elszállt sztorival."/>
  </head>
  <body>
    <article>
      <h1>Csápokkal és időutazással jön a To the Moon-saga harmadik felvonása</h1>
      <address><time datetime="2019-11-29T11:00:00+00:00">29 Nov 2019, 11:00</time> by <a rel="author">drag</a></address>
      <p>
        <b>Impostor Factory címmel érkezik a Freebird Games újabb RPG-kalandja, erősen elszállt sztorival.</b>
      </p>
      <ul>
        <li>Bejelentették a To the Moon-saga harmadik felvonását</li>
        <li>Az Impostor Factory 2020 végén érkezik</li>
      </ul>
      <p>A 2011-ben megjelent To the Moon az érzelmi töltetet tekintve az évtized egyik legerősebb játékélménye volt, annak ellenére, hogy az egész az RPG Maker XP motorral készült, a 2014-es utód, a Finding Paradise pedig folytatta a sort. Most pedig jön az újabb epizód, amely - az elődhöz hasonlóan - önmagában is teljes értékű lesz, de azért az univerzumhoz is kapcsolódik majd valamilyen módon: ez az<b> Impostor Factory</b> névre hallgat.</p>
      <figure>
        <img src="https://www.pcguru.hu/uploads/editors/csapokkal-es-idoutazassal-jon-a-to-the-moon-saga-harmadik-felvonasa.jpg"/>
      </figure>
      <p>Mondani sem kell, természetesen most is a történet lesz a középpontban, ami igen kacifántosnak ígérkezik: egyelőre maga a leírás is zavaros. Adott például két tudós, akik lehetővé teszik az emberek számára, hogy újraéljék az életüket a kezdetektől. De ott van Quincy is, aki egy kúria eldugott szobájában egy időgépre lel. És valahogy Lovecraft által inspirált csápok is bejönnek a képbe. Sajnos maga a trailer sem egyértelműsíti a helyzetet különösebben, de talán éppen ettől izgalmas az egész.</p>
      <figure>
        <iframe src="https://www.youtube.com/embed/bi0EN6pPYwE" width="595" height="385" data-service="Youtube" scrolling="no"/>
      </figure>
      <p>Az Impostor Factory jelen állás szerint 2020 végén érkezik PC-re - reméljük, legalább olyan emlékezetes lesz, mint elődei.</p>
    </article>
  </body>
</html>