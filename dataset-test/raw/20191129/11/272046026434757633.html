<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kikar.co.il/338549.html"/>
    <meta property="og:site_name" content="כיכר השבת"/>
    <meta property="article:published_time" content="2019-11-29T11:56:00+00:00"/>
    <meta property="og:title" content="&quot;סתם את הגולל&quot;; ליברמן פרסם את הדרישות בנושאי הדת - כיכר השבת"/>
    <meta property="og:description" content="יו&quot;ר 'ישראל ביתנו' ח&quot;כ אביגדור ליברמן פרסם את הדרישות שלו בנושאי דת ומדינה: חוק הגיוס, ביטול חוק המרכולים, חוק הגיור ומתווה הכותל • גורם בכיר בסיעות החרדיות: &quot;לא ננהל משא ומתן&quot; (בארץ) היכנסו לקריאת הכתבה המלאה באתר כיכר השבת."/>
  </head>
  <body>
    <article>
      <h1>"סתם את הגולל"; ליברמן פרסם את הדרישות בנושאי הדת - כיכר השבת</h1>
      <address>
        <time datetime="2019-11-29T11:56:00+00:00">29 Nov 2019, 11:56</time>
      </address>
      <p>יו"ר 'ישראל ביתנו' ח"כ אביגדור ליברמן פרסם בצהריים (שישי) את הדרישות שלו בנושאי דת ומדינה: חוק הגיוס, ביטול חוק המרכולים, חוק הגיור ומתווה הכותל. גורם בכיר בסיעות החרדיות אמר ל"כיכר השבת": "לא ננהל משא ומתן".</p>
      <p>בין הדרישות שהציג ליברמן: אישור חוק הגיוס ככתבו וכלשונו. ביטול חוק המרכולים של יו"ר ש"ס אריה דרעי.</p>
      <p>
        <b>פרויקט מיוחד: <a href="http://www.kikar.co.il/337296.html">שבת, גיוס, גיור, נישואין ו'כותל'; קדשי ישראל - ערב הכרעה</a></b>
      </p>
      <p>בנושא הגיור, ליברמן מבקש להעביר חוק המנוגד לעמדת הרבנים הראשיים: "גיור על ידי רבני עיר, פרקטיקה שהייתה מקובלת מקום המדינה ועד 1994. הבהרנו שלא נקבל שום "פיקוח" של הרבנות הראשית שנועדה לעשות סלקציה ולמנוע מרבני צוהר (הרב סתיו, הרב ריסקין ואח') מלערוך גיורים.</p>
      <p>"בנקודה הזו הצטערתי שח"כים המייצגים כביכול ציבור דתי לאומי לא הצטרפו לעמדתנו והעדיפו להצטרף לעמדת החרדים".</p>
      <p>עוד בדרישות של ליברמן: נישואים אזרחיים לכל מי שיחפוץ בכך ללא מגבלה וללא צמצום הנושא אך ורק לפסולי חיתון. אשרור מחדש של מתווה הכותל. תחבורה עירונית בשבת על סמך החלטת ראש העיר ומועצת העיר.</p>
      <p>"חבילת המינימום הזאת תקפה גם היום לכל המתעניינים", הודיע ליברמן.</p>
      <p>גורם בכיר בסיעות החרדיות אמר היום ל'כיכר השבת': "ליברמן סתם את הגולל על אפשרות של הקמת ממשלת ימין חרדים, לא היו שהרבה סיכויים לכך. הוא מציג דרישות שאין לנו את האפשרות בכלל לקיים עליהם משא ומתן".</p>
      <p>לדברי ליברמן: "כדאי להדגיש שהח"כים הערבים תמיד מתואמים עם הח"כים החרדים בכל הקשור לנושאי דת ומדינה. מה שראינו בשנים האחרונות הוא שש"ס, יהדות התורה והרשימה המשותפת יהיו תמיד מתואמות בחקיקה בנושא השירות הצבאי ובנושאי דת ומדינה.</p>
      <p>"מי שראה ושמע את השבחים שהרעיפו ח"כ גפני וח"כ טיבי אחד על השני יכול לחשוב שמדובר בסיפור דוד ויהונתן. לצערי, הקואליציה של המפלגות הלא ציוניות והאנטי ציוניות מוכיחה את עצמה כברית אסטרטגית הכי אפקטיבית בכנסת ישראל".</p>
      <p>
        <b>אולי יעניין אותך גם:</b>
      </p>
      <ul>
        <li>
          <a href="https://www.kikar.co.il/338528.html">סקר: גדעון סער מביא ל'ליכוד' 31 מנדטים</a>
        </li>
        <li>
          <a href="https://www.kikar.co.il/338527.html">מנסים לעצור את הסבב הבא: מגעים להסדרה עם החמאס</a>
        </li>
        <li>
          <a href="https://www.kikar.co.il/338258.html">צימר משפחתי לסופ"ש מול נוף ים התיכון&gt;&gt; נצלו את המזג הנח! (פרסומי)</a>
        </li>
      </ul>
    </article>
  </body>
</html>