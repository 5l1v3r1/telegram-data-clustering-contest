<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-mukesh-ambani-becomes-9th-richest-man-in-world-in-forbes-list-2874048.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-29T11:07:24+00:00"/>
    <meta property="og:title" content="Google फाउंडर को पछाड़, मुकेश अंबानी बने दुनिया के 9वें सबसे अमीर व्यक्ति"/>
    <meta property="og:description" content="रिलायंस इंडस्ट्रीज लिमिटेड के प्रमुख मुकेश अंबानी 60 अरब डॉलर की नेटवर्थ के साथ दुनिया के नौंवे सबसे अमीर व्यक्ति हैं। फोर्ब्स पत्रिका की अरबपतियों की सूची में अमेजन के संस्थापक और मुख्य कार्यकारी..."/>
  </head>
  <body>
    <article>
      <h1>Google फाउंडर को पछाड़, मुकेश अंबानी बने दुनिया के 9वें सबसे अमीर व्यक्ति</h1>
      <address><time datetime="2019-11-29T11:07:24+00:00">29 Nov 2019, 11:07</time> by <a rel="author">लाइव हिन्दुस्तान टीम,नई दिल्ली</a></address>
      <p>रिलायंस इंडस्ट्रीज लिमिटेड के प्रमुख मुकेश अंबानी 60 अरब डॉलर की नेटवर्थ के साथ दुनिया के नौंवे सबसे अमीर व्यक्ति हैं। फोर्ब्स पत्रिका की अरबपतियों की सूची में अमेजन के संस्थापक और मुख्य कार्यकारी अधिकारी जेफ बेजोस दुनिया के सबसे अमीर व्यक्ति हैं। उन्होंने इस बार लिस्ट में गूगल फाउंडर लैरी पेज को पछाड़ दिया।</p>
      <p>फोर्ब्स की रियल टाइम बिलेनियर सूची है जो दुनिया के अमीर लोगों की संपत्ति में रोज के उतार-चढ़ाव पर नजर रखती है। फोर्ब्स की अरबपतियों की 2019 की वार्षिक सूची में अंबानी 13वें स्थान पर थे।</p>
      <p>बृहस्पतिवार को रिलायंस इंडस्ट्रीज के बाजार मूल्यांकन में भारी उछाल के बाद अंबानी ने दैनिक सूची में शीर्ष-10 में पहुंच गए। रिलायंस इंडस्ट्रीज बृहस्पतिवार को 10 लाख करोड़ रुपये बाजार मूल्यांकन वाली पहली भारतीय कंपनी बन गयी। बाजार बंद होने पर रिलायंस इंडस्ट्रीज का बाजार मूल्यांकन बीएसई पर 10,01,555.42 करोड़ रुपये (139.8 अरब डॉलर) रहा।</p>
      <p>अमेजन के बेजोस की नेटवर्थ 113 अरब डॉलर है। माइक्रोसॉफ्ट के सह-संस्थापक बिल गेट्स की नेटवर्थ 107.4 अरब डॉलर और बर्नार्ड आरनॉल्ट एंड फैमिली के चेयरमैन एवं मुख्य कार्यकारी अधिकारी एलवीएमएच मोएट हेनेसी लुईस वुइटन की नेटवर्थ 107.2 अरब डॉलर है जो क्रमश: दूसरे और तीसरे स्थान पर हैं।</p>
      <p>इसके अलावा सूची में 86.9 अरब डॉलर की नेटवर्थ के साथ बर्कशायर हैथवे के मुख्य कार्यकारी अधिकारी वारेन बफेट चौथे, 74.9 अरब डॉलर की नेटवर्थ के साथ फेसबुक के मुख्य कार्यकारी अधिकारी पांचवे, 69.3 अरब डॉलर के साथ जारा फैशन समूह के संस्थापक अमासियो ऑर्टेगा छठे, 69.2 अरब डॉलर के साथ ओरेकल के सह-संस्थापक लैरी एलिसन सातवें, 60.9 अरब डॉलर के साथ कार्लोस स्लिम हेलू आठवें, 59.6 अरब डॉलर की नेटवर्थ के साथ एल्फाबेट के मुख्य कार्यकारी अधिकारी लैरी पेज दसवें स्थान पर है।<br/><a href="https://www.livehindustan.com/business/story-sbi-pension-account-life-certificate-submission-last-date-is-tomorrow-2873799.html">SBI में फंस सकता है पैसा, कल तक जरूर कर लें ये काम</a></p>
    </article>
  </body>
</html>