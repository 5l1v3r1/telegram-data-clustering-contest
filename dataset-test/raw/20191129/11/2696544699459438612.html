<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191129_Van_egy_sejt_az_agyunkban_ami_segiti_a_negativ_elmenyek_feldolgozasat"/>
    <meta property="og:site_name" content="HVG.hu"/>
    <meta property="article:published_time" content="2019-11-29T11:35:00+00:00"/>
    <meta property="og:title" content="Van egy sejt az agyunkban, ami segíti a negatív élmények feldolgozását"/>
    <meta property="og:description" content="Az MTA felfedezésének köszönhetően számos hangulatzavar, de még akár a depresszió kezelésére új terápiás módszer állna rendelkezésre."/>
  </head>
  <body>
    <article>
      <h1>Van egy sejt az agyunkban, ami segíti a negatív élmények feldolgozását</h1>
      <address><time datetime="2019-11-29T11:35:00+00:00">29 Nov 2019, 11:35</time> by <a rel="author">MTI</a></address>
      <p>
        <b>Az MTA felfedezésének köszönhetően számos hangulatzavar, de még akár a depresszió kezelésére új terápiás módszer állna rendelkezésre.</b>
      </p>
      <p>Szőnyi András, Zichó Krisztián és kutatótársaik Nyiri Gábor vezetésével olyan sejtcsoportot találtak az agyban, amely kulcsszerepet játszik a negatív tapasztalatok feldolgozásában. A Nemzeti Agykutatási Program 2.0 támogatásával született eredmény az MTA Kísérleti Orvostudományi Kutatóintézet munkatársainak írásában szerepel, ami a Science című tudományos folyóiratban jelent meg csütörtökön, közölte a kutatóintézet.</p>
      <p>A kutatók különféle molekuláris jelölési módszerekkel követték, hogy mely idegsejtek nyúlványai (úgynevezett axonjai) közvetítik a negatív tapasztalatok információit az agyi feldolgozás során. A nyomok az agytörzs egy korábban még nem ismert serkentő sejtcsoportjához vezettek.</p>
      <blockquote>Ennek a csoportnak az a különlegessége, hogy rengeteg bemenetet kap a negatív tapasztalatokat közvetítő érzékszervi központoktól, az idegsejtek kimenő nyúlványai pedig éppen a negatív tapasztalatokat feldolgozó agyterületeket érik el.</blockquote>
      <p>Ettől még lehet több ilyen központ is, azonban a kutatók élő egerek vizsgálatával kimutatták, hogy ezeknek a sejtcsoportnak az aktiválása éppen azokat a reakciókat - agresszív vagy depresszív, szorongó viselkedés - váltották ki, amelyeket a teljes rendszer aktiválásától elvárnánk.</p>
      <blockquote>Gátlása pedig meggátolta a negatív élmények megtanulását.</blockquote>
      <p>A kísérletek egereken zajlottak ugyan, de alapvető funkciókról, valamint az agy evolúciósan igen ősi területéről, az agytörzsről van szó, így minden remény megvan arra, hogy ez a rendszer az emberi agyban is hasonlóan működik, ezért a kutatók hangsúlyozták, a felfedezésre a gyógyszerkutatóknak is érdemes lehet odafigyelniük.</p>
      <p>Mivel ennek a sejtcsoportnak a tagjai helyzetük mellett genetikai jellemzőikben is hasonlítanak egymásra, ez lehetőséget ad olyan gyógymódok kifejlesztésére, amelyek kifejezetten ezekre a sejtekre hatnak. A negatív tapasztalatok feldolgozásának hibás működése számos hangulatzavar forrása, így a szóban forgó sejtek működésének szelektív befolyásolásával esély nyílhat a kezelésükre, és talán a népbetegségnek számító depresszió új terápiás módszereinek kidolgozására is.</p>
      <related>
        <a href="https://hvg.hu/brandchannel/remotivextra_20181026_Igy_lesz_a_stresszbol_depresszio"/>
        <a href="https://hvg.hu/karrier/20190208_depresszio_genek_szemelyisegtipusok"/>
      </related>
    </article>
  </body>
</html>