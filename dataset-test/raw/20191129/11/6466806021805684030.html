<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/kekfeny/cikk/2019/11/29/sulyositottak-a-nepligeti-eroszak-ket-elkovetojenek-bunteteset"/>
    <meta property="og:site_name" content="hirado.hu"/>
    <meta property="article:published_time" content="2019-11-29T11:35:00+00:00"/>
    <meta property="og:title" content="Súlyosították a népligeti erőszak két elkövetőjének büntetését"/>
    <meta property="og:description" content="Súlyosította a Fővárosi Törvényszék a népligeti erőszak másodrendű és harmadrendű vádlottjának büntetését – közölte a bíróság pénteken az MTI-vel."/>
  </head>
  <body>
    <article>
      <h1>Súlyosították a népligeti erőszak két elkövetőjének büntetését</h1>
      <address><time datetime="2019-11-29T11:35:00+00:00">29 Nov 2019, 11:35</time> by <a rel="author">MTI</a></address>
      <p>
        <b>Súlyosította a Fővárosi Törvényszék a népligeti erőszak másodrendű és harmadrendű vádlottjának büntetését – közölte a bíróság pénteken az MTI-vel.</b>
      </p>
      <p>Csütörtökön hirdettek másodfokon ítéletet abban a büntetőügyben, amelyben négy férfit azzal vádoltak, hogy 2015 nyarán egy külföldi nő ellen szexuális erőszakot követtek el Budapesten a Népligetben.</p>
      <p>Az ítélet szerint a vádlottak egy este egy erősen ittas külföldi állampolgárságú nőt vettek fel az autójukba, azzal a céllal, hogy mindannyian közösüljenek vele. A kocsiban a sértett további szeszes italt fogyasztott, és akaratnyilvánításra, védekezésre képtelen állapotba került. A nőt a X. kerületbe, a Népliget melletti erdős területre vitték, ahol a gépkocsiban a másodrendű vádlott közösült a vele. Az első- és a negyedrendű vádlott szexuális cselekményt nem követett el, a harmadrendű vádlott esetében pedig nem volt megállapítható, hogy megpróbált-e közösülni a nővel – közölte a bíróság.</p>
      <p>Hozzátették: kétséget kizáróan bizonyítást nyert, hogy a sértett a cselekmény idején akaratnyilvánításra képtelen állapotban volt. A szexuális bűncselekmény megtörténtét a vádlottak vallomásai, a szakértői vélemények és az egyéb okirati bizonyítékok támasztották alá.</p>
      <p>A másodfokú bíróság az elsőfokú ítéletet megváltoztatta, a cselekményt többek által elkövetett szexuális erőszak bűntettének kísérletéről átminősítette szexuális erőszak bűntettére, amelyet a másodrendű vádlott tettesként, társai pedig bűnsegédként követtek el azzal, hogy a sértettet útközben itatták és a tett helyszínére szállították a szexuális cselekmény elkövetése érdekében.</p>
      <p>A törvényszék a másodrendű vádlottra első fokon kiszabott négy év fegyházbüntetést öt évre, a harmadrendű vádlott két és fél éves börtönbüntetését pedig három évre súlyosította. A negyedrendű vádlottra kiszabott három év fegyházbüntetést helybenhagyták, a fiatalkorú elsőrendű rendű vádlott két év fiatalkorúak börtönében végrehajtandó szabadságvesztését pedig öt év próbaidőre felfüggesztették és elrendelték a pártfogó felügyeletét.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>