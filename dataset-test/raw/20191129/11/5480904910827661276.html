<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/inflace-v-eurozone-stoupla-v-listopadu-na-jedno-procento/1826666?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T11:09:00+00:00"/>
    <meta property="og:title" content="Inflace v eurozóně stoupla v listopadu na jedno procento"/>
    <meta property="og:description" content="Brusel - Meziroční míra inflace v eurozóně v listopadu stoupla na jedno procento, což je o tři desetiny procentního bodu více než v říjnu. Vyplývá to z rychlého odhadu, který dnes zveřejnil evropský statistický úřad Eurostat."/>
  </head>
  <body>
    <article>
      <h1>Inflace v eurozóně stoupla v listopadu na jedno procento</h1>
      <address><time datetime="2019-11-29T11:09:00+00:00">29 Nov 2019, 11:09</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Meziroční míra inflace v eurozóně v listopadu stoupla na jedno procento, což je o tři desetiny procentního bodu více než v říjnu. Vyplývá to z rychlého odhadu, který dnes zveřejnil evropský statistický úřad Eurostat.</p>
      <p>Dlouhodobým cílem Evropské centrální banky (ECB) je s ohledem na hospodářský růst udržovat inflaci těsně pod dvěma procenty. V eurozóně je ale inflace už dlouho výrazně pod touto hodnotou.</p>
      <p>V září se ECB rozhodla podpořit inflaci a hospodářský růst v eurozóně uvolněním měnové politiky. Banka snížila depozitní úrokovou sazbu na nové minimum minus 0,5 procenta z předchozích minus 0,4 procenta. Zároveň oznámila, že od listopadu obnoví nákupy dluhopisů, a to v objemu 20 miliard eur (zhruba 510 miliard Kč) měsíčně.</p>
      <p>Z jednotlivých segmentů v listopadu meziročně nejvíce rostly ceny potravin, alkoholu a tabákových výrobků, které se zvýšily o dvě procenta, a dále ceny služeb, jež vzrostly o 1,9 procenta. Naproti tomu ceny energií o 3,2 procenta klesly.</p>
    </article>
  </body>
</html>