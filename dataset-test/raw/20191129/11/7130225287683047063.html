<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/savci-agirlastirilmis-muebbet-istedi-akademisyen-ceren-damar-davasinin-ikinci-durusmasinda-neler-yasandi-890782"/>
    <meta property="og:site_name" content="Onedio"/>
    <meta property="article:published_time" content="2019-11-29T11:28:08+00:00"/>
    <meta property="og:title" content="Savcı Ağırlaştırılmış Müebbet İstedi: Akademisyen Ceren Damar Davasının İkinci Duruşmasında Neler Yaşandı?"/>
    <meta property="og:description" content="Akademisyen Ceren Damar Şenel’in öldürülmesine ilişkin davada savcı, sanık Hasan İsmail Hikmet hakkında &quot;canavarca hisle veya eziyet çektirerek öldürm..."/>
  </head>
  <body>
    <article>
      <h1>Savcı Ağırlaştırılmış Müebbet İstedi: Akademisyen Ceren Damar Davasının İkinci Duruşmasında Neler Yaşandı?</h1>
      <address><time datetime="2019-11-29T11:28:08+00:00">29 Nov 2019, 11:28</time> by <a rel="author" href="https://onedio.com/profil/freigeist" target="_blank">FreiGeist</a></address>
      <h4>Akademisyen <a href="https://onedio.com/etiket/ceren-damar/5c2f7675e494034110015431">Ceren Damar</a> Şenel’in öldürülmesine ilişkin davada savcı, sanık Hasan İsmail Hikmet hakkında "canavarca hisle veya eziyet çektirerek öldürmek" suçundan ağırlaştırılmış müebbet hapis talep etti. Duruşma 24 Ocak’a ertelendi.</h4>
      <figure>
        <img src="https://img-s1.onedio.com/id-5de0f825699add784239785c/rev-0/w-500/s-1a4f0cd2b90b5f7bc4292bd972a2de87de23a981.jpg"/>
      </figure>
      <p>Çankaya Üniversitesi Hukuk Fakültesi Araştırma Görevlisi <a href="https://onedio.com/etiket/ceren-damar/5c2f7675e494034110015431">Ceren Damar</a> Şenel'in <a href="https://onedio.com/etiket/katil/50da2b9bede0671b432b5ff7">katil</a> zanlısı öğrencisi Hasan İsmail Hikmet (23) hakkında "ağırlaştırılmış müebbet hapis" istemiyle açılan davanın ikinci celsesi görüldü. </p>
      <p><a href="https://onedio.com/etiket/ankara/501c490fcc161f8ec13422aa">Ankara</a> 33. Ağır Ceza Mahkemesi'ndeki duruşmaya tutuklu sanık Hasan İsmail Hikmet ile akademisyen Ceren Damar Şenel'in annesi Feyzan, babası Mustafa, kız kardeşi Selin Damar, eşi Levent Şenel ve müdahil Çankaya Üniversitesi'nin avukatı katıldı.</p>
      <h3>Baba Mustafa Damar: "Savunma hakkı arkasına gizlenerek iftiralar atıldı"</h3>
      <figure>
        <img src="https://img-s2.onedio.com/id-5de0f748cf967dfc419f6261/rev-0/w-500/s-a4b43428bf4d27db299d880e58c49923ac5ae992.jpg"/>
        <figcaption><a href="https://onedio.com/etiket/ceren-damar/5c2f7675e494034110015431">Ceren Damar</a> Şenel'in babası Mustafa Damar, adliye önünde yaptığı basın açıklamasında, davanın ikinci duruşması için toplandıklarını belirterek, "Birinci duruşmada kızıma iftiralar atıldı. İfadesini sözlü vermekten aciz katilin önüne yazılı tutuşturulan metinden okunarak iftiralar atıldı. Savunma hakkı arkasına gizlenerek iftiralar atıldı ve dava mecrasından saptırılmaya çalışıldı." diye konuştu.</figcaption>
      </figure>
      <h3>Duruşma başlamadan önce Ceren Damar Şenel'in eşi Levent Şenel provokasyon uyarısında bulundu.</h3>
      <figure>
        <img src="https://img-s2.onedio.com/id-5de0fa90199041a042a6573d/rev-0/w-500/s-71f8c340778267d63cc074ba7f31d713f9adc1b8.jpg"/>
        <figcaption>
          <i><a href="https://onedio.com/etiket/ceren-damar/5c2f7675e494034110015431">Ceren Damar</a> Şenel Gençlik Merkezi</i>
        </figcaption>
      </figure>
      <p>Levent Şenel, sanık tarafının duruşmanın kapalı görülmesi için başvuru yaptığını anımsatarak, "Arkadaşlar, duruşmanın kapalı yapılması için provokasyon, ağır tahrik yapılabilir. Hiçbir şekilde katile, ailesine, avukatına ve onun ekibine hakaret etmeyin. Aranızda duruşmaya provokasyon amaçlı yerleştirilmiş olanlar olabilir. Onlara tevessül etmeyin, o kişileri emniyet güçlerine bildirin" uyarısında bulundu.</p>
      <h3>Sanık avukatı Vahit Bıçak sağlık sorunlarını gerekçe göstererek duruşmaya katılmadı. Sanık Hikmet ise avukatı duruşmaya katılmadığı için savunma yapmadı.</h3>
      <figure>
        <img src="https://img-s1.onedio.com/id-5de0fdc16d1243ad43efc7ca/rev-0/w-500/s-19a8f2aa662445a20b8fb4c492cdc2195aeeb5f6.jpg"/>
      </figure>
      <p>Mahkeme Başkanı Hasan Şatır, sağlık sorunları nedeniyle duruşmaya katılamadığını mahkemeye bildirdiğini söylediği sanık avukatı Vahit Bıçak'ın, kovuşturmanın genişletilmesi ve adil yargılama koşullarının oluşturmasını talep ettiği dilekçesini okudu. </p>
      <p><a href="https://onedio.com/etiket/ceren-damar/5c2f7675e494034110015431">Ceren Damar</a> ailesinin avukatı Çetin Arslan, bu taleplerin kötü niyetli bir şekilde duruşmayı uzatmaya yönelik olduğunu belirterek, tüm taleplerinin reddedilmesini istedi. </p>
      <p>Baba Mustafa Damar ise "Burada herkes adaletin tecelli etmesini bekliyoruz. Maalesef birinci duruşmadan sonra kızıma bir <a href="https://onedio.com/etiket/dizi/57d177f4df2c2cd609fd2923">dizi</a> iftira atıldı. Bu, savunma hakkı arkasına gizlenerek yapıldı. Yaşadığımız acı yetmiyormuş gibi bunlarla uğraşmak zorunda kaldık. Şimdi de duruşmayı uzatmaya çalışıyorlar. Bizimle, mahkemeyle, hukukla dalga geçiyorlar. Beklentimiz bir an önce bu katile hakkettiği cezayı vermenizdir" dedi. </p>
      <p>Mahkeme heyeti, sanık avukatının taleplerini reddetti.</p>
      <h3>Duruşmada cumhuriyet savcısı, esas hakkındaki görüşünü açıkladı.</h3>
      <figure>
        <img src="https://img-s1.onedio.com/id-5de0f74ee554fafa40a43860/rev-0/w-500/s-b649d927b91de6a098929d694523fb39e905bb67.jpg"/>
      </figure>
      <figure>
        <iframe data-src="https://twitter.com/avumuryildirim/status/1200323745900060677?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Savcı, olayın gerçekleşme sürecini özetledi. </p>
      <p>Hikmet'in, Şenel'e iki el tabancayla ateş ettikten sonra 17 kez bıçakladığını belirten savcı, sanığın Türk Ceza Kanunu'nun 82. maddesindeki "canavarca hisle veya eziyet çektirerek, kişiyi yerine getirdiği kamu görevi nedeniyle  öldürmek" suçundan ağırlaştırılmış müebbet hapse çarptırılmasını talep etti.</p>
      <h3>Savcı mütalaasında ayrıca sanık avukatının gönül ilişkisi iddiası hakkında "Sanığın kendisini suç ve cezadan kurtarmaya yönelik beyanlarıdır" dedi.</h3>
      <figure>
        <img src="https://img-s2.onedio.com/id-5de0fec5e024dce942149cad/rev-0/w-500/s-fe20fc774fb48c55184eee2aadf4e8da801a0300.jpg"/>
      </figure>
      <p>Mütalaanın ardından Damar ailesinin  avukatlarının talebi üzerine tanık olarak dinlenen sanık Hikmet’in arkadaşı E.Ş., "Sanıkla Ceren Hoca'nın odasına birlikte bir kaç kez gittik. Sanıkla Ceren Hoca arasında öğrenci <a href="https://onedio.com/etiket/ogretmen/50781dd60228f60917601cff">öğretmen</a> ilişkisi dışında bir şey sezmedim. Bahsettiği gibi bir ilişkileri olsaydı beni çağırmazdı. Bir keresinde odasından çıktığımızda, 'Sana da gıcık gidiyor mu, sana da ters davranıyor mu?' diye sordu. Gördüklerim kadarıyla sanıkla Ceren Hoca arasında bir ilişki olduğunu düşünmüyorum" dedi.</p>
      <figure>
        <iframe data-src="https://twitter.com/OlcayKabaktepe/status/1200333145050173440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mahkeme heyeti, tanıkların dinlenmesi ardından duruşmayı 24 Ocak 2020 tarihine erteledi.</p>
    </article>
  </body>
</html>