<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623920/%D8%B2%D9%85%D8%A7%D9%86-%D8%B7%D9%84%D8%A7%DB%8C%DB%8C-%D9%81%D8%B1%DB%8C%D8%B2-%D8%AA%D8%AE%D9%85%DA%A9-%D8%A8%D8%B1%D8%A7%DB%8C-%D9%85%D8%A8%D8%AA%D9%84%D8%A7%DB%8C%D8%A7%D9%86-%D8%A8%D9%87-%D8%B3%D8%B1%D8%B7%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T11:37:00+00:00"/>
    <meta property="og:title" content="زمان طلایی فریز تخمک برای مبتلایان به سرطان"/>
    <meta property="og:description" content="عضو هیات علمی دانشگاه علوم پزشکی شهید بهشتی با اشاره به تغییرات سیستم باروری زنان با افزایش سن و تست‌های ارزیابی آن، تاکید کرد: خانم‌ها بایستی در صورت دارا بودن شرایط، قبل از ۳۵ سالگی ازدواج کنند؛ چرا که با بیشتر شدن سن قدرت باروری آنها پایین می‌آید."/>
  </head>
  <body>
    <article>
      <h1>زمان طلایی فریز تخمک برای مبتلایان به سرطان</h1>
      <h2>در سمپوزیوم حفظ باروری به دلایل غیرپزشکی اعلام شد</h2>
      <address>
        <time datetime="2019-11-29T11:37:00+00:00">29 Nov 2019, 11:37</time>
      </address>
      <p>
        <i>عضو هیات علمی دانشگاه علوم پزشکی شهید بهشتی با اشاره به تغییرات سیستم باروری زنان با افزایش سن و تست‌های ارزیابی آن، تاکید کرد: خانم‌ها بایستی در صورت دارا بودن شرایط، قبل از ۳۵ سالگی ازدواج کنند؛ چرا که با بیشتر شدن سن قدرت باروری آنها پایین می‌آید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>لیلا نظری در حاشیه سمپوزیوم حفظ باروری به دلایل غیر پزشکی که در پژوهشگاه رویان برگزار شد، با بیان اینکه با بالا رفتن سن ازدواج خانم‌ها، قدرت باروری پایین می‌آید، گفت: این موضوع به علت کاهش تعداد تخمک‌ها و کیفیت آنها اتفاق افتاده، ضمن آنکه مسائل ژنتیکی که برای تخمدان پیش می‌آید، در سن بالا بیشتر شده و می‌تواند باعث ایجاد سقط شود.</p>
      <p>وی با تاکید بر آنکه خانم‌ها بایستی در صورت دارا بودن شرایط در سنین پایین‌تر ازدواج کنند، گفت: در صورت عدم ازدواج در سن پایین‌تر خانم‌ها بایستی در آستانه ورود به ۳۵ سالگی به متخصص زنان در حوزه نازایی مراجعه کرده و ضمن انجام ارزیابی خوب و سونوگرافی از توانایی رزرو تخمدان خود آگاه شده و در صورت کاهش آن نسبت به فریز تخمک اقدام کنند.</p>
      <p>عضو هیات علمی دانشگاه علوم پزشکی شهید بهشتی با اشاره به اینکه فریز تخمک به معنی آن است که تخمک در جایی همچون بانک ذخیره شود، اضافه کرد: به طور کلی در سنین بالاتر احتمال فشار خون، دیابت و ... بیشتر بوده که می‌تواند میزان باروری را تحت تاثیر قرار دهد.</p>
      <p>نظری خاطرنشان کرد: اگر بالا رفتن سن از ۳۵ سال را هم در نظر نگیریم، عوامل زمینه‌ای از جمله جراحی تخمک، بستری شدن به علل مختلف عفونت لگنی، سابقه فامیلی یائسگی زودرس در اقوام درجه یک، سابقه سرطان، شیمی درمانی و رادیوتراپی و بیماری‌های خود ایمنی عواملی هستند که افراد باید در صورت داشتن آنها به متخصص زنان در حوزه نازایی مراجعه کنند. حتی اگر سن آنها از ۳۵ سال پایین‌تر باشد.</p>
      <p>وی در پایان اظهار کرد: افرادی که به سرطان مبتلا شده‌اند، بایستی قبل از انجام شیمی درمانی و رادیوتراپی نسبت به فریز تخمک اقدام کنند و این زمان، زمان طلایی آنها برای فریز تخمک به شمار می‌آید.</p>
    </article>
  </body>
</html>