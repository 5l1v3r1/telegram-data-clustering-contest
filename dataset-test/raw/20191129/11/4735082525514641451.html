<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Film/191129228-Filmowka-Spotkania-z-Polanskim-nie-chce-1-proc-studentow.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-29T11:51:20+00:00"/>
    <meta property="og:title" content="&quot;Filmówka&quot;: Spotkania z Polańskim nie chce 1 proc. studentów"/>
    <meta property="og:description" content="&quot;Apelujemy do wszystkich osób i podmiotów tworzących informacje i jednocześnie kreujących rzeczywistość medialną o rzetelność i obiektywizm, których brak tworzy fałszywy i szkodliwy przekaz&quot; - napisano w oświadczeniu łódzkiej &quot;Filmówki&quot;. Władze uczelni komentują petycje o odwołanie spotkania z Romanem Polańskim."/>
  </head>
  <body>
    <article>
      <h1>"Filmówka": Spotkania z Polańskim nie chce 1 proc. studentów</h1>
      <address><time datetime="2019-11-29T11:51:20+00:00">29 Nov 2019, 11:51</time> by <a rel="author">amk</a></address>
      <p>
        <b>"Apelujemy do wszystkich osób i podmiotów tworzących informacje i jednocześnie kreujących rzeczywistość medialną o rzetelność i obiektywizm, których brak tworzy fałszywy i szkodliwy przekaz" - napisano w oświadczeniu łódzkiej "Filmówki". Władze uczelni komentują petycje o odwołanie spotkania z Romanem Polańskim.</b>
      </p>
      <p>Kilka dni temu w sieci pojawiła się informacja na temat zbierania podpisów pod petycja o odwołanie spotkania z Romanem Polańskim, które miało się odbyć w łódzkiej "Filmówce".</p>
      <p>Polański miał być gościem Forum Kina Europejskiego Cinergia. Władze Państwowej Wyższej Szkoły Filmowej, Telewizyjnej i Teatralnej im. Leona Schillera postanowiły z tej okazji zorganizować spotkanie z reżyserem.</p>
      <p>Pomysł nie spodobał się grupie studentów i absolwentów uczelni, którzy rozpoczęli zbieranie podpisów pod petycja o odwołanie spotkania.</p>
      <p>
        <a href="https://www.rp.pl/Film/191129389-Studenci-filmowki-nie-chca-spotkania-z-Polanskim-Jest-petycja.html">"Szkoła Filmowa tak jak każda inna placówka edukacyjna powinna być miejscem, w którym potępia się przemocowe zachowania seksualne" - napisali autorzy petycji.</a>
      </p>
      <p>Do tej chwili podpisało się pod nią 179 osób.</p>
      <p><a href="https://www.filmschool.lodz.pl/news/1586,oswiadczenie-szkoly-filmowej-w-nbsp-lodzi.html">Na tę inicjatywę zareagowały władze "Filmówki". </a>W oświadczeniu odnoszą się do "niezgodnego z prawdą przekazu medialnego ukrytego pod tytułem 'Studenci i absolwenci Szkoły Filmowej w Łodzi domagają się odwołania spotkania z Romanem Polańskim'".</p>
      <p>Uczelnia zaznacza, że do jej władz nie wpłynęło w żadnej formie - ani papierowej, ani elektronicznej - żadne pismo w tej sprawie.</p>
      <p>"Szeroko komentowana petycja stworzona przez jednego ze studentów nie została nikomu z władz Szkoły przekazana, nikt też z władz nie został o niej oficjalnie poinformowany" - czytamy w oświadczeniu. "Po drugie, pod rzeczoną petycją, z imienia i nazwiska, podpisało się 43 studentów i absolwentów Szkoły".</p>
      <p>W oświadczeniu zaznaczono, że w szkole studiuje obecnie 868 studentów.</p>
      <p>"Jeżeli dołożymy do tego kilka tysięcy absolwentów, to liczba osób podpisanych pod ww. petycją nie przekroczy 1 proc." - podkreśla uczelnia podsumowując, że w związku z tym sformułowanie "Studenci i absolwenci Szkoły Filmowej w Łodzi domagają się odwołania spotkania z  Romanem Polańskim" jest nadużyciem. Biorąc bowiem pod uwagę popularność petycji, znaczna większość studentów spotkania z Polańskim sobie życzy.</p>
      <p>"Apelujemy do wszystkich osób i podmiotów tworzących informacje i jednocześnie kreujących rzeczywistość medialną o rzetelność i obiektywizm, których brak tworzy fałszywy i szkodliwy przekaz" - kończą oświadczenie władze "Filmówki".</p>
    </article>
  </body>
</html>