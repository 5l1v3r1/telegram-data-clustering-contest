<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/dimos-xiromeroy-tis-dimotikes-ekloges-archise-kataigida-diatagon-pliromis-proforikes-ergasies-promitheies/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-29T11:21:07+00:00"/>
    <meta property="og:title" content="Δήμος Ξηρομέρου: Μετά τις δημοτικές εκλογές άρχισε καταιγίδα διαταγών πληρωμής για προφορικές εργασίες και προμήθειες"/>
    <meta property="og:description" content="Δεν ξέρουμε τις άλλου είδους ευθύνες μπορούν να προκύψουν από αυτή την υπόθεση, αλλά οι πολιτικές ευθύνες είναι αυταπόδεικτες από την κατά κόρον"/>
  </head>
  <body>
    <article>
      <h1>Δήμος Ξηρομέρου: Μετά τις δημοτικές εκλογές άρχισε καταιγίδα διαταγών πληρωμής για προφορικές εργασίες και προμήθειες</h1>
      <address><time datetime="2019-11-29T11:21:07+00:00">29 Nov 2019, 11:21</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Γιάννης Τριανταφυλλάκης: «Όλες τις διαταγές πληρωμής, θα τις στέλνω να καταλογιστούν σε αυτούς που έδιναν τις βεβαιώσεις»</b>
        </i>
      </p>
      <p>Η 26η Μαΐου, ημέρα του πρώτου γύρου των δημοτικών εκλογών, ήταν μέρα ορόσημο για τις προφορικές εργασίες και προμήθειες στον Δήμο Ξηρομέρου, γιατί μετά από το εξόχως αρνητικό και σε επίπεδο πολιτικού ραπίσματος αποτέλεσμα εις βάρος της τέως δημοτικής αρχής, οι προφορικές εργασίες και προμήθειες οι οποίες έρχονταν στον Δήμο για να πληρωθούν μέσω διαταγών πληρωμής<b>, </b><u><b>από τα 442.558,84 € πήγαν αισίως στις 675.215,60 €</b>.</u><br/>Μια κανονικά στημένη βιομηχανία προφορικών εργασιών και προμηθειών όλα αυτά τα προηγούμενα χρόνια, η συνήθεια που έγινε λατρεία, όπου οι διαταγές πληρωμής βγαίνουν σε χρόνους άμεσους και με αξιοθαύμαστη ευκολία και συχνότητα.<br/>Δηλαδή μέσα στο μεταβατικό χρονικό διάστημα των τριών μόλις μηνών, του Ιουνίου – Ιουλίου και Αυγούστου 2019, όπου εκκρεμούσε η ανάληψη της διοίκησης του Δήμου για την 1η Σεπτεμβρίου από την νέα δημοτική αρχή, είχαμε διαταγές πληρωμής <b><u>ύψους 232.565,76 €</u></b> για εργασίες και προμήθειες που δεν υπάρχουν πουθενά, ούτε στο Τεχνικό Πρόγραμμα, ούτε στον Προϋπολογισμό, δεν υπάρχει επίβλεψη, δεν υπάρχουν επιμετρήσεις, δεν υπάρχει παραλαβή και γενικά μία κατάσταση όπου κανείς δεν μπορεί να ελέγξει τίποτα.<br/>Φυσικά δεν χρειάζεται να είσαι τίποτα ειδικός για να καταλάβεις ότι όλες αυτές οι μαζεμένες διαταγές πληρωμής, τινάζουν τον προϋπολογισμό και τα οικονομικά του Δήμου Ξηρομέρου στον αέρα. Αυτά τα χρήματα δεν υπάρχουν στα ταμεία του Δήμου για να πληρωθούν και αυτό το ξέρουν όλοι, και φυσικά το γνωρίζουν και αυτοί που με δικές τους ενέργειες δρομολόγησαν και μεθόδευσαν όλη αυτή την πρωτοφανή κατάσταση, που παραπλανητικά σήμερα μιλάνε άκουσον – άκουσον για εξαιρετικό προϋπολογισμό στον Δήμο Ξηρομέρου το 2019 και για επίτευξη της στοχοθεσίας!!! Συνειδητή παραπλάνηση, η εγχείριση πέτυχε (στοχοθεσία του ψεύτικου προϋπολογισμού), αλλά ο ασθενής απέθανε (Δήμος Ξηρομέρου)!!!<br/>Φυσικά για αυτή την κατάσταση, όπου μόνο σε χρηστή διοίκηση δεν παραπέμπει, <b><u>κανένας από τους υπεύθυνους της τέως δημοτικής αρχής</u></b> δεν έχει πάρει την πρωτοβουλία να ψελλίσει έστω μία λέξη στα Δημοτικά Συμβούλια, για να εξηγήσει με ένα <b>ΓΙΑΤΙ,</b> για ποιους λόγους επέλεξαν συνειδητά, συστηματικά και στοχευμένα την αδιαφανή αυτή διαδικασία των προφορικών εργασιών και προμηθειών. Ως μη γενόμενα για τους τέως…, σαν να έχει συμβεί σε κάποιον άλλο Δήμο και όχι στον δικό μας. Δεν βρέθηκε κανένας να προσπαθήσει να εξηγήσει τα ανεξήγητα και πως το κατάφεραν αυτό το σπουδαίο αποτέλεσμα, να υπάρχουν σήμερα  δεκάδες πιστωτές του Δήμου στο μιλητό, οι οποίοι διεκδικούν τα χρήματα τους, σέρνοντας τον Δήμο Ξηρομέρου στα δικαστήρια και κάνοντας τον μόνιμο πελάτη των δικαστικών αιθουσών, δυσφημίζοντας τον ως κακοπληρωτή και αφερέγγυο!!!<br/>Δεν ξέρουμε τις άλλου είδους ευθύνες μπορούν να προκύψουν από αυτή την υπόθεση, αλλά οι πολιτικές ευθύνες είναι αυταπόδεικτες από την κατά κόρον και κατά σύστημα επιλογή της αδιαφανούς αυτής διαδικασίας των προφορικών εργασιών και προμηθειών και οι πολίτες στις τελευταίες εκλογές τις καταλόγισαν τις πολιτικές αυτές ευθύνες με πολύ εμφατικό τρόπο.<br/>Την επώνυμη και θαρρετή γνώμη μας για τις προφορικές εργασίες και προμήθειες της τέως δημοτικής αρχής, την έχουμε καταθέσει δημόσια πολλές φορές, με τελευταία φορά <u><a href="https://mytikaspress.blogspot.com/2019/10/62851083.html">εδώ</a></u> και επιμένουμε σε αυτή.<br/>Στο Δημοτικό Συμβούλιο που έγινε την Πέμπτη 21 Νοεμβρίου, ο Δήμαρχος κ. Γιάννης Τριανταφυλλάκης έκανε συγκεκριμένη αναφορά στις προφορικές εργασίες και αναθέσεις λέγοντας: <i><b>«Ας έρθουν όσες διαταγές πληρωμής θέλουν, θα τις στέλνω όλες για καταλογισμό σε αυτούς που έδιναν τις βεβαιώσεις».</b></i> Απάντηση και τοποθέτηση επί του θέματος των προφορικών εργασιών και προμηθειών, δεν υπήρξε από κανέναν στο Δημοτικό Συμβούλιο.<br/>mytikaspress.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/tin-tetarti-synedriasi-dimotikoy-symvoylioy-ta-panepistimiaka-tmima-agrinioy/"/>
        <a href="http://sinidisi.gr/sti-voyli-lathroylotomia-stin-periochi-valtoy/"/>
        <a href="http://sinidisi.gr/gkalop-opinion-poll-kyriarchia-mitsotaki-syn-17-5-nd-ponokefalos-to-prosfygiko/"/>
        <a href="http://sinidisi.gr/fyteies-dikografia-airetoys-stelechi-tis-lae-alloys-tin-kinitopoiisi-ta-vioreysta/"/>
        <a href="http://sinidisi.gr/o-g-papanastasioy-tin-eklogi-d-s-tis-kede-dilono-paron-se-kalesma-tis-topikis-aytodioikisis-foto/"/>
        <a href="http://sinidisi.gr/nea-pliromi-sta-fotovoltaika-paragogi-aygoystoy/"/>
      </related>
    </article>
  </body>
</html>