<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/mondo/2019/11/28/visita-a-sorpresa-trump-in-afghanistan_d92659ed-61d5-467e-b2d9-74b9ba8b62e3.html"/>
    <meta property="og:site_name" content="ANSA.it"/>
    <meta property="article:published_time" content="2019-11-29T11:23:31+00:00"/>
    <meta property="og:title" content="Visita a sorpresa di Trump a Kabul, ripresi negoziati"/>
    <meta property="og:description" content="Il tycoon incontra Ghani e serve il tacchino alle truppe Usa (ANSA)"/>
  </head>
  <body>
    <article>
      <h1>Visita a sorpresa di Trump a Kabul, ripresi negoziati</h1>
      <h2>Il tycoon incontra Ghani e serve il tacchino alle truppe Usa</h2>
      <address><time datetime="2019-11-29T11:23:31+00:00">29 Nov 2019, 11:23</time> by <a rel="author">Redazione ANSA</a></address>
      <p><b>Donald Trump, giunto a sorpresa in Afghanistan, ha annunciato la ripresa dei negoziati di pace con i talebani</b>. "Vogliono un accordo, e ci stiamo incontrando con loro", ha detto il presidente americano nel corso di un incontro a Kabul col leader afghano Ashraf Ghani. Trump ha quindi confermato la sua intenzione di ridurre la presenza delle truppe Usa nel paese da 12 mila a 8.600.</p>
      <p>Il presidente americano<b> Donald Trump ha compiuto una visita a sorpresa alle truppe Usa in Afghanistan nel giorno della Festa del Ringraziamento</b>. Trump, che era nella sua residenza di Mar-a-Lago, in Florida, per la festività del Thanksgiving, è arrivato alla base di Bagram. Si tratta della sua prima visita in Afghanistan, dove si trovano almeno 15 mila tra militari Usa e della Nato, e cade in un momento di stallo nei negoziati di pace che coinvolgono anche il governo afghano la leadership dei talebani. E anche in un momento di tensioni tra la Casa Bianca da una parte e i vertici di Pentagono e forze armate dall'altra.</p>
      <p>In un momento di tensioni con il Pentagono e i vertici militari, <b>la visita di Donald Trump in Afghanistan si trasforma in uno spot per il presidente americano</b> che, giunto nella caffetteria della basa di Bagram<b> ha servito il tacchino ai militari presenti e che festeggiavano il Thanksgiving</b>, stringendo mani e posando con molti di loro per delle foto. <b>"Tornerete a casa", ha detto Trump</b>, che poi ha tenuto un breve discorso alle truppe all'inteno di un hangar. Con il presidente anche il capo dello staff della Casa Bianca Mick Mulvaney, il consigliere per la sicurezza nazionale Rovert O'Brien e il capo di stato maggiore Mark Milley.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>