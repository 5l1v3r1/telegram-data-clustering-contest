<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805260/%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D9%BE%DB%8C%D8%B1%D9%88%D8%B2-%D9%85%DB%8C%D8%AF%D8%A7%D9%86-%D8%AF%D8%B1-%D8%AC%D9%86%DA%AF-%D9%86%D8%A7%D8%A7%D9%85%D9%86%DB%8C-%D9%85%D8%B9%D8%A7%D9%86%D8%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:45:41+00:00"/>
    <meta property="og:title" content="مردم ایران؛ پیروز میدان در جنگ ناامنی معاندان"/>
    <meta property="og:description" content="ایسنا/خراسان جنوبی امام جمعه موقت بیرجند گفت: مردم در هر نظام نقش مهمی و کلیدی دارند و در وقایع اخیر نیز مردم رسالت و تکلیف الهی و انقلابی خود را در حمایت از نظام اسلامی به خوبی به انجام رساندند."/>
  </head>
  <body>
    <article>
      <h6 class="kicker">امام جمعه موقت بیرجند تاکید کرد:</h6>
      <h1>مردم ایران؛ پیروز میدان در جنگ ناامنی معاندان</h1>
      <address><time datetime="2019-11-29T11:45:41+00:00">29 Nov 2019, 11:45</time> by <a rel="author">زهرا حمیدی</a></address>
      <p>ایسنا/خراسان جنوبی امام جمعه موقت بیرجند گفت: مردم در هر نظام نقش مهمی و کلیدی دارند و در وقایع اخیر نیز مردم رسالت و تکلیف الهی و انقلابی خود را در حمایت از نظام اسلامی به خوبی به انجام رساندند.</p>
      <p>حجت‌الاسلام غلامحسین نوفرستی، امروز جمعه ۸ آذر در خطبه‌های نماز جمعه بیرجند اظهار کرد: ما برای این نظام خون‌های زیادی را تقدیم کرده‌ایم و مجاهدان فی سبیل الله در طول تاریخ زحمت‌های بسیاری کشیده‌اند تا نظام اسلامی به پیروزی برسد.<br/><br/>وی با بیان اینکه انسان‌ها به علت عدم معرفت و جهل نتوانستند در دوران زندگی ائمه(ع) از آن بزرگواران بهره بگیرند، افزود: در دورانی که بشر به امامان معصوم(ع) دسترسی ندارد باید با استفاده از راهنمایی نائبان عام حضرت مهدی(عج) که همان فقهای متعهد و باتقوا هستند، راه درست و صحیح را بیابد.<br/><br/>به گزارش ایسنا، امام جمعه موقت بیرجند به سالروز میلاد امام حسن عسکری(ع) اشاره کرد و ادامه داد: پس از امام حسن عسکری(ع) بشر وارد دوره جدیدی از تاریخ شد که در آن به راحتی نمی‌تواند از محضر امام معصوم استفاده کند.<br/><br/>نوفرستی بیان کرد: براساس بیانات امام راحل باید بسیج برای دفاع سخت، نیمه سخت و نرم خود را آماده کرده و تمام تکنیک‌های دفاعی را یاد بگیرد چرا که امروز ما در تقابل با یک جریان بزرگ در جهان هستیم که تلاش می‌کند جهان را ناامن کند.<br/><br/>وی به اتفاقات هفته گذشته در کشور و تکریم رهبر معظم انقلاب از حماسه‌آفرینی ملت ایران اشاره کرد و افزود: مردم تکلیف خود در حمایت از نظام اسلامی به انجام‌رساندند.<br/><br/>امام جمعه موقت بیرجند بیان کرد: نباید عدم مدیریت مناسب مسئولان در موضوعات مختلف را به پای اصل انقلاب و نظام اسلامی گذاشت که مردم این امر را به درستی درک کردند.<br/><br/>نوفرستی ادامه داد: معاندان طراحی کرده بودند تا در یک فرصت مناسب اقدامات اغتشاشگرانه انجام دهند اما حرکت با عظمت مردم در حمایت از اقتدار و امنیت کشور توطئه‌ها را خنثی کرد.<br/><br/>وی با بیان اینکه مسئولان ارشد نظام را مردم انتخاب می‌کنند، تصریح کرد: برای بهبود اوضاع جامعه باید در انتخاب‌ها دقت بیشتری کرد.<br/><br/>امام جمعه موقت بیرجند با بیان اینکه پاسخ مردم به مسئولان کم‌کار را باید در پای صندوق‌های رأی دید، خاطرنشان کرد: در مورد اصلاح قیمت بنزین مسئولان در طی پنج سال گذشته می‌توانستند در این زمینه با تدبیر بیشتر و در یک روند ملایم عمل کنند تا یک شبه شوکی به جامعه وارد نکنند.<br/><br/>نوفرستی یادآور شد: نیروی انتظامی، سپاه و بسیج در اغتشاشات اخیر وارد میدان شدند و مردم نیز با حرکت بصیرتی خود موجب شکست استکبار جهانی و رژیم صهیونیستی شدند و موجبات عقب نشینی آنان را فراهم کردند.<br/><br/>انتهای پیام<br/> </p>
    </article>
  </body>
</html>