<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/binnenland/oud-monteurs-defensie-moe-van-chroom-6-strijd-1.1613835"/>
    <meta property="og:site_name" content="RD.nl"/>
    <meta property="article:published_time" content="2019-11-29T11:22:00+00:00"/>
    <meta property="og:title" content="Oud-monteurs Defensie moe van chroom-6-strijd"/>
    <meta property="og:description" content="De rechtszaak van vroegere medewerkers van Defensie die jarenlang zijn blootgesteld aan het kankerverwekkende chroom-6 sleept zich voort."/>
  </head>
  <body>
    <article>
      <h1>Oud-monteurs Defensie moe van chroom-6-strijd</h1>
      <address><time datetime="2019-11-29T11:22:00+00:00">29 Nov 2019, 11:22</time> by <a rel="author">Redactie binnenland</a></address>
      <p>
        <b>De rechtszaak van vroegere medewerkers van Defensie die jarenlang zijn blootgesteld aan het kankerverwekkende chroom-6 sleept zich voort.</b>
      </p>
      <p>Tijdens een zitting voor het gerechtshof in Den Bosch kwamen Defensie en een stichting van oud-medewerkers donderdag niet dichter bij een oplossing. De stichting eist meer schadevergoeding dan de Staat biedt. Een schikking zat er niet in. „Het is diep treurig dat het zo lang moet duren”, verzuchtte oud-medewerker Henk Coort. Hij is na zo’n zes jaar strijd met zijn vroegere werkgever „moe en steeds bozer en verdrietiger”.</p>
      <p>Het hof moet nog altijd beslissen of de eisers wel ontvankelijk zijn, of dat ze naar de bestuursrechter moeten. Het hof maakt uiterlijk op 25 februari duidelijk hoe het verder moet met de zaak.</p>
      <p>Advocaat Rob Bedaux voert de zaak namens vier zieke oud-medewerkers en een stichting die opkomt voor alle circa 2000 mensen die onderhoudwerk pleegden aan Amerikaans oorlogstuig. Tussen 1984 en 2006 werden werknemers blootgesteld aan chroom-6, dat onder meer vrijkwam bij het stralen van tanks.</p>
      <p>Binnen Defensie waren in de jaren zeventig al signalen bekend over de gevaren van chroom-6. Bedaux wil dat het hof vaststelt dat de overheid onrechtmatig heeft gehandeld door medewerkers bloot te stellen en niet te informeren.</p>
      <p>Defensie erkent dat het tekortgeschoten is in de zorgplicht en heeft een compensatieregeling ingesteld. Oud-medewerkers kunnen tussen de 5000 en 40.000 euro claimen. Het moet wel aannemelijk zijn dat hun ziekte het gevolg is van hun werk. Ook dit is een heikel punt: de lijst van RIVM is beperkt tot aandoeningen ten gevolge van het inademen van stof met chroom-6. Maar volgens Bedaux „zat het zelfs op de boterhammen met kaas.”</p>
    </article>
  </body>
</html>