<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014714/%D9%BE%D9%88%D8%AA%DB%8C%D9%86-%D8%A7%D8%B2-%D8%AA%D8%AC%D8%B1%D8%A8%D9%87-%D8%B3%D9%88%D8%B1%DB%8C%D9%87-%D8%AF%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%AA%D8%B1%D9%88%D8%B1%DB%8C%D8%B3%D9%85-%D8%A7%D8%B3%D8%AA%D9%81%D8%A7%D8%AF%D9%87-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T11:45:30+00:00"/>
    <meta property="og:title" content="پوتین: از تجربه سوریه در مبارزه با تروریسم استفاده می‌کنیم"/>
    <meta property="og:description" content="رئیس جمهوری روسیه در پایتخت قرقیزستان اعلام کرد، مسکو تجربه مبارزه با تروریسم در سوریه را در اختیار متحدین خود در سازمان پیمان امنیت جمعی قرار داده و به تلاش برای تقویت همکاری‌های منطقه‌ای در این زمینه ادامه خواهد داد."/>
  </head>
  <body>
    <article>
      <h1>پوتین: از تجربه سوریه در مبارزه با تروریسم استفاده می‌کنیم</h1>
      <address>
        <time datetime="2019-11-29T11:45:30+00:00">29 Nov 2019, 11:45</time>
      </address>
      <p>
        <i>رئیس جمهوری روسیه در پایتخت قرقیزستان اعلام کرد، مسکو تجربه مبارزه با تروریسم در سوریه را در اختیار متحدین خود در سازمان پیمان امنیت جمعی قرار داده و به تلاش برای تقویت همکاری‌های منطقه‌ای در این زمینه ادامه خواهد داد.</i>
      </p>
      <p>به گزارش مشرق به نقل از خبرگزاری «تاس»، "ولادیمیر پوتین" رئیس جمهوری روسیه در نشست شورای امنیت ملی سازمان پیمان امنیت جمعی که در ترکیب گسترده در بیشکک، پایتخت جمهوری قرقیزستان برگزار شد، اعلام کرد که روسیه آمادگی دارد تا تجربه مبارزه با تروریسم خود که در این جهت گیری در سوریه به دست آورده را با متحدین خود در این سازمان به اشتراک گذاشته و آنها را به منظور بهبود قابلیت‌های عملیاتی نیروهای مشترک پیمان امنیت جمعی به کار بگیرد.</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1005702/%D8%A2%D8%AE%D8%B1%DB%8C%D9%86-%D8%AA%D8%AD%D8%B1%DA%A9%D8%A7%D8%AA-%D8%A7%D9%85%D9%86%DB%8C%D8%AA%DB%8C-%D8%A8%D8%A7%D8%B2%DB%8C%DA%AF%D8%B1%D8%A7%D9%86-%D9%85%D9%86%D8%B7%D9%82%D9%87-%D8%A7%DB%8C-%D8%AF%D8%B1-%D8%A2%D8%B3%DB%8C%D8%A7%DB%8C-%D9%85%D8%B1%DA%A9%D8%B2%DB%8C">آخرین تحرکات امنیتی بازیگران منطقه‌ای در آسیای مرکزی</a>
        </b>
      </blockquote>
      <p>پوتین یادآور شد، لازم است تا اثربخشی تجزیه تحلیل و پیش بینی وضعیت نظامی-سیاسی در منطقه تحت نفوذ سازمان پیمان امنیت جمعی با توجه به احتمال ظهور تهدیدات تروریستی جدید برای کشورهای عضو این سازمان افزایش یابد.</p>
      <p>رئیس جمهوری روسیه گفت: «مسکو در آینده نیز به تلاش خود برای تقویت همکاری‌ها با شرکای خود در سازمان پیمان امنیت جمعی در عرصه مبارزه با تروریسم بین المللی و افراط گرایی ادامه خواهد داد و در این راستا ادامه مانورهای مشترک نظامی برای شناسایی و از بین بردن تهدیدات تروریستی در فضای این سازمان بسیار مفید خواهد بود.»</p>
      <p>وی همچنین تاکید کرد: «لازم است افزایش توان بالقوه حفاظت از صلح در سازمان پیمان امنیت جمعی ، حمایت از بالا رفتن آمادگی نیروهای حافظ صلح و بهبود مدیریت آنها مورد توجه خاص قرار بگیرد.»</p>
      <p>به عقیده پوتین، کار بر روی اسناد سازمانی و حقوقی در این رابطه این امکان را خواهد داد تا مشارکت نیروهای حافظ صلح این سازمان در عملیات حفاظت از صلح بین المللی تحت نظارت سازمان ملل متحد افزایش یابد.</p>
      <p>وی یادآور شد که روسیه حاضر است تا به دوستان خود در این سازمان در جهت توسعه همکاری‌های خود با کشورها و اتحادهای بین المللی کمک کند.</p>
      <p>ولادیمیر پوتین همچنین اعلام کرد که روسیه قصد دارد در دوره ریاست خود بر سازمان پیمان امنیت جمعی، طرحی برای همکاری‌های نظامی 5 ساله تا سال 2025 خود ارائه دهد.</p>
      <p>ریاست سازمان پیمان امنیت جمعی در سال 2020 بر عهده روسیه خواهد بود.</p>
      <p>"سرگئی لاوروف" وزیر امور خارجه روسیه روز گذشته  در بیشکک گفته بود که در نشست سران کشورهای عضو سازمان پیمان امنیت جمعی، راه‌های تقویت امنیت مرزهای منطقه با افغانستان، جایی که تروریست‌ها می توانند به منطقه آسیای مرکزی نفوذ کنند، مورد بررسی قرار خواهد گرفت.</p>
      <p>منبع: تسنیم</p>
    </article>
  </body>
</html>