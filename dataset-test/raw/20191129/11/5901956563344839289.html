<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/poklon-glasbenemu-ustvarjalcu-tinetu-lesjaku-253282"/>
    <meta property="og:site_name" content="Slovenske novice"/>
    <meta property="article:published_time" content="2019-11-29T11:48:00+00:00"/>
    <meta property="og:title" content="Poklon glasbenemu ustvarjalcu Tinetu Lesjaku"/>
    <meta property="og:description" content="Ansambel Jarica iz Sevnice je nedavno snemal videospot za pesem Hvala ti, s katero so se poklonili veliko prezgodaj preminulemu muzikantu, ljudskemu godcu, avtorju številnih polk in valčkov Tinetu L..."/>
  </head>
  <body>
    <article>
      <h1>Poklon glasbenemu ustvarjalcu Tinetu Lesjaku</h1>
      <h2>Ansambel Jarica posnel videospot za skladbo Hvala ti. Z njo so se poklonili pokojnemu skladatelju Tinetu Lesjaku.</h2>
      <address><time datetime="2019-11-29T11:48:00+00:00">29 Nov 2019, 11:48</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/25/1739525.jpg"/>
          <figcaption>Ansambel Jarica izpod Bohorja je nedavno na festivalu Slovenskogoriški klopotec v Cerkvenjaku s pesmijo Hvala ti zasedel odlično tretje mesto in osvojil bronasti klopotec.</figcaption>
        </figure>
        <figure>
          <img src="https://www.slovenskenovice.si/images/slike/2019/11/25/1739526.jpg"/>
          <figcaption>Med snemanjem videospota so obiskali tudi grob Tineta Lesjaka v Oplotnici, tam se jim je pridružil Tinetov sin Tini Lesjak. FOTO: Boris Kovačič</figcaption>
        </figure>
      </slideshow>
      <p>Ansambel Jarica iz Sevnice je nedavno snemal videospot za pesem Hvala ti, s katero so se poklonili veliko prezgodaj preminulemu muzikantu, ljudskemu godcu, avtorju številnih polk in valčkov <b>Tinetu Lesjaku</b>. Tine je zanjo napisal glasbo, odlično besedilo pa je dodala <b>Jasna Pinoza</b>. Prav s to skladbo so se maja predstavili na letošnjem predizboru za festival Vurberk v Podnanosu, a se v finale niso uvrstili. Oktobra pa so se z njo predstavili na festivalu narodno-zabavne glasbe Slovenskogoriški klopotec v Cerkvenjaku in si na njem, po mnenju strokovne komisije, priigrali tretje mesto. Prav tako je omenjena skladba dvakrat postala pesem tedna na Radiu Veseljak.</p>
      <blockquote>6 članov sestavlja Jarico.</blockquote>
      <figure>
        <img src="https://www.slovenskenovice.si/images/slike/2019/11/25/1739526.jpg"/>
        <figcaption>Med snemanjem videospota so obiskali tudi grob Tineta Lesjaka v Oplotnici, tam se jim je pridružil Tinetov sin Tini Lesjak. FOTO: Boris Kovačič</figcaption>
      </figure>
      <p>Jarica je narodno-zabavni ansambel, v katerem je šest članov, vsi prihajajo iz okolice Sevnice. Gre za pevski kvartet in inštrumentalni trio. »Izvajamo glasbo za vse priložnosti, tako za rojstnodnevne zabave kot zaključene družbe, seveda veliko igramo tudi na veselicah. Znani smo po ubranem štiriglasnem fantovskem petju, ime pa smo si nadeli po redki pomladanski cvetici jarici, ki v naravi raste le na pogorju Bohorja, od koder prihajamo,« nam pove harmonikar <b>Roman Strlekar</b>. Fantje so na glasbeni sceni prisotni od leta 2010, ko so začeli kot pevski kvartet, pozneje so se okrepili še s triom. Zadnji dve leti pa, poleg Strlekarja, v ansamblu pojejo in igrajo še <b>Jure Pajk</b>, <b>Dejan Drstvenšek</b>, <b>Jože Bašič</b> in <b>Primož Kranjc</b>.<br/>Tudi mi si štejemo v veliko čast, da smo ga poznali in z njim sodelovali.<br/><br/>»Sodelovali smo že z nekaterimi priznanimi glasbeniki, nazadnje smo ustvarili skladbo Hvala ti. Žal nihče ni slutil, da se bo življenjska pot priljubljenega glasbenika Tineta Lesjaka, ki je tudi avtor melodije, tako hitro in nepričakovano končala. Ker pa smo si z njo priigrali nagrado v Cerkvenjaku, smo sredi novembra z ekipo televizije Veseljak zanjo posneli videospot in se z njim poklonili pokojnemu Lesjaku, ki je nedvomno legenda slovenske narodno-zabavne glasbe, bil pa je tudi mentor mnogo mladim ansamblom. In tudi mi si štejemo v veliko čast, da smo ga poznali in z njim sodelovali,« pove Roman Strlekar. Sicer so vsi člani redno zaposleni, glasbi, petju in igranju se posvečajo v prostem času.</p>
    </article>
  </body>
</html>