<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1563821/europol-prosochi-stis-ilektronikes-apates-stis-aerometafores"/>
    <meta property="og:site_name" content="NOOZ."/>
    <meta property="article:published_time" content="2019-11-29T11:02:00+00:00"/>
    <meta property="og:title" content="Europol: Προσοχή στις ηλεκτρονικές απάτες στις αερομεταφορές"/>
    <meta property="og:description" content="Διεθνής αστυνομική επιχείρηση για τις απάτες μέσω Διαδικτύου στον τομέα των αερομεταφορών, με τη συμμετοχή και της Ελληνικής Αστυνομίας, πραγματοποιήθηκε το διάστημα από 18 έως 22 Νοεμβρίου."/>
  </head>
  <body>
    <article>
      <h1>Europol: Προσοχή στις ηλεκτρονικές απάτες στις αερομεταφορές</h1>
      <address>
        <time datetime="2019-11-29T11:02:00+00:00">29 Nov 2019, 11:02</time>
      </address>
      <p>
        <b>Διεθνής αστυνομική επιχείρηση για τις απάτες μέσω Διαδικτύου στον τομέα των αερομεταφορών, με τη συμμετοχή και της Ελληνικής Αστυνομίας, πραγματοποιήθηκε το διάστημα από 18 έως 22 Νοεμβρίου.</b>
      </p>
      <p>Η επιχείρηση που έφερε την ονομασία «GAAD» (Global Airport Action Days), είναι η 12η μέχρι σήμερα και πραγματοποιήθηκε με τη συμμετοχή αστυνομικών υπηρεσιών από 60 χώρες, 56 αεροπορικών εταιρειών και 12 online ταξιδιωτικών γραφείων, περιελάμβανε δε επιχειρησιακές δράσεις σε περισσότερα από 200 αεροδρόμια σε όλο τον κόσμο.</p>
      <p>Ο συντονισμός της επιχείρησης υλοποιήθηκε από τη Europol, την Interpol και την Ameripol, με την υποστήριξη του Καναδά και των αστυνομικών αρχών των Ηνωμένων Πολιτειών Αμερικής μέσω της μη κερδοσκοπικής εταιρείας NCFTA (National Cyber Forensics and Training Alliance).</p>
      <p>Υποστηρικτικό ρόλο διαδραμάτισε η Eurojust, από κοινού με τον Frontex, που διέθεσε εκπροσώπους του σε 28 αεροδρόμια, ενώ στο πλαίσιο του έργου AIRCOP, συμμετείχαν αστυνομικές αρχές για πραγματοποίηση ελέγχων σε αερολιμένες χωρών της Αφρικής και της Μέσης Ανατολής. Στο πλαίσιο της επιχείρησης εντοπίστηκαν 165 ύποπτες συναλλαγές και συνελήφθησαν 79 άτομα.</p>
      <p>Η Ελλάδα συμμετείχε υπό τον συντονισμό και εποπτεία της Διεύθυνσης Δίωξης Ηλεκτρονικού Εγκλήματος, σε συνεργασία με τη Διεύθυνση Διαχείρισης και Ανάλυσης Πληροφοριών και τις αστυνομικές υπηρεσίες όλων των αερολιμένων της χώρας και συνελήφθησαν συνολικά έξι άτομα στο πλαίσιο του αυτοφώρου.</p>
      <p>Η Europol με αφορμή τη συγκεκριμένη δράση εφιστά την προσοχή στους επιβάτες και συμβουλεύει το κοινό να κάνει τις συναλλαγές του απευθείας με τις εταιρείες και τα ξενοδοχεία, καθώς και αξιόπιστα ταξιδιωτικά γραφεία, να είναι επιφυλακτικοί και να ελέγχουν τις εταιρείες και την ασφάλεια πληρωμών, να μην υποκύπτουν σε ύποπτες προσφορές και αν πέσουν θύματα απάτης να διατηρούν τα στοιχεία και να ενημερώνουν την αστυνομία.</p>
    </article>
  </body>
</html>