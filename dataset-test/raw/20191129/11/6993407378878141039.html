<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-politsiya-dagestanets-donbas-rosija/30298731.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T11:09:33+00:00"/>
    <meta property="og:title" content="Поліція заявила, що не має даних про участь затриманого за запитом Росії дагестанця в бойових діях на Донбасі"/>
    <meta property="og:description" content="Поліція не має даних про участь затриманого за запитом Росії дагестанця у бойових діях на Донбасі на боці українських сил. Про це йдеться у відповіді Головного управління Національної поліціїї в Житом"/>
  </head>
  <body>
    <article>
      <h1>Поліція заявила, що не має даних про участь затриманого за запитом Росії дагестанця в бойових діях на Донбасі</h1>
      <address>
        <time datetime="2019-11-29T11:09:33+00:00">29 Nov 2019, 11:09</time>
      </address>
      <p>Поліція не має даних про участь затриманого за запитом Росії дагестанця у бойових діях на Донбасі на боці українських сил. Про це йдеться у відповіді Головного управління Національної поліціїї в Житомирській області на запит Радіо Свобода.</p>
      <p>«Повідомляємо, що 21 листопада 2019 року працівниками Головного управління Національної поліції дійсно встановлено місце знаходження та затримано громадянина Російської Федерації, який оголошений у розшук правоохоронними органами Російської Федерації. Відомостями стосовно того, що розшукуваний брав участь у бойових діях на Донбасі на боці українських вйськ, Головне управління Національної поліціїї в Житомирській області не вволодіє», – вказано в повідомленні правоохоронців.</p>
      <p>21 листопада на одній з вулиць Житомира <a href="https://www.radiosvoboda.org/a/news-politsiya-idil-rosiyanyn-zatrymanyi/30284917.html">був затриманий 30-річний громадянин Росії</a>, який перебував у міжнародному розшуку (каналами Інтерполу) за вчинення вбивства.</p>
      <p>«За наявною інформацією, затриманий є членом терористичної радикальної організації «Ісламська держава» і навіть керівником однієї з її груп. За національністю він даргинець (Дагестан), але народився в Луганській області України. Тривалий час жив у Росії. На території нашої держави переховувався з метою уникнення відповідальності за вчинення вбивства», – мовиться в повідомленні поліції.</p>
      <p>За даними правоохоронців, нині вирішується питання щодо екстрадиції затриманого.</p>
      <p>15 листопада Служба безпеки України повідомила, що в результаті спільної спецоперації з МВС Грузії та Центральним розвідувальним управлінням США на Київщині був затриманий <a href="https://www.radiosvoboda.org/a/news-sbu-islamska-derzhava-zatrymannya-bojovyka/30274094.html">один із керівників</a> угруповання «Ісламська держава».​</p>
    </article>
  </body>
</html>