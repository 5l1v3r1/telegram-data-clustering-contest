<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/29/3998809_nezakonni_otkloneniia_iztochvali_studena_tvurdi/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T11:39:00+00:00"/>
    <meta property="og:title" content="Незаконни отклонения източвали &quot;Студена&quot;, твърди областният управител"/>
    <meta property="og:description" content="Перничани готвят протест с блокиране на пътен възел &quot;Даксалово&quot;. Искат наказания за водната криза."/>
  </head>
  <body>
    <article>
      <h1>Незаконни отклонения източвали "Студена", твърди областният управител</h1>
      <address><time datetime="2019-11-29T11:39:00+00:00">29 Nov 2019, 11:39</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Проверки са установили неправомерно отклоняване на огромни водни количества от водосборния район на язовир "Студена", съобщи днес областният управител на Перник Ирена Соколова по време на обществен експертен съвет, предаде пресцентъра на областната администрация.</p>
      <p>Констатациите са от 10-дневни обходи. "Преди три дни видях бентовете за отклоняване на цялата вода от един от основните водоизточници при маловодие с тръба, отвеждаща към помпена станция, каза Соколова.</p>
      <p>При премахването на бентовете още на следващия ден - 28 ноември, се установява увеличение на дебита към язовира с 418 литра в секунда при само 44 литра в секунда ден по-рано, обяви тя. Соколова допълни, че ще подаде сигнал в прокуратурата.</p>
      <p>Областният управител на Перник съобщи, че с неин подпис не може да се източи или напълни язовир "Студена".</p>
      <p>На обществения експертен съвет инженер Атанас Русев съобщи, че е подготвен комплексен план, при изпълнението на който след по-малко от месец във водосбора на язовира ще постъпват количества вода, които надвишават ежедневното потребление.</p>
      <h3>С блокада на път в Перник искат оставки и наказания</h3>
      <p>Преди днешното заседание на съвета областния управител на Перник беше посрещната от протестиращи перничани, които поискаха оставката на Ирена Соколова. Хората на протеста настояваха за наказание за всички отговорни лица, довели града до водната криза.</p>
      <p>Причината е режимът на водата, <a href="https://www.dnevnik.bg/regioni/2019/11/15/3992846_ot_ponedelnik_pernik_shte_ima_piteina_voda_po_grafik/">въведен в Перник на 18 декември</a>, при който вода има пет часа сутрин и пет вечер. Като причина беше посочена сушата, но се оказа, <a href="https://www.dnevnik.bg/zelen/2019/11/27/3997583_zashto_pernik_stigna_do_rejim_koi_e_vinoven_i_oshte/">че факторите са няколко</a>, сред които и лошо управление на ресурсите и инфраструктурата.</p>
      <p>За момента единственият наказан е ръководителят на "ВиК - Перник" Иван Витанов, който е временно отстранен, а официалното му освобождаване трябва да стане факт на 9 декември, когато е насрочено общото събрание на дружеството.</p>
      <p>В интервю за "Офнюз" днес бившият министър на екологията в първия кабинет на Бойко Борисов (2009-2010 г.) Нона Караджова каза, че вина носи също Министерството на околната среда и водите, което утвърждава годишни и ежемесечни графици за ползване на водата в язовирите и не е наредило спиране на подаването на питейна вода към предприятията "Стомана индъстри" и "Топлофикация - Перник". Виновни можело да се търсят и в Министерството на регионалното развитие (МРРБ), което е принципал на "ВиК - Перник".</p>
      <p>Друг екоминистър - <a href="https://www.dnevnik.bg/gradska_sreda/2019/11/24/3996569_losho_upravlenie_na_vodite_na_vsichki_niva_e/">Евдокия Манева, смята</a>, че причината е много лошото управление на водите на всички нива. Като други фактори тя посочи липсата на контрол, ниска квалификация на работещите във ВиК, партийна намеса в кадровата политика в дружеството и ниската култура на хората за опазване на природните ресурси.</p>
      <p>Протестиращите днес пред областната управа обявиха, че готвят по-сериозен протест довечера, предаде Би Ти Ви. Официална информация как ще протече събитието няма, но според местни медии планът е да бъде блокиран пътен възел "Даскалово". Така ще бъде затворен пътят към Кюстендил и Кулата.</p>
      <h3>Режимът дава резултати, твърди кметът</h3>
      <p>Междувременно новият кмет на Перник Станислав Владимиров обяви, че нивото на язовир "Студена" в момента е 4.462 млн. куб.м. При въвеждането на режима на 11 ноември то беше 4.759 млн. кубика.</p>
      <p>"Нивото на водата е намаляло с 20 000 кубика за денонощието. Притокът ни е 152 л./с, а оттокът ни е 350 л./с", добави Владимиров, цитиран от "Фокус". Според него водният режим в Перник дава резултати.</p>
      <p>"Вчера нямахме никакво намаляване на обема. Онзи ден имахме много малко с 2000 кубика. Днес е с малко повече. Надявам се с дъждовете през нощта пак да тръгне обратният процес", каза той.</p>
      <p>Кметът на Перник отбеляза, че за момента не може да се каже дали водният режим ще приключи преди март. "Това зависи от природата. Разчетите показват до април да имаме добро водоподаване в рамките на воден режим", каза още Владимиров.</p>
      <h3>315 000 души в страната са на воден режим</h3>
      <p>Данни на МРРБ сочат, че 315 хиляди души в страната са на воден режим. Нарушено водоснабдяване има в 17 области, 40 общини, 12 града, 160 села.</p>
      <p>Сред по-големите градове, засегнати от водния режим, са Ловеч, Тетевен, Плевен, Перник, Добрич, Котел и Омуртаг.</p>
      <p>
        <i>Всичко известно по темата вижте <a href="https://www.dnevnik.bg/zelen/2019/11/27/3997583_zashto_pernik_stigna_do_rejim_koi_e_vinoven_i_oshte/">тук</a></i>
      </p>
    </article>
  </body>
</html>