<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/kultur-noje/kontroversiell-altartavla-invigs-i-malmo-5462637.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T11:28:20+00:00"/>
    <meta property="og:title" content="Kontroversiell altartavla invigs i Malmö"/>
    <meta property="og:description" content="Kultur S:t Pauli kyrka i Malmö får Sveriges första hbtq-altartavla. Vid en festmässa på söndag dras gulddraperiet bort och fram träder Elisabeth Ohlsons &quot;Paradiset&quot;.Det är historiskt, säger"/>
  </head>
  <body>
    <article>
      <h1>Kontroversiell altartavla invigs i Malmö</h1>
      <h2>Kultur S:t Pauli kyrka i Malmö får Sveriges första hbtq-altartavla. Vid en festmässa på söndag dras gulddraperiet bort och fram träder Elisabeth Ohlsons "Paradiset".</h2>
      <address><time datetime="2019-11-29T11:28:20+00:00">29 Nov 2019, 11:28</time> by <a rel="author">Cecilia Klintö/TT</a></address>
      <figure>
        <img src="https://img11.ntm.eu/unt/public/img/5462638/1129123004/elisabeth-ohlson-wallins-verk?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Karin Rosvall/TT | Elisabeth Ohlson Wallins verk "Paradiset", skapat 2012, som nu har skänkts till S:t Pauli kyrka i Malmö.</figcaption>
      </figure>
      <blockquote>Det är historiskt, säger konstnären till TT.</blockquote>
      <p>Altartavlan är gjord utifrån en gammal tavla, reformationskonstnären Lucas Cranachs verk "Adam och Eva". I Elisabeth Ohlsons tolkning finns två Adam och två Evor.</p>
      <blockquote>Tavlan visar att guds kärlek omfattar alla människor, att alla människor är skapade till guds avbild. Där ingår också att människor är skapade till att älska andra människor av samma kön, säger prästen Helena Myrstener, som länge verkat för att altartavlan ska komma till Malmö.</blockquote>
      <p>Konstnären Elisabeth Ohlson hade länge velat göra en altartavla och fick chansen då hon medverkade i SVT-programmet "Konstkuppen" 2012.</p>
      <h3>Gav tillbaka</h3>
      <p>Hon gav den sedan till Skara domkyrka, men kyrkorådet i Skara beslutade att gåvan skulle lämnas tillbaka. En av anledningarna var att kyrkorådet ansåg att tavlan var politisk på ett sätt som inte hör hemma i Svenska kyrkan, rapporterade SVT:s Kulturnyheterna 2012.</p>
      <p>När Helena Myrstener tillsammans med en annan präst 2014 försökte få tavlan till Malmö sade kyrkans ledning nej, berättar hon. Men en ny möjlighet uppstod när en privatperson som köpt altartavlan hörde av sig och ville skänka den till S:t Pauli kyrka i Malmö.</p>
      <p>"Det är med stolthet och glädje som vi tar emot Paradiset i S:t Pauli kyrka. Vi behöver bilder som öppnar för en större inkludering och identifiering i kyrkan", säger arbetsledande präst Sofia Tunebro i ett pressmeddelande.</p>
      <h3>"Tiden är mogen"</h3>
      <blockquote>Tiden är mogen nu, helt enkelt, säger Helena Myrstener.</blockquote>
      <p>Konstnären själv menar att detta är mer historiskt än vad gemene man förstår.</p>
      <blockquote>Sedan jag gjorde "Ecce homo" har jag studerat vilken konst som köps in till kyrkorna. Det kan låta lite klumpigt uttryckt, men jag har inte sett något konstverk med hbtq-anknytning, säger hon till TT.</blockquote>
      <p>Visserligen visades "Ecce homo" i Uppsala domkyrka, men det var en diabildsversion, påpekar hon.</p>
      <blockquote>Det är stort att den hamnar i Malmö, som också representerar mångfald, det är jättebra.</blockquote>
      <h3>Fakta</h3>
      <p>
        <b>Fakta: "Paradiset"</b>
      </p>
      <p>Den nya altartavlan kommer att placeras bredvid befintlig altartavla i S:t Pauli kyrka i Malmö, så att de två verken bildar en helhet.</p>
      <p>Elisabeth Olhson Wallins altartavla heter "Paradiset" och skapades när hon medverkade i SVT:s programserie "Konstkuppen" 2012.</p>
      <p>Altartavlan är en omtolkning av ett verk av reformationskonstnären Lucas Cranach den äldre (1472–1553) som heter "Adam och Eva" eller "Syndafallet".</p>
      <p>Skara domkyrka, som Elisabeth Ohlson är uppvuxen i närheten av, fick tavlan i gåva, men kyrkorådet beslutade att den skulle lämnas tillbaka.</p>
      <p>Källor: Svenska kyrkan och TT:s arkiv</p>
    </article>
  </body>
</html>