<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014703/%D9%85%D9%87%D8%A7%D8%AC%D8%B1%DB%8C-%D8%A8%D8%A7%D8%B2%DB%8C-%D8%A8%D8%A7-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B4%D8%B1%D8%A7%DB%8C%D8%B7-%D8%AE%D8%A7%D8%B5%DB%8C-%D8%AF%D8%A7%D8%B1%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T11:06:44+00:00"/>
    <meta property="og:title" content="مهاجری: بازی با پرسپولیس شرایط خاصی دارد"/>
    <meta property="og:description" content="سرمربی تیم فوتبال نساجی مازندران نگران وضعیت تیمش نیست، چرا که اعتقاد دارد این تیم عملکرد فنی خوبی دارد."/>
  </head>
  <body>
    <article>
      <h1>مهاجری: بازی با پرسپولیس شرایط خاصی دارد</h1>
      <address>
        <time datetime="2019-11-29T11:06:44+00:00">29 Nov 2019, 11:06</time>
      </address>
      <p>
        <i>سرمربی تیم فوتبال نساجی مازندران نگران وضعیت تیمش نیست، چرا که اعتقاد دارد این تیم عملکرد فنی خوبی دارد.</i>
      </p>
      <p>به گزارش مشرق، <b>محمدرضا مهاجری </b>در نشست خبری پیش از دیدار تیمش مقابل <b>پرسپولیس</b> ضمن بیان این مطلب اظهار داشت: بازی با پرسپولیس همیشه شرایط خاص خودش را دارد. بچه‌ها هفته گذشته مقابل تیم استقلال که بهترین بازی‌های را در حال حاضر انجام می‌دهد، بازی خوبی انجام دادند.</p>
      <blockquote>بیشتر بخوانید:<br/><a href="https://www.mashreghnews.ir/news/1014694/%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C-%D9%87%D8%A7-%D8%B1%D8%A7-%D9%81%D8%B1%D8%A7%D8%B1%DB%8C-%D8%AF%D8%A7%D8%AF">آلودگی هوا پرسپولیسی‌ها را فراری داد</a></blockquote>
      <p>وی افزود: ما در بازی با استقلال در آمار هم حتی برتر از حریف بودیم، اما در هر صورت بازیکنان استقلال و این‌طور تیم‌ها به دنبال یک فرصت هستند. این به نظرم چیزی از ارزش‌های ما کم نمی‌کند. خدا را شکر تماشاگران ما فوتبال را درک می‌کنند. درست است نتایج ما تا الان قابل دفاع نیست، ولی در هر بازی 70 الی 80 پاس بیشتر از حریفان داده‌ایم و کفه ترازو به نفع تیم ما بوده است. من اگر تیمم خوب بازی نمی‌کرد باید نگران می‌شدم. ما در چند بازی قبلی خوب بازی کرده‌ایم، اما باید کمی تمرکزمان را بالا ببریم. نگران عدم گلزنی بازیکنانم هم نیستم. این بازیکنان همان‌هایی هستند که در پنج شش هفته ابتدایی 13 گل زدند.</p>
      <p>سرمربی تیم فوتبال نساجی مازندران درباره مشکلات پیش آمده برای این باشگاه و عدم صدور کارت بازی برخی بازیکنان تا هفته گذشته خاطر نشان کرد: الان شاید نشود به این مسئله ورود کرد، اما این مشکلات یک شبه به وجود نیامده است. این مسائل از پنج الی شش سال پیش رقم خورده است. در هر صورت از این طرف خوشحالم که مشکلات در حال برطرف شدن است. آرام آرام تیم ما در حال کامل شدن است. علیرضا حقیقی و محمد قاضی هم هفته گذشته به جمع ما اضافه شدند.</p>
      <p>مهاجری درباره مصدومان تیمش یادآور شد: نظری را برای بازی فردا قطعاً در اختیار نخواهیم داشت، اما سایر بازیکنان با تلاش پزشکان آماده بازی شدند.</p>
      <p>وی در مورد دیدار فردای تیمش مقابل پرسپولیس و اینکه قرارداد جونیور مهاجم برزیلی این تیم به تازگی لغو شده است و قطعاً این بازیکن در دیدار فردا حضور نخواهد داشت، گفت: کدام مهاجم؟ جونیور! (خنده) او بازیکنی نبوده که تاکنون برای پرسپولیس بازی کرده باشد. پرسپولیس تیم بزرگی است. شاید ما با یک فوتبال دفاعی‌تر می‌توانستیم تا الان سه امتیاز بیشتر هم جمع کنیم، ولی وقتی تماشاگران‌مان بعد از باخت تیم را تشویق می‌کنند، یعنی عملکرد ما خوب است. شاید نتایج آنها را اذیت کند، همان‌طور که خود ما را هم اذیت می‌کند، اما می‌دانیم در فوتبال یک جا این گره باز می‌شود. اگر این گره ما باز شود روی نوار موفقیت خواهیم افتاد. ما با بچه‌ها عهد بسته‌ایم امسال از فوتبال لذت ببریم. پرسپولیس بازیکنان ملی‌پوش و شایسته زیادی دارد که این کار ما را سخت می‌کند. این تیم بازیکنانی دارد که در لحظه می‌توانند نتیجه را تغییر دهند، اما بچه‌ها برای دیدار فردا آمادگی ذهنی و روانی خوبی دارند.</p>
      <p>سرمربی تیم فوتبال نساجی مازندارن درباره آلودگی هوای تهران و اینکه حتی امکان دارد این دیدار به دلیل آلودگی هوا لغو شود، تصریح کرد: آلودگی هوا کار ما را سخت می‌کند. من خودم هم مشکل دارم. ما مجبوریم 10 دقیقه به دقیقه تمرین را تعطیل کنیم. این روی همه فشار می‌آورد و مجبور هستیم ریکاوری کنیم.</p>
      <p>منبع: تسنیم</p>
    </article>
  </body>
</html>