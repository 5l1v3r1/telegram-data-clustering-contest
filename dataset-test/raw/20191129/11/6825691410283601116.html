<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kaunas/miesto-pulsas/pas-pacienta-skubejusiems-medikams-patiems-prireike-pagalbos-941838"/>
    <meta property="og:site_name" content="Kauno diena"/>
    <meta property="article:published_time" content="2019-11-29T11:28:00+00:00"/>
    <meta property="og:title" content="Pas pacientą skubėjusiems medikams patiems prireikė pagalbos"/>
    <meta property="og:description" content="Ketvirtadienį skubėdamas pas pacientą į nemalonią situaciją pakliuvo greitosios medicinos pagalbos ekipažas. Miško kelyje užklimpusiems medikams į pagalbą skubėjo ne tik ugniagesiai, pareigūnai, bet ir vietiniai gyventojai."/>
  </head>
  <body>
    <article>
      <h1>Pas pacientą skubėjusiems medikams patiems prireikė pagalbos</h1>
      <address><time datetime="2019-11-29T11:28:00+00:00">29 Nov 2019, 11:28</time> by <a rel="author">Kauno.diena.lt inf.</a></address>
      <p>
        <b>Ketvirtadienį skubėdamas pas pacientą į nemalonią situaciją pakliuvo greitosios medicinos pagalbos ekipažas. Miško kelyje užklimpusiems medikams į pagalbą skubėjo ne tik ugniagesiai, pareigūnai, bet ir vietiniai gyventojai.</b>
      </p>
      <p>„Kartais taip nutinka, kad, skubėdami pas greitosios medicinos pagalbos laukiantį pacientą, patys tampame tais, kuriems prireikia pagalbos. Šiąnakt, vykdami į iškvietimą, tikrąja to žodžio prasme užklimpome“, –pasakojimą socialiniame tinklalapyje pradėjo Kauno greitosios pagalbos atstovai.</p>
      <p>Pasak jų, visa medikų automobilio gelbėjimo operacija truko net keletą valandų, o į ją buvo pajungti ugniagesiai, policija.</p>
      <p>„Mus gelbėti vykę ugniagesiai pakeliui taip pat užklimpo“, – apie tai, kad gelbėjimo operacija buvo sudėtinga, užsimena jie.</p>
      <p>Galiausiai, kaip teigia greitosios pagalvos atstovai, ekipažas buvo išvaduotas.</p>
      <blockquote>Dėkojame visiems prisidėjusiems, padėjusiems, o ypač – pilietiškam Vainatrakio gatvės gyventojui.</blockquote>
      <p>„Dėkojame visiems prisidėjusiems, padėjusiems, o ypač – pilietiškam Vainatrakio gatvės gyventojui, kuris, pasitelkęs traktoriaus jėgą, mus ir išvadavo“, – padėkos žodžių negailėjo medikų atstovai.</p>
      <p>Apie neeilinę situaciją užsimenama ir Kauno ugniagesių paros įvykių suvestinėje.</p>
      <p>Kaip rašoma joje, į pagalbą medikų ekipažui buvo išsiųsti ugniagesiai, tačiau prie medikų automobilio dėl itin prastos kelio būklės privažiuoti nepavyko.</p>
      <p>„Apie įvykį informuota Kauno miesto gatvių avarinė tarnyba, tačiau jų technika buvo užimta ir atvykti negalėjo“, – rašoma suvestinėje.</p>
    </article>
  </body>
</html>