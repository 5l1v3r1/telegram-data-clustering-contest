<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/herfst-iets-zachter-zonniger-en-natter-dan-normaal"/>
    <meta property="og:site_name" content="1limburg"/>
    <meta property="article:published_time" content="2019-11-29T11:42:17+00:00"/>
    <meta property="og:title" content="Herfst iets zachter, zonniger en natter dan normaal"/>
    <meta property="og:description" content="De meteorologische herfst bezorgde Limburg iets meer zonneschijn en ook iets meer regen dan normaal."/>
  </head>
  <body>
    <article>
      <h1>Herfst iets zachter, zonniger en natter dan normaal</h1>
      <h2>De meteorologische herfst bezorgde Limburg iets meer zonneschijn en ook iets meer regen dan normaal.</h2>
      <address><time datetime="2019-11-29T11:42:17+00:00">29 Nov 2019, 11:42</time> by <a rel="author">De redactie</a></address>
      <p>De gemiddelde temperatuur over de drie herfstmaanden was iets hoger dan normaal. Dit kwam vooral door oktober, want september en november waren qua temperatuur normaal.</p>
      <p><b>Zonneschijn<br/></b>Van september tot en met november scheen de zon in Limburg zo'n 350 tot 370 uur. Normaal gesproken ligt dat rond de 320 uur. Met name in september konden we genieten van meer zonneschijn dan normaal is tijdens de meteorologische herfst.</p>
      <p>Toch is het nog een schril contrast met de herfst van vorig jaar. Toen liet de zon zich in Zuid-Limburg bijna 500 uur zien.</p>
      <p><b>Iets natter</b><br/>Vorig jaar was de herfst naast enorm zonnig ook extreem droog. Toen viel in de regio tussen Helden en Venlo slechts zo'n 70 millimeter regen in drie maanden. Dit jaar is er op veel plaatsen in de Maasduinen en in Zuid-Limburg ruim 250 millimeter regen gevallen, tot 280 millimeter in de regio Epen-Vaals: ongeveer 40 tot 60 millimeter meer dan normaal.</p>
      <p>Op veel droogtegevoelige zandgronden in Noord- en Midden-Limburg viel deze herfst minder regen: 210 tot 230 millimeter en dat is slechts iets natter dan normaal.</p>
      <p><b>Weinig regen in Echt<br/></b>Echt was één van de minst natte plaatsen van ons land deze herfst. Daar viel nog net geen 200 millimeter regen. Dat staat in schril contrast met plaatsen aan de kust in Noord-Holland waar in de afgelopen drie maanden ruim 500 millimeter regen werd gemeten.</p>
      <p><b>Winter<br/></b>De meteorologische winter begint zondag met droog weer. De temperaturen komen uit op vrij normale waarden voor de tijd van het jaar, met 6 á 7 graden. Tijdens nachtelijke opklaringen kan het licht vriezen.</p>
      <p><a href="https://www.1limburg.nl/weer">Lees de uitgebreide weersvooruitzichten</a>.</p>
    </article>
  </body>
</html>