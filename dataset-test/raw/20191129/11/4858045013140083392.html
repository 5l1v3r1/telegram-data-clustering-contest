<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/cutremurul-din-albania-logodnica-fiului-premierului-albanez-printre-cele-aproape-50-de-victime_1408114.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T11:11:16+00:00"/>
    <meta property="og:title" content="Cutremurul din Albania: logodnica fiului premierului albanez, printre cele aproape 50 de victime"/>
    <meta property="og:description" content="O tânără logodită cu fiul premierului albanez Edi Rama se numără printre cele aproape 50 de victime confirmate ale unui cutremur violent..."/>
  </head>
  <body>
    <article>
      <h1>Cutremurul din Albania: logodnica fiului premierului albanez, printre cele aproape 50 de victime</h1>
      <address><time datetime="2019-11-29T11:11:16+00:00">29 Nov 2019, 11:11</time> by <a rel="author">Ionel Dancu, Reporter</a></address>
      <p>O tânără logodită cu fiul premierului albanez Edi Rama se numără printre cele aproape 50 de victime confirmate ale unui cutremur violent produs marţi dimineaţa în Albania, cel mai puternic din ultimele decenii, care a devastat mai multe zone din vestul ţării, conform media locale citate de DPA, potrivit Agerpres.</p>
      <p>Kristi Reci, în vârstă de 24 de ani, a fost înmormântată joi alături de părinţii şi fratele său găsiţi decedaţi în urma seismului puternic, cu magnitudinea 6,4, produs marţi, care a condus la avarierea şi prăbuşirea unor locuinţe din regiunea intens populară de pe coasta Mării Adriatice, potrivit site-ului de informaţii albanez Shqiptarja.com.</p>
      <p>Logodnicul ei, Gregun Rama, a publicat joi pe Instagram un mesaj în care şi-a luat rămas bun de la familia Reci.</p>
      <p>Cutremurul principal, produs marţi la ora locală 3:54 (2:54 GMT), a avut epicentrul la 30 kilometri vest de Tirana şi a fost resimţit în regiunea Balcanică şi în regiunea Puglia din sudul Italiei. Seismul a fost urmat de numeroase replici, dintre care unele cu magnitudine peste 5.</p>
      <p>Bilanţul provizoriu ajunsese joi seară la 46 de morţi, iar agenţia EFE a anunţat vineri dimineaţă 49 de decese.</p>
      <p>Cel mai mare număr de decese, 25, a fost înregistrat în oraşul turistic Durres, pe coasta Adriaticii, care a fost cel mai afectat, urmat de oraşul Thumana, cu 23 de morţi, la care se alătură decesul unui bărbat din Kurbin.</p>
      <p>Printre ultimele victime găsite de echipele internaţionale de salvatori se numără corpurile neînsufleţite ale unei femei care a murit ţinându-i în braţe pe cei doi gemeni ai săi şi pe fiul ei de şapte ani. Cadavrele lor au fost găsite printre dărâmăturile unei clădiri prăbuşite în Kenete, în suburbiile Durres, a explicat Rama, citat de EFE. Premierul a adăugat că această catastrofă a ucis zece familii, cea mai numeroasă dintre acestea fiind compusă din opt membri.</p>
      <p>Potrivit premierului, 877 de locuinţe din Durres au fost distruse, iar în districtul Tirana, unde se află localitatea Thumana, 78 de clădiri au fost avariate, unele dintre acestea nemaiputând fi locuite.</p>
      <p>Rama a anunţat că toate persoanele care şi-au petrecut ultimele nopţi în corturi instalate pe un stadion din Durres vor fi transferate în hoteluri.</p>
      <p>Albania a decretat miercuri stare de urgenţă în cele două oraşe cel mai puternic afectate, Durres şi Thumane.</p>
      <p>Dezastrul a lăsat în urmă peste 650 de răniţi, mare parte dintre aceştia suferind răni minore. 45 de persoane au fost salvate dintre dărâmături, potrivit bilanţului provizoriu.</p>
      <p>Un seismolog albanez, Rrapo Ormeni, a declarat că este vorba despre cel mai puternic seism produs în regiunea Durres după anul 1926.</p>
      <p>În regiunea balcanică există o activitate seismică puternică şi frecventă din cauza mişcărilor plăcilor tectonice africană şi eurasiatică, precum şi celor ale microplăcii Mării Adriatice.</p>
    </article>
  </body>
</html>