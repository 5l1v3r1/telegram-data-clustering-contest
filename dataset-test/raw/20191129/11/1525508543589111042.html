<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783882/%D8%A8%D8%A7%D8%B2%DB%8C-%D8%A8%D8%A7-%D8%AA%D8%B1%D8%A7%DA%A9%D8%AA%D9%88%D8%B1-%D8%AD%D8%B3%D8%A7%D8%B3-%D8%A7%D8%B3%D8%AA-%D8%A8%D8%A7%D8%AE%D8%AA-%D8%A8%D9%87-%D8%B3%D9%BE%D8%A7%D9%87%D8%A7%D9%86-%D8%B1%D8%A7-%D9%81%D8%B1%D8%A7%D9%85%D9%88%D8%B4-%DA%A9%D8%B1%D8%AF%D9%87-%D8%A7%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:17:46+00:00"/>
    <meta property="og:title" content="حسین فرکی: بازی با تراکتور حساس است/ باخت به سپاهان را فراموش کرده‌ایم"/>
    <meta property="og:description" content="سرمربی تیم فوتبال پیکان گفت: باخت به سپاهان را فراموش کرده‌ایم و تمام تمرکزمان روی بازی با تراکتور است."/>
  </head>
  <body>
    <article>
      <h1>حسین فرکی: بازی با تراکتور حساس است/ باخت به سپاهان را فراموش کرده‌ایم</h1>
      <address>
        <time datetime="2019-11-29T11:17:46+00:00">29 Nov 2019, 11:17</time>
      </address>
      <p>به گزارش <a href="https://www.mehrnews.com/">خبرگزاری مهر</a>، حسین فرکی در نشست خبری پیش از بازی تیم های فوتبال پیکان و تراکتور در هفته دوازدهم لیگ برتر فوتبال  با بیان اینکه تیمش آماده ارائه بازی زیبایی است، گفت: بازی مقابل تیم های بزرگ همیشه لذت دارد. ما خودمان هم تیم بزرگی هستیم. کسانی که بازی های ما را تماشا کرده اند حرف مرا تصدیق می کنند.</p>
      <p>سرمربی پیکان با برشمردن فاکتورهای یک تیم بزرگ، خاطرنشان کرد: بازی قبلی مقابل سپاهان و شکست در جام حذفی را فراموش کرده ایم. در آن مسابقه هم خوب کار کردیم ولی تمام تمرکزمان روی بازی با تراکتور است. </p>
      <p>فرکی افزود: سال گذشته در تهران به تراکتور باختیم ولی در بازی برگشت پیروز شدیم. بازی فردا هم حساس است. امیدوارم بازی زیبایی شود. تراکتور هم بازیکنان هجومی دارد. </p>
      <p>سرمربی پیکان در پاسخ به این سئوال که آیا پیکان به اهدافش رسیده است؟ گفت: از هدفگذاری ابتدای فصل ۴ امتیاز عقب هستیم. در بازی با گل گهر و شاهین مساوی شدیم و برد را از دست دادیم. از نظر کیفیت بازی عملکردمان خوب بوده و راضی هستم. </p>
      <p>فرکی در ادامه صحبت هایش با اشاره به آلودگی هوای تهران، این شرایط را هشداری برای کسانی دانست که در فضای باز تحرک دارند بخصوص فوتبالیست ها. وی گفت: این آلودگی می تواند آسیب بزند. تا جایی که بتوانیم از توصیه هایی که در این ارتباط می شود استفاده می کنیم. امیدوارم اتفاق بدی رخ ندهد. </p>
      <p>سرمربی پیکان درباره اشتباهات داوری هم یادآور شد: داوران ما شرافتمند و زحمتکش هستند. ما هم از اشتباهات داوری در بازی قبل آسیب دیدیم. گاهی هم ممکن است از اشتباه داوری استفاده کنیم. خواهشم از کمیته داوران این است که در انتخاب داوران مسابقات دقت کنند. </p>
      <p>فرکی همچنین از صحبت درباره تیم ملی خودداری کرد.</p>
      <p>در این نشست خبری، مدیر رسانه ای پیکان اعلام کرد که بر خلاف تاکید باشگاه تراکتور، تماشای این مسابقه رایگان اعلام نشده است.</p>
    </article>
  </body>
</html>