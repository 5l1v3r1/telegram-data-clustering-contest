<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/alpha-bank-i-3-nikites-tou-diethni-diagonismou-psifiakis-kenotomias"/>
    <meta property="og:site_name" content="Voria.gr"/>
    <meta property="article:published_time" content="2019-11-29T11:21:00+00:00"/>
    <meta property="og:title" content="ALPHA BANK: ΟΙ 3 ΝΙΚΗΤΕΣ ΤΟΥ ΔΙΕΘΝΟΥΣ ΔΙΑΓΩΝΙΣΜΟΥ ΨΗΦΙΑΚΗΣ ΚΑΙΝΟΤΟΜΙΑΣ"/>
    <meta property="og:description" content="Ο διαγωνισμός είχε ως στόχο τον εντοπισμό καινοτόμων λύσεων και εφαρμογών που μπορούν να αλλάξουν το μέλλον του χρηματοπιστωτικού τομέα"/>
  </head>
  <body>
    <article>
      <h1>ALPHA BANK: ΟΙ 3 ΝΙΚΗΤΕΣ ΤΟΥ ΔΙΕΘΝΟΥΣ ΔΙΑΓΩΝΙΣΜΟΥ ΨΗΦΙΑΚΗΣ ΚΑΙΝΟΤΟΜΙΑΣ</h1>
      <h2>Ο διαγωνισμός είχε ως στόχο τον εντοπισμό καινοτόμων λύσεων και εφαρμογών που μπορούν να αλλάξουν το μέλλον του χρηματοπιστωτικού τομέα</h2>
      <address><time datetime="2019-11-29T11:21:00+00:00">29 Nov 2019, 11:21</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Μεγάλη ήταν η συμμετοχή στον πρώτο<b> διεθνή διαγωνισμό ψηφιακής καινοτομίας FinQuest by Alpha Bank</b>, ο οποίος ολοκληρώθηκε τη Δευτέρα 25 Νοεμβρίου, με την ανάδειξη των τριών πιο καινοτόμων προτάσεων για τις χρηματοπιστωτικές υπηρεσίες της ψηφιακής εποχής, μεταξύ 70 <b>συμμετοχών</b> που υποβλήθηκαν από 12 χώρες.<br/><br/>Ο διαγωνισμός FinQuest by Alpha Bank είχε ως στόχο τον εντοπισμό καινοτόμων λύσεων και εφαρμογών που μπορούν να αλλάξουν το μέλλον του χρηματοπιστωτικού τομέα, και απευθύνθηκε στο ελληνικό και διεθνές fintech οικοσύστημα, καθώς και στο ευρύτερο κοινό των νεοφυών επιχειρήσεων. <br/><br/>Ξεκίνησε τον Σεπτέμβριο 2019, με την υποβολή των αιτήσεων συμμετοχής και διήρκεσε τρεις μήνες. Η επιτροπή αξιολόγησης, αποτελούμενη από έμπειρα στελέχη της Alpha Bank και επαγγελματίες του επενδυτικού / συμβουλευτικού κλάδου αξιολόγησε τις προτάσεις και επέλεξε τις επτά καλύτερες από αυτές. <br/><br/>Στη συνέχεια, οι ομάδες που προκρίθηκαν, εντάχθηκαν σε πρόγραμμα “Επιταχυντή” (Accelerator) διάρκειας έξι εβδομάδων και είχαν την ευκαιρία να εξελίξουν περαιτέρω τις εφαρμογές τους, αποκτώντας πρόσβαση στα APIs της Alpha Bank, συμμετέχοντας σε δυναμικό bootcamp και διαδραστικά workshops και λαμβάνοντας mentoring από περισσότερα από 40 έμπειρα στελέχη της Τράπεζας και του χώρου της καινοτομίας.<br/><br/>Στη εκδήλωση με την οποία ολοκληρώθηκε ο διαγωνισμός, οι επτά υποψήφιες ομάδες, BitRezus, Humanblock, Pragma IoT, Quadible, Quantflare, Squaredev και WhoRU, παρουσίασαν τις τελικές προτάσεις τους στην Κριτική Επιτροπή, η οποία και επέλεξε τους τρεις νικητές του διαγωνισμού. <br/><br/>Τα κριτήρια για την ανάδειξη των νικητών, οι οποίοι έλαβαν αντίστοιχα χρηματικά βραβεία, ήταν η επιτυχής αντιμετώπιση προβλημάτων που σχετίζονται με τις χρηματοπιστωτικές υπηρεσίες, η διαφοροποίηση των προτάσεών τους από την εγχώρια και διεθνή αγορά, η ευκολία υλοποίησης των εφαρμογών και το δυνητικό όφελος από αυτές για τον τραπεζικό τομέα και τους πελάτες του.<br/><br/>Το 1ο βραβείο κέρδισε η ομάδα Humanblock με την εφαρμογή της GivingStreets, μια χρηματοοικονομική πλατφόρμα που επιτρέπει άμεσες δωρεές χωρίς μετρητά προς όλους, με τη χρήση τεχνολογιών αιχμής που μπορούν να χρησιμοποιηθούν καθημερινά (εφαρμογές smartphone, QR-code).</p>
      <p>Το 2ο βραβείο απέσπασε η ομάδα Quantflare με μία εφαρμογή που χρησιμοποιεί δεδομένα από social media και αξιοποιώντας μοντέλα NLP και machine learning εντοπίζει έγκαιρα ανερχόμενα επενδυτικά trends.</p>
      <p>To 3ο βραβείο κέρδισε η ομάδα Quadible με μία λύση που ενισχύει το cyber security χρησιμοποιώντας AI (Artificial Intelligence) για την ανάλυση της συμπεριφοράς των χρηστών.<br/><br/>Ο Εντεταλμένος Γενικός Διευθυντής και Chief Digital Officer της Alpha Bank Δαμιανός Χαραλαμπίδης, κατά τον χαιρετισμό του στην εκδήλωση, ανέφερε: «Η καινοτομία αποτελεί βασικό και αναπόσπαστο συστατικό του Προγράμματος Ψηφιακού Μετασχηματισμού της Alpha Bank. Μέσα από πρωτοβουλίες που αναδεικνύουν τη σημασία της ψηφιακής καινοτομίας, όπως το FinQuest by Alpha Bank, στοχεύουμε τόσο στην προσέλκυση νέων ιδεών, όσο και στην πλήρη αξιοποίηση των δυνατοτήτων των νέων τεχνολογιών ώστε να βελτιώσουμε τον τρόπο λειτουργίας της Τράπεζας και την εμπειρία των Πελατών μας. Η επιτυχία της πρώτης διοργάνωσης του FinQuest by Alpha Bank επιβεβαιώνει τον εποικοδομητικό μας ‘διάλογο’ με το δυναμικό fintech κοινό και ενισχύει τις προσδοκίες μας για το ψηφιακό μέλλον του τραπεζικού τομέα».<br/><br/>Ο Head of Innovation της Διεύθυνσης Ψηφιακού Μετασχηματισμού και Καινοτομίας της Alpha Bank Κωνσταντίνος Βαΐτσας, τόνισε ότι «ο διαγωνισμός FinQuest by Alpha Bank πέτυχε τον στόχο του και η Τράπεζα ήρθε πιο κοντά με τις νεοφυείς επιχειρήσεις, οι οποίες και αποτελούν τα πλέον δυναμικά στοιχεία του οικοσυστήματος καινοτομίας. Στόχος της Alpha Bank είναι η εδραίωσή του FinQuest ως θεσμού, μέσα από τον οποίο θα αναδεικνύονται οι σημαντικές νέες δυνατότητες και ευκαιρίες για τον χρηματοπιστωτικό τομέα, που προκύπτουν από τη διαρκή εξέλιξη της ψηφιακής τεχνολογίας».<br/><br/>Στο πλαίσιο της εκδήλωσης πραγματοποιήθηκε συζήτηση σε πάνελ με θέμα «Ψηφιακός Μετασχηματισμός: παράγοντες επιτυχίας και ο ρόλος των νεοφυών επιχειρήσεων», με εκπροσώπους από τη Deloitte, τη Microsoft, τη Vodafone και την IBM. Εκτός από τις παραπάνω εταιρείες, συνεργάτες της Alpha Bank στο FinQuest ήταν το Found.ation, το Οικονομικό Πανεπιστήμιο Αθηνών, η Alpha Ventures, το MIT Enterprise Forum Greece, το Uni.fund και το Velocity Partners.<br/><br/>Αξίζει να αναφερθεί ότι το FinQuest συμπληρώνει τη σειρά επιτυχημένων δράσεων της Alpha Bank που ενισχύουν την καινοτομία και το fintech οικοσύστημα. Το 2017, πραγματοποιήθηκε το Fintech Challenge, το πρώτο hackathon και το 2018 διοργανώθηκε το 1ο Digitalized, μία ανοιχτή συνάντηση για διάλογο με κορυφαία στελέχη της ελληνικής αγοράς που εστίασε στον Ψηφιακό Μετασχηματισμό και την εξυπηρέτηση του Πελάτη. Φέτος, παράλληλα με το FinQuest, πραγματοποιήθηκε το i3, ένας εσωτερικός διαγωνισμός καινοτομίας και νέων ιδεών, ο οποίος είχε εξαιρετική ανταπόκριση στο Προσωπικό του Ομίλου Alpha Bank.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/i-alpha-bank-best-private-bank-in-greece-gia-defteri-sinechi-chronia"/>
        <a href="https://www.voria.gr/article/titlopiisi---mamouth-apo-tin-alpha-bank-gia-epistrofi-stin-kerdoforia"/>
        <a href="https://www.voria.gr/article/ta-dora-tis-alpha-bank-sto-2o-dimotiko-scholio-triandrias"/>
        <a href="https://www.voria.gr/article/athoos-o-stavros-psicharis-gia-ta-dania-tis-alpha-bank"/>
        <a href="https://www.voria.gr/article/alpha-bank-pano-apo-800-ergazomeni-sto-programma-ethelousias-exodou"/>
        <a href="https://www.voria.gr/article/sillogi-scholikon-idon-apo-tin-alpha-bank-se-athina-ke-thessaloniki"/>
      </related>
    </article>
  </body>
</html>