<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/spirtzis_kybernisi_xoris_sxedio_gia_tis_astikes_sygkoinonies_tis_thessalonikis-590583/"/>
    <meta property="og:site_name" content="Real.gr"/>
    <meta property="article:published_time" content="2019-11-29T11:54:00+00:00"/>
    <meta property="og:title" content="Σταϊκούρας: Αυτός είναι ο σχεδιασμός για τη διεύρυνση της φορολογικής βάσης"/>
    <meta property="og:description" content="Με έκπληξη και τελευταία στιγμή πριν την ψήφιση του Σχεδίου Νόμου 'Διαμεσολάβηση σε αστικές και εμπορικές υποθέσεις' κατατέθηκε εκπρόθεσμη τροπολογία, τριάντα επτά σελίδων, από τον Υπουργό Μεταφορών κ. Καραμανλή που καταργεί την πρόβλεψη του Ν.4482/17, για την δημιουργία του ΑΣΥΘ και δίνει παράταση ζωής στον ΟΑΣΘ και στην σύμβαση που έχει με το ελληνικό δημόσιο, μέχρι τις 31 Δεκεμβρίου του 2022, σχολιάζουν Χρήστος Σπίρτζης και Π. Πέρκα."/>
  </head>
  <body>
    <article>
      <h1>
        <a href="https://www.real.gr/oikonomia/arthro/staikouras_autos_einai_o_sxediasmos_gia_ti_dieurynsi_tis_forologikis_basis-590561/">Σταϊκούρας: Αυτός είναι ο σχεδιασμός για τη διεύρυνση της φορολογικής βάσης</a>
      </h1>
      <address><time datetime="2019-11-29T11:54:00+00:00">29 Nov 2019, 11:54</time> by <a rel="author">Real.gr</a></address>
      <p>
        <b>Με έκπληξη και τελευταία στιγμή πριν την ψήφιση του Σχεδίου Νόμου «Διαμεσολάβηση σε αστικές και εμπορικές υποθέσεις» κατατέθηκε εκπρόθεσμη τροπολογία, τριάντα επτά σελίδων, από τον Υπουργό Μεταφορών κ. Καραμανλή που καταργεί την πρόβλεψη του Ν.4482/17, για την δημιουργία του ΑΣΥΘ και δίνει παράταση ζωής στον ΟΑΣΘ και στην σύμβαση που έχει με το ελληνικό δημόσιο, μέχρι τις 31 Δεκεμβρίου του 2022, σχολιάζουν Χρήστος Σπίρτζης και Π. Πέρκα.</b>
      </p>
      <p>Ο ΑΣΥΘ, προβλεπόταν να είναι ο νέος φορέας που θα διαδεχόταν τον ΟΑΣΘ, απαλλαγμένος από τα βάρη του παλιού ΟΑΣΘ, απαλλαγμένος από την εκκαθάριση που γίνεται, με νέο σύγχρονο οργανισμό και δομή, που θα αναλάμβανε το σύνολο του συγκοινωνιακού έργου στη Θεσσαλονίκη, δηλαδή και τις αστικές συγκοινωνίες με λεωφορεία και την λειτουργία του ΜΕΤΡΟ.</p>
      <p>«Είναι απορίας άξιο γιατί δεν θέλουν να αποχωριστούν τον ΟΑΣΘ τους… Να θυμίσουμε ότι προεκλογικά η ΝΔ έλεγε:</p>
      <p>Α. ότι θα ιδιωτικοποιήσουν τον ΟΑΣΘ</p>
      <p>Β. ότι είναι παράνομη η κρατικοποίηση του ΟΑΣΘ, γιατί σύμφωνα με την οδηγία έπρεπε να γίνει διαγωνισμός</p>
      <p>Τα ψέματα τους αποκαλύπτονται κάθε μέρα που περνά, εκδηλώνοντας την αναισθησία τους προς τους πολίτες και τα καθημερινά προβλήματα τους.</p>
      <p>Το μεγάλο έργο τους συνοψίζεται σε:</p>
      <p>· Ακύρωση του διαγωνισμού για νέα λεωφορεία ηλεκτρικά και φυσικού αερίου, για Αθήνα και Θεσσαλονίκη</p>
      <p>· Αλλαγή της θέσης τους για ιδιωτικοποίηση του ΟΑΣΘ</p>
      <p>· Αλλαγή της θέσης τους για παράνομη κρατικοποίηση</p>
      <p>· Αποκάλυψη των ψεμάτων ότι το 2019 θα έπρεπε να γίνει διαγωνισμός για τις αστικές συγκοινωνίες της Θεσσαλονίκης, σύμφωνα με την ευρωπαϊκή οδηγία</p>
      <p>· Αλλαγή της θέσης τους για επαναφορά των μη κερδοφόρων γραμμών στα ΚΤΕΛ</p>
      <p>· Αναβολή επ’ αόριστο της ολοκλήρωσης του ΜΕΤΡΟ Θεσσαλονίκης</p>
      <p>Η θεατρική παράσταση που έστησε η ΝΔ και τα κροκοδείλια δάκρυα της ξεσκεπάζονται από την ίδια τη ΝΔ και την πολιτική της. Ο ΣΥΡΙΖΑ έδωσε ιδιαίτερη βαρύτητα στην εξυγίανση του πολύπαθου οργανισμού που είχε ταυτιστεί με σκάνδαλα και κατασπατάληση δημοσίου χρήματος επί δεκαετίες μέσω «επιδοτήσεων» του κατά τα άλλα ιδιωτικού φορέα. Με το Νόμο 4482/17 η κυβέρνηση του ΣΥΡΙΖΑ έβαλε τις βάσεις για τη δημιουργία ενός κρατικού φορέα, που θα αναβάθμιζε τις συγκοινωνίες στη Θεσσαλονίκη και θα ανανέωνε το στόλο για να έχουν οι Θεσσαλονικείς τις συγκοινωνίες που τους αξίζουν. Σύμφωνα με το χρονοδιάγραμμα στις 3 Δεκεμβρίου ο υπό εκκαθάριση εν λειτουργία ΟΑΣΘ θα έπαυε και το συγκοινωνιακό έργο θα περνούσε στις Αστικές Συγκοινωνίες Θεσ/νίκης, ΑΣΥΘ ΑΕ.</p>
      <p>Στην πραγματικότητα η κυβέρνηση θέλει μία επιστροφή στον παλιό ΟΑΣΘ των ελλειμμάτων, της διαφθοράς με βάση τις προβληματικές νομοθεσίες του παρελθόντος. Υπάρχουν σοβαρές ανησυχίες ότι η συγκεκριμένη κίνηση θα δημιουργήσει έντονα προβλήματα και καθυστερήσεις στο υπάρχον χρονοδιάγραμμα για τη λειτουργία του μετρό στη Θεσσαλονίκη καθώς και αυτό θα εντάσσονταν στο νέο φορέα.</p>
      <p>Η τροπολογία αποκαλύπτει πως δεν υπάρχει καμία πρόθεση να τηρηθεί το χρονοδιάγραμμα για τη λειτουργία του μετρό στη Θεσσαλονίκη που αναμένεται να καθυστερήσει σημαντικά καθώς αυτό θα εντασσόταν στο νέο φορέα. Όπως όλα δείχνουν μετά τις «τακτοποιήσεις» ημετέρων και καθόλου άριστων στις διοικήσεις των νοσοκομείων η κυβέρνηση συνεπείς με τις ως τώρα πολιτικές της σπεύδει να «τακτοποιήσει» και τα δεκάδες ρουσφέτια στελεχών της στον πολύπαθο ΟΑΣΘ, καταλήγουν.</p>
    </article>
  </body>
</html>