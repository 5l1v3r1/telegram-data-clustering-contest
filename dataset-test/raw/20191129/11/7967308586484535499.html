<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elle.ua/stil-zhizni/novosty/u-gotel-bursa-na-podol-vdkrivatsya-kamerniy-knoteatr/"/>
    <meta property="og:site_name" content="Elle"/>
    <meta property="article:published_time" content="2019-11-29T11:45:00+00:00"/>
    <meta property="og:title" content="У готелі Bursa на Подолі відкривається камерний кінотеатр"/>
    <meta property="og:description" content="Організатори Міжнародного фестивалю кіно та урбаністики «86» та Bursa Hotel Kyiv об єднали зусилля"/>
  </head>
  <body>
    <article>
      <h1>У готелі Bursa на Подолі відкривається камерний кінотеатр</h1>
      <h2>Організатори Міжнародного фестивалю кіно та урбаністики «86» та Bursa Hotel Kyiv об’єднали зусилля</h2>
      <address>
        <time datetime="2019-11-29T11:45:00+00:00">29 Nov 2019, 11:45</time>
      </address>
      <p>Команда фестивалю «86» разом з готелем Bursa відкрили новий кінотеатр «Кіно42».</p>
      <blockquote>«Кіно42» – це місце, де фільми звучать в оригіналі, а світло вмикається лише після титрів. Де програма — не розклад сеансів, а простір для кураторського висловлювання. Ми уявили та створили «Кіно42» — прихисток для фільмів та глядачів закритих київських кінотеатрів. Для тих, хто любить ходити в кіно та не любить їздити в торгові центри», – пояснюють концепцію організатори.</blockquote>
      <p>Нагадаємо, що протягом останнього року в Києві припинили існування фестивальні кінотеатри «Україна» та «Кінопанорама», а кінотеатр «Київ» змінив орендаря і не функціонує вже пів року.</p>
      <p>Число «42» у назві вказує <a href="https://www.facebook.com/kino42kyiv/">на кількість крісел у кінотеатрі</a>, а також апелює до жартівливої «відповіді на питання життя, Всесвіту і взагалі» з твору «Путівник Галактикою» Дугласа Адамса.</p>
      <figure>
        <img src="https://elle.ua/upload/image/gettyimages-1035004704.jpg"/>
      </figure>
      <p>Організатори планують показувати кожного буднього дня по три вечірніх сеанси: з 17:00 до 22:00. У вихідні дні сеанси починатимуться раніше.</p>
      <p>Перший показ відбудеться 4 грудня о 17:00. Це буде документальний фільм «Історія зимового саду» (2018, Семен Мозговий) про павільйон квітникарства на ВДНГ.</p>
      <p>Крім того, у грудні анонсовано документальний німецький фільм «Берлінський фейсконтрольник»  2019 року про нічне життя Берліну. Також показуватимуть грузинську мелодраму «А потім ми танцювали».</p>
      <p>Квитки можна буде придбати у касі кінотеатру та незабаром онлайн <a href="http://kino42.cc/">на сайті.</a></p>
    </article>
  </body>
</html>