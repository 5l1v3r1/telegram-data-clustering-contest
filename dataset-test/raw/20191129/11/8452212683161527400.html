<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/avertismentul-alde-in-cazul-desfiintarii-sectiei-speciale/"/>
    <meta property="og:site_name" content="Cotidianul"/>
    <meta property="article:published_time" content="2019-11-29T11:08:18+00:00"/>
    <meta property="og:title" content="Avertismentul ALDE în cazul desființării Secției Speciale"/>
    <meta property="og:description" content="Cei care doresc să desfiinţeze Secţia de Investigare a Infracţiunilor din Justiţie pe alte căi decât cea a unei dezbateri în Parlament nu vor avea în ALDE un partener, spune purtătorul de cuvânt al ALDE, Varujan Vosganian."/>
  </head>
  <body>
    <article>
      <h1>Avertismentul ALDE în cazul desființării Secției Speciale</h1>
      <address><time datetime="2019-11-29T11:08:18+00:00">29 Nov 2019, 11:08</time> by <a rel="author">(R.C.)</a></address>
      <p>Varujan Vosganian a declarat, vineri, la Iași, într-o conferință de presă, că îi previne pe cei care doresc să desfiinţeze Secţia de Investigare a Infracţiunilor din Justiţie pe alte căi decât cea a unei dezbateri în Parlament că nu vor avea în ALDE un partener.</p>
      <p>„Faptul că domnul Predoiu a solicitat punctul de vedere curţilor de apel are, în opinia mea, o notă hazlie. E ca şi cum ai întreba şoferii dacă doresc să desfiinţeze Poliţia Rutieră. Nu procurorii şi judecătorii trebuie întrebaţi dacă doresc să se desfiinţeze Secţia. Ar trebui ca preşedintele, care proclamă această intenţie ca pe o soluţie salvatoare în Justiţie, (…) primul-ministru şi ministrul Justiţiei să ne explice cum văd ei responsabilizarea magistraţilor în lipsa unei astfel de secţii. Dacă ne reîntoarcem la situaţia de dinainte, în care procurorii nici nu se sinchiseau şi niciunul dintre abuzurile lor nu era sancţionat în niciun fel, nu cred că este soluţia cea mai bună”, a spus Vosganian.</p>
      <p>Potrivit acestuia, ALDE nu și-a schimbat atitudinea față de reforma în Justiție, iar colaborarea cu PSD a făcut ca în ultimii ani „să nu mai vedem la televizor arestări și conflicte între procurori”.</p>
      <p>„În privinţa asta, ALDE nu va accepta nicio formulă care să fie alta decât a dezbaterii parlamentare. Vreau să fie foarte clar şi o repet de fiecare dată: ALDE nu şi-a schimbat atitudinea în ceea ce priveşte reforma în justiţie. Noi nu regretăm că am avut un protocol de colaborare cu PSD. Regretăm faptul că el a evoluat cum a evoluat, dar faptul că ALDE a avut cu PSD o colaborare politică cu PSD a făcut ca acea a cătuşelor din 2014, 2015 şi 2016, cu intimidarea judecătorilor, să se încheie. Aţi văzut că de cel puţin 2 ani la televizor nu mai vedem oameni în cătuşe, nu mai vedem capii procuraturii care se vânează unii pe alţii, iar judecătorii deja judecă după capul lor fără să se uite îndărăt cu teamă că cineva poate să îi şantajeze. Ăsta este unul dintre marile câştiguri pe care l-a avut coaliţia dintre ALDE şi PSD”, a adăugat Vosganian.</p>
      <p>Ministrul Justiției, Cătălin Predoiu, a transmis magistraților o scrisoare în care adresează întrebări cu privire la mai multe aspecte din sistemul judiciar precum pensionarea, completurile de 3 judecători, dar și Secția de anchetare a magistraților. Ministrul îi întreabă pe magistrații dacă Secția trebuie desființată.</p>
      <p>În replică, Asociația Judecătorilor pentru Apărarea Drepturilor Omului (AJADO) l-a acuzat pe Predoiu că își arogă competențele Consiliului Superior al Magistraturii (CSM) privind convocarea adunărilor generale ale instanțelor.</p>
      <related>
        <h4>Articole asemănătoare</h4>
        <a href="https://www.cotidianul.ro/alde-cere-consultari-cu-guvernul/"/>
        <a href="https://www.cotidianul.ro/alde-sedinta-pentru-stabilirea-mandatului-la-consultari/"/>
        <a href="https://www.cotidianul.ro/turcan-tariceanu-va-decima-alde/"/>
      </related>
    </article>
  </body>
</html>