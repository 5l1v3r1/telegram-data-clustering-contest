<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/khl/29112019-daugavins_pedejas_cetras_sezonas_rigas_di"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-29T14:35:00+00:00"/>
    <meta property="og:title" content="Rīgas &quot;Dinamo&quot; pretinieku treneris: &quot;Uzvarējām it visā, tikai ne rezultātā&quot;(3)"/>
    <meta property="og:description" content="Kontinentālās hokeja līgas (KHL) kluba Maskavas &quot;Spartak&quot; latviešu uzbrucējs Kaspars Daugaviņš sarunā ar krievu reportieriem atklāj, ka pēdējās četrās sezonās nav saņēmis piedāvājumu no Rīgas &quot;Dinamo&quot;."/>
  </head>
  <body>
    <article>
      <h1>Rīgas "Dinamo" pretinieku treneris: "Uzvarējām it visā, tikai ne rezultātā"(3)</h1>
      <address>
        <time datetime="2019-11-29T14:35:00+00:00">29 Nov 2019, 14:35</time>
      </address>
      <p>Kontinentālās hokeja līgas (KHL) kluba Maskavas "Spartak" latviešu uzbrucējs Kaspars Daugaviņš sarunā ar krievu reportieriem atklāj, ka pēdējās četrās sezonās nav saņēmis piedāvājumu no Rīgas "Dinamo".</p>
      <p><b>Aicina uz Rīgu? Vai tomēr esi pārāk dārgs?</b><br/>- Pēdējās četrās sezonās, kad līgumi beidzās, man nebija nekādu piedāvājumu.</p>
      <p><b>Kāpēc?</b><br/>- Nezinu. Varbūt, kad lokauta laikā uzspēlēju, vairs mani negrib tur.</p>
      <p><b>Kas tur bija? Ko sastrādājāt?</b><br/>- Man pateica, ka [manis dēļ] komanda nevarēja iekļūt izslēgšanas spēlēs.</p>
      <p><b>Kā tā?</b><br/>- It kā "nozagu" visu naudu: pelnīju pārāk lielu naudu.</p>
      <p><b>Ā, tad skaidrs. Viss skaidrs [atmet ar roku], tā ir Latvija. Tas ir Rīgas "Dinamo", kur katru reizi... Vai nav bēdīgi, kad redzi, kas notiek ar faktiski tev tuvāko komandu, kad tur visu laiku ir slikti?</b><br/>- Man galvenais, lai es ar "Spartak" komandu būtu augstāk par viņiem.</p>
      <p><b>Tas ir ļoti viegli, es arī būtu augstāk par viņiem.</b><br/>- Man vienkārši dažreiz nav saprotams tas, ka vasarā viņi visus apspēlē, bet pēc tam sezonas laikā nespēj.</p>
      <p><b>Šķiet, ka šajā sezonā Maskavas "Spartak" galvenais treneris Oļegs Znaroks kļuvis mierīgāks.</b><br/>- Tāds pats vien ir. No spēlētājiem daudz prasa, viņam nepatīk zaudēt. Viņam svarīgi komandu aizvest līdz titulam, arī tagad viņš pieturas pie šīs latiņas. Spēles laikā viņš ir mierīgs, bet ģērbtuvē viņu jāredz...</p>
      <p><b>Kliedz?</b><br/>- Dažreiz gadās.</p>
      <p><b>Vai spēli ietekmē tas, ka Znaroks atmetis smēķēšanu un ir vairāk koncentrējies?</b><br/>- Varbūt. Mēs, kā reiz, uzvaram, tātad tas darbojas.</p>
      <p><b>Kādas ir jūsu attiecības ar Znaroka asistentu Hariju Vītoliņu?</b><br/>- Labas. Ar treneriem viss labi.</p>
      <p><b>Bet viņš taču savulaik jūs atlaida no Maskavas "Dynamo"?</b><br/>- Cik es atceros to situāciju, mani atlaida kluba vadība, nevis viņš.</p>
      <p><b>Šosezon kādā brīdī parādījās informācija, ka "Spartak" jūs vēlas aizmanīt uz "Traktor". Pēc tam sākāt krāt punktus praktiski katrā spēlē.</b><br/>- Ir daudz baumu: kaut kas ir patiesība, bet kaut kas nav. Tolaik spēle nevedās, un klubs meklēja iespējamos uzlabojumus. Vēlējos palikt šeit un uzvarēt kopā ar "Spartak". Domāju, ka ar tām baumām gribēja mani atgriezt spēlē.</p>
      <p><b>Nesākāt jau kravāt mantas?</b><br/>- Bet kāpēc tās kravāt? Oficiāla paziņojuma nebija. Viss palika baumu līmenī. Bet pēc tam mēs sākām uzvarēt.</p>
      <p><b>Kāpēc dažiem spēlētājiem ir sarežģītas attiecības ar Latvijas izlases galveno treneri Bobu Hārtliju?</b><br/>- Neko tādu neesmu dzirdējis. Bobs ir cilvēks, ar kuru praktiski nav iespējams konfliktēt - tur vajag ļoti pacensties. Viņš izturas taisnīgi pret visiem spēlētājiem.</p>
      <p>____________________________</p>
      <p>Daugaviņš uzskata, ka Latvijas hokeja jaunajiem talantiem īstajā laikā jādodas spēlēt uz Ziemeļameriku, Krieviju vai kur citur, lai varētu progresēt un "izsisties". Mūsu valsts čempionātā pats vairāk jūt līdzi hokeja klubam "Kurbads".</p>
      <p>Karjeras beigās citi brauc spēlēt uz Dienvidkoreju vai vēl kaut kur. "Nepatīk lidot, tā kā domāju, ka varbūt uzspēlēšu Latvijas čempionāta "Prizma" komandā," atklāj <b>Kaspars Daugaviņš</b>. Tikai lidošanas dēļ? "Nē. Ja esi spēlējis augstā līmenī, tad vienkārši paslidošanas dēļ es varu uzspēlēt ar draugiem Latvijā."</p>
      <p>Izmantotie resursi:<br/>Sport-Express / <a href="https://www.sport-express.ru/">sport-express.ru</a></p>
    </article>
  </body>
</html>