<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/360668-ungarijas-policija-notver-migrantus-kas-meginajusi-skersot-robezu-pa-tuneli"/>
    <meta property="og:site_name" content="Jauns.lv"/>
    <meta property="article:published_time" content="2019-11-29T14:08:00+00:00"/>
    <meta property="og:title" content="Ungārijas policija notver migrantus, kas mēģinājuši šķērsot robežu pa tuneli"/>
    <meta property="og:description" content="Ungārijas policija notvērusi vairākus desmitus cilvēku, kuri mēģinājuši šķērsot robežu pa tuneli, kas bija izrakts zem žoga uz robežas ar Serbiju, piektdien paziņojusi policija."/>
  </head>
  <body>
    <article>
      <h1>Ungārijas policija notver migrantus, kas mēģinājuši šķērsot robežu pa tuneli</h1>
      <address><time datetime="2019-11-29T14:08:00+00:00">29 Nov 2019, 14:08</time> by <a rel="author">Jauns.lv / LETA</a></address>
      <p>
        <b>Ungārijas policija notvērusi vairākus desmitus cilvēku, kuri mēģinājuši šķērsot robežu pa tuneli, kas bija izrakts zem žoga uz robežas ar Serbiju, piektdien paziņojusi policija.</b>
      </p>
      <p>Policija sacīja, ka robežpatruļas atklājušas divus tuneļus Čongrādas un Bāča-Kiškunas apgabalos, kur pēdējos četrus gadus Ungāriju no Serbijas šķir tērauda žogs.</p>
      <p>"Šoreiz policija atklāja divus tuneļus, kas izrakti ar rokām un ir bez atbalsta struktūrām, apdraudot to cilvēku dzīvības, kas tos izmanto," teikts policijas paziņojumā.</p>
      <p>Pie tuneļa Čongrādas apgabalā aizturēti 45 cilvēki, bet policija neatklāja, kuras valsts pilsoņi viņi ir.</p>
      <p>Tunelis Čongrādas apgabalā bija 34 metrus garš, bet tunelis Bāča-Kiškunas apgabalā - 21,7 metrus garš.</p>
      <p>Varasiestādes ir aizbērušas šos tuneļus, kas bija izrakti nesen un kuru ieejas bija nomaskētas tā, lai būtu grūti pamanāmas.</p>
      <p>Policija norādīja, ka migranti atkal intensīvāk cenšas iekļūt Ungārijā, no kurienes daudzi vēlas doties tālāk uz ziemeļiem un turīgākajām Eiropas Savienības (ES) valstīm.</p>
      <p>Pagājušajā nedēļā tika pārtverti vairāk nekā 600 nelegālo imigrantu, kas ir krietni vairāk nekā pērn, kad tai pat laika periodā tika pārtverti tikai 80 migranti.</p>
      <p>Turcija pagājušajā mēnesī veica militāru operāciju pret kurdu kaujiniekiem Sīrijas ziemeļos, lai padzītu viņus no pierobežas un izveidotu tur "drošu zonu", kurp repatriēt sīriešu bēgļus.</p>
      <p>Turcijā pašreiz atrodas aptuveni 3,6 miljoni Sīrijas bēgļu.</p>
      <p>Ankara ir draudējusi atvērt migrantiem vārtus uz Eiropu, ja nesaņems lielāku atbalstu no starptautiskās sabiedrības.</p>
      <p>Ungārijas premjerministrs Viktors Orbāns paziņojis, ka Ungārija ir gatava sadarboties ar Turciju, lai izvairītos no migrantu pieplūduma Ungārijas dienvidu robežai.</p>
      <p>Migrantiem Grieķija atkal ir kļuvusi par galveno ieejas punktu Eiropā. No turienes viņi pa tā dēvēto Balkānu maršrutu dodas tālāk ziemeļu virzienā.</p>
    </article>
  </body>
</html>