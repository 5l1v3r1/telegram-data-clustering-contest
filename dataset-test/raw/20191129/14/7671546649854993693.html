<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915506"/>
    <meta property="og:site_name" content="Dnevnik"/>
    <meta property="article:published_time" content="2019-11-29T14:44:00+00:00"/>
    <meta property="og:title" content="Višnarjeva in Lampičeva sezono odprli s polfinalom"/>
    <meta property="og:description" content="Ruka je prva postaja svetovnega pokala v smučarskih tekih. Uvodna preizkušnja nove sezone je bil sprint, ki se je razpletel brez slovenskega finala. Zato pa so kar trije slovenski predstavniki osvojili točke. Katja Višnar in Anamarija Lampič sta finsko sprintersko premiero končali v polfinalu v prvi deseterici. V točkah je tudi Janez Lampič."/>
  </head>
  <body>
    <article>
      <h1>Višnarjeva in Lampičeva sezono odprli s polfinalom</h1>
      <address><time datetime="2019-11-29T14:44:00+00:00">29 Nov 2019, 14:44</time> by <a rel="author">STA</a></address>
      <p>
        <b>Ruka je prva postaja svetovnega pokala v smučarskih tekih. Uvodna preizkušnja nove sezone je bil sprint, ki se je razpletel brez slovenskega finala. Zato pa so kar trije slovenski predstavniki osvojili točke. Katja Višnar in Anamarija Lampič sta finsko sprintersko premiero končali v polfinalu v prvi deseterici. V točkah je tudi Janez Lampič.</b>
      </p>
      <p>V kvalifikacijah na 1,4 km dolgi progi v klasičnem koraku so bili uspešni trije Slovenci. <b>Anamarija Lampič</b> je zasedla sedmo mesto, <b>Katja Višnar</b> je v izločilne boje napredovala z 18. časom, <b>Janez Lampič </b>pa kot 28.</p>
      <p>Lampičeva je za najhitrejšo v kvalifikacijah Italijanko <b>Lucio Scardoni </b>zaostala 3,66 sekunde, Višnarjeva, ki se je še nedavno bojevala z boleznijo, pa se je na progi zadržala 6,42 sekunde dlje od najhitrejše. Obe Slovenki sta se zanesljivo prebili v izločilne boje ter bili uspešni v svojih četrtfinalnih skupinah. Lampičeva (+0,7) je v skupini 4 zaostala le za Švedinjo <b>Jonno Sundling</b>, Višnarjeva pa je bila celo najhitrejša v svoji skupini 5.</p>
      <p>V naslednjem krogu sta Slovenki nastopili v polfinalni skupini 2, v kateri pa nista bili kos trem Skandinavkam. V finale so se prebile Sundlingova in njena rojakinja <b>Stina Nilsson</b>, v zadnji krog je napredovala tudi Norvežanka <b>Tiril Udnes Weng.</b> Zelo blizu napredovanju je bila na četrtem mestu v polfinalni skupini Višnarjeva (+1,83). Slabše se je v polfinalu odrezala Lampičeva (5,34), ki je bila med šestimi polfinalistkami peta. Zmagala je Norvežanka <b>Maiken Caspersen Falla</b>, druga mesto je pripadlo Švedinji Sundlingovi (+2,33), tretja je bila Američanka <b>Sadie Maubet Bjornsen</b> (+2,77). Višnarjeva je osvojila končno osmo mesto, Lampičeva je bila za mesto slabša.</p>
      <p>Falla je vpisala še dvajseto zmago v sprintih v svetovnem pokalu ter se na večni lestvici izenačila s Slovenko <b>Petro Majdič</b>. Na vrhu po sprinterskih zmagah, zbrala jih je 40, je Norvežanka <b>Marit Bjoergen</b>.</p>
      <p>Slovenija je imela svojega predstavnika tudi v izločilnih bojih v moški konkurenci. Janez Lampič je v kvalifikacijah na enaki razdalji za Norvežanom <b>Johannesom Hoesflotom Klaebom </b>zaostal za 8,78 sekunde. V četrtfinalu pa si je v prvi skupini za Klaebom nabral zaostanek 13,2 sekunde.</p>
      <p>Ni se izšlo <b>Mihi Šimencu</b> (+12,77), ki je na 53. mestu zaostal slabe štiri sekunde za najboljšo trideseterico.</p>
      <p>Zmagal je Klaebo pred rojakom <b>Paalom Golbergom</b> (+4,17), tretje mesto je pripadlo Francozu <b>Richardu Jouveju</b> (+4,62). Klaebo je prišel do svoje še 28. zmage v svetovnem pokalu.</p>
      <p>Pod slovenske nastope je črto potegnil glavni trener Slovencev <b>Nejc Brodar:</b> »To je uspešen začetek, dve dekleti med deset, Janez v finalu. Nekako pričakovano, malenkost mi je škoda Mihe. Vse kaže sicer na to, da bo zbolel, kljub temu pa smo danes šli na start. Z izkupičkom moramo biti zadovoljni, led je prebit, začetna nervoza je za nami. Od tu naprej gremo lahko samo navzgor.«</p>
      <blockquote><b>Izidi, sprint:<br/></b>- moški:<br/>1. Maiken Caspersen Falla (Nor) 3:07,09<br/>2. Jonna Sundling (Šve) +2,33<br/>3. Sadie Bjornsen (ZDA) 2,77<br/>4. Ane Appelkvist Stenseth (Nor) 2,78<br/>5. Stina Nilsson (Šve) 7,00<br/>6. Tiril Udnes Weng (Nor) 17,61<br/>...<br/>- izpadli v polfinalu:<br/>8. Katja Višnar (Slo)<br/>9. Anamarija Lampič (Slo)<br/>* moški:<br/>1. Johannes Hoesflot Klaebo (Nor) 2:39,47<br/>2. Paal Golberg (Nor) +4,17<br/>3. Richard Jouve (Fra) 4,62<br/>4. Aleksander Bolšunov (Rus) 5,24<br/>5. Emil Iversen (Nor) 5,96<br/>6. Oskar Svensson (Šve) 9,50<br/>...<br/>- izpadel v četrtfinalu:<br/>24. Janez Lampič (Slo)<br/>- izpadel v kvalifikacijah:<br/>53. Miha Šimenc (Slo)</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042915657/sport/ostali-sporti/smucarski-tek/johaugova-znova-najboljsa"/>
        <a href="https://www.dnevnik.si/1042915423/sport/ostali-sporti/smucarski-tek/zacetek-v-ruki-s-paradno-disciplino-slovenskega-teka"/>
        <a href="https://www.dnevnik.si/1042858497/sport/ostali-sporti/smucarski-tek/visnarjeva-v-estoniji-pritekla-do-petega-mesta"/>
        <a href="https://www.dnevnik.si/1042855319/sport/ostali-sporti/ostali/slovenci-uspesni-v-prvih-kvalifikacijah-na-tour-de-ski"/>
      </related>
    </article>
  </body>
</html>