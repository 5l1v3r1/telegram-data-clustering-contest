<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/beszamithato-e-vladimir-meciar-papirja-lesz-rola-hogy-dehogy"/>
    <meta property="og:site_name" content="Paraméter"/>
    <meta property="article:published_time" content="2019-11-29T14:08:00+00:00"/>
    <meta property="og:title" content="Beszámítható-e Vladimír Mečiar? Papírja lesz róla, hogy dehogy!"/>
    <meta property="og:description" content="Vladimír Mečiar többszörös exkormányfő, és a hazai magyarok egykori mumusa akkora cikcakkokat ír le az utolsó hetekben, hogy ember legyen a talpán, aki azt követni akarja. Pár hete még arról szóltak a vele kapcsolatos hírek, hogy a  Slovenská Liga nevű formáció Mečiarral az élén vág neki a választásoknak. Mára kiderült, ez már nem így igaz. Egyszer minden vén politikai gengszter elfárad. Nyugodhatna már végre ő is békében!"/>
  </head>
  <body>
    <article>
      <h1>Beszámítható-e Vladimír Mečiar? Papírja lesz róla, hogy dehogy!</h1>
      <h2>Vladimír Mečiar többszörös exkormányfő, és a hazai magyarok egykori mumusa akkora cikcakkokat ír le az utolsó hetekben, hogy ember legyen a talpán, aki azt követni akarja. Pár hete még arról szóltak a vele kapcsolatos hírek, hogy a  Slovenská Liga nevű formáció Mečiarral az élén vág neki a választásoknak. Mára kiderült, ez már nem így igaz. Egyszer minden vén politikai gengszter elfárad. Nyugodhatna már végre ő is békében!</h2>
      <address>
        <time datetime="2019-11-29T14:08:00+00:00">29 Nov 2019, 14:08</time>
      </address>
      <p>Nemzeti gyász a láthatáron: mégsem indul a parlamenti választásokon őfenesége Vladimír Mečiar - ezt egykori harcostársa, Tibor Cabaj jelentette be, talán könnyeivel küszködve. A 90-es évekre jellemző gengszterállam megalapozója és életben tartója péntek délelőtt hozott egy végleges döntést, hogy nem jelölteti magát. A vicces az, hogy a párt ma akarta leadni a jelöltlistáját az illetékes szerveknek, de így, ilyen körülmények között megremegett a kezük és jelenleg tanácstalanul malmoznak helyette.</p>
      <p>Most elszontyolodva vakargatják magukat meg egymást a Slovenská Ligában focizó agytrösztök. Cabajt is annyira sokkolhatta elvtársa, az egykor atyaúristen lemondó döntése, hogy azt sem tudja, most akkor ez a ligás nevezetű akármi indul-e vagy sem a február végén esedékes megmérettetésen. A tömörülés hivatalos álláspontja pillanatnyilag annyi, semmit nem erősítenek meg, semmit nem zárnak ki.</p>
      <p>Markáns egy álláspont! Több ilyen börleszkjelenetre lenne szükség és akkor gyakrabban röhöghetnénk a Benny Hill Show zenéjére a politikai szemétdom kulimászából előmászó zombikon. Zbohom, vazze!</p>
      <p>TASR/p</p>
    </article>
  </body>
</html>