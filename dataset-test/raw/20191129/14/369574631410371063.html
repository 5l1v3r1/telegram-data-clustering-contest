<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/premiera-v-ceske-mhd-ostrava-nasadi-do-provozu-doubledeckery/r~8349a1de12aa11ea82ef0cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-29T14:17:18+00:00"/>
    <meta property="og:title" content="Premiéra v české MHD. Ostrava nasadí do provozu doubledeckery na plyn"/>
    <meta property="og:description" content="Doubledecker bude mít kapacitu 64 míst k sezení, celkově 75 míst. Prohlédněte si model, ze kterého Ostrava vyšla."/>
  </head>
  <body>
    <article>
      <h1>Premiéra v české MHD. Ostrava nasadí do provozu doubledeckery na plyn</h1>
      <address>
        <time datetime="2019-11-29T14:17:18+00:00">29 Nov 2019, 14:17</time>
      </address>
      <p>Podnik za ně zaplatí dohromady 28,6 milionu korun, uvedl generální ředitel a předseda představenstva DPO Daniel Morys. Smlouvu o dodání autobusů podepsali zástupci DPO a Scanie v pátek.</p>
      <p>Doubledeckery budou jezdit na nové lince 88 mezi Dolní oblastí Vítkovic a zoologickou zahradou, přesnou trasu ještě podnik dolaďuje. Pojedou ve dvacetiminutovém intervalu o víkendech a státních svátcích, a to nejen českých, ale i polských, protože Ostrava je častým cílem turistů z blízkého Polska. Na lince bude platit běžný tarif ostravské MHD.</p>
      <p>"Tento doubledecker bude mít kapacitu 64 míst k sezení, celkově 75 míst. Střecha bude prosklená," řekl Morys. Autobusy budou klimatizované, budou mít připojení na wi-fi, nabíjecí porty USB, kamerový systém. "Unikátní jsou tím, že budou na pohon CNG, tím pádem doplní náš ekologický vozový park. Chceme, aby do konce roku 2020 nejezdil v Ostravě žádný dieselový autobus," řekl Morys.</p>
      <p>Související</p>
      <h3>MHD v Ostravě: Jízdenky se platí kartou, pořádek musí hlídat asistenti přepravy</h3>
      <figure>
        <img src="https://cdn.xsd.cz/resize/31b3f110039d36a8aca1556d32254184_resize=240,135_.jpg?hash=39c9b1e408a1f2496310178e26c68d21"/>
      </figure>
      <p>Manažer společnosti Scania Lukáš Martinů řekl, že pro firmu je zajímavá už samotná koncepce autobusu. "Je to ojedinělý produkt, který jsme ještě v Česku nedodávali," řekl Martinů. Vývoj vozidla přitom nebyl jednoduchý, protože díky pohonu na plyn má oproti běžným autobusům úplně jiný celý hnací řetězec. Řešení pro Ostravu nakonec vyšlo ze čtyř autobusů, které už Scania dodala do Paříže.</p>
      <p>"Podvozek Scania se vyrábí ve Švédsku a pak se dál transportuje do výrobního závodu ve Španělsku," řekl Martinů. Autobus bude mít devítilitrový motor o výkonu 320 koní. "Je to autobus, který má dvoje dvoukřídlé dveře. Dole je prostor pro dva kočárky nebo invalidní vozík. Délka autobusu je 12,3 metru, výška čtyři metry a šířka 2,55 metru," řekl Martinů.</p>
      <p>Morys řekl, že před uvedením doubledeckerů do provozu se jejich řidiči budou muset zaškolit. Kromě speciální linky 88 chce podnik doubledeckery nasazovat podle potřeby i na jiných linkách nebo třeba při výlukách.</p>
    </article>
  </body>
</html>