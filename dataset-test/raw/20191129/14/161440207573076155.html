<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/29/rottamazione-ter-e-saldo-e-stralcio-ultimi-giorni-per-far-pace-co-2-958721.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-29T14:45:04+00:00"/>
    <meta property="og:title" content="Rottamazione-ter e saldo e stralcio, ultimi giorni per far pace col Fisco"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">agenzia delle entrate</h6>
      <h1>Rottamazione-ter e saldo e stralcio, ultimi giorni per far pace col Fisco</h1>
      <h2>Chi non paga entro il 9 dicembre perde tutti i benefici</h2>
      <address>
        <time datetime="2019-11-29T14:45:04+00:00">29 Nov 2019, 14:45</time>
      </address>
      <p>Ultimi giorni utili per fare la pace con il Fisco. Entro lunedì prossimo, 2 dicembre, 1,8 milioni di contribuenti sono chiamati a pagare la rottamazione-ter e il saldo e stralcio.</p>
      <p>Il termine è perentorio, ma c'è una tolleranza di cinque giorni. Aggiungendoci il weekend, chi paga entro il 9 dicembre rientra nei benefici, chi non lo fa li perde tutti.</p>
      <p>La platea, dicevamo, è di 1,8 milioni di cittadini. Sono invece oltre 15 milioni le cartelle e avvisi che possono essere pagate in modo agevolato (11,4 per la rottamazione-ter e 4,2 per il saldo e stralcio).</p>
      <p>Il mancato, insufficiente o tardivo pagamento anche di una sola rata determina l'inefficacia dell'agevolazione: il debito non potrà più essere rateizzato e l'Agente della riscossione dovrà riprendere le operazioni di recupero.</p>
      <p>Le rate del saldo e stralcio e della rottamazione ter possono essere pagate in banca, agli sportelli atm abilitati ai servizi di pagamento Cbill, con il proprio Internet banking, ma anche negli uffici postali e nei tabacchini tramite i circuiti Sisal e Lottomatica, oltre che sul sito e agli sportelli dell'Agenzia delle Entrate.</p>
      <p>Si può anche effettuare il versamento mediante compensazione con i crediti commerciali non prescritti, certi, liquidi ed esigibili, maturati per somministrazioni, forniture, appalti e servizi nei confronti della pubblica amministrazione.</p>
      <p>(Unioneonline/L)</p>
    </article>
  </body>
</html>