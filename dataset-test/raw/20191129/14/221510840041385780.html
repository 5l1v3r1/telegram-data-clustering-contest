<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179995/nomine-rai-salini-rai-2"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-29T14:46:00+00:00"/>
    <meta property="og:title" content="Nomine Rai, nulla di fatto. L’ad Salini prende l’interim di Rai 2 dopo l’uscita di Freccero"/>
    <meta property="og:description" content="Il CdA di ieri non ha definito le nuove nomine Rai, rimandando tutto al prossimo consiglio del 10 dicembre (ma anche in quella data non è detto che avvenga la fumata bianca). Il mandato di Carlo Freccero a Rai 2, però, è comunque terminato e in attesa di scoprire il nome del nuovo direttore, l’ad Fabrizio Salini prende l’interim della seconda rete."/>
  </head>
  <body>
    <article>
      <h1>Nomine Rai, nulla di fatto. L’ad Salini prende l’interim di Rai 2 dopo l’uscita di Freccero</h1>
      <address><time datetime="2019-11-29T14:46:00+00:00">29 Nov 2019, 14:46</time> by <a rel="author">Fabio Fabbretti</a></address>
      <figure>
        <img src="https://images.davidemaggio.it/pics3/2019/11/Salini.jpg"/>
        <figcaption>Salini</figcaption>
      </figure>
      <p>Il CdA di ieri non ha definito le nuove <b>nomine Rai</b>, rimandando tutto al prossimo consiglio del 10 dicembre (ma anche in quella data non è detto che avvenga la fumata bianca). Il mandato di <b>Carlo Freccero</b> a Rai 2, però, è comunque terminato e in attesa di scoprire il nome del nuovo direttore, l’ad <b><a href="https://www.davidemaggio.it/tag/fabrizio_salini">Fabrizio Salini</a> prende l’interim</b> della seconda rete.</p>
      <p>In una sorta di ‘passaggio di consegne’, Freccero – <a href="https://www.davidemaggio.it/archives/179931/palinsesti-rai-2-inverno-2020">definiti i palinsesti per l’inverno 2020</a> – ha preso parte alla seduta, nella quale ha ricevuto i ringraziamenti di rito per il lavoro svolto e lasciato per il momento Rai 2 nelle mani di Salini, che provvederà a guidare il canale – per il quale ha già fatto sapere che <a href="https://www.davidemaggio.it/archives/179898/rai-2-salini-pubblico-giovane-nuovi-programmi-daytime">sarà ‘rivoluzionato’ in daytime</a> – fino alla nomina del prossimo direttore. Nomina che, insieme alle altre in ballo, l’ad Rai ha bloccato.</p>
      <p>I partiti politici pressano per una ’spartizione delle poltrone’ e <b>Usigrai</b> sbotta, con chiaro invito a Salini a farsi valere:</p>
      <blockquote>
        <i>“<b>I partiti di governo nelle piazze urlano ‘fuori i partiti dalla Rai’, poi nelle segrete stanze si lanciano sulla preda da spolpare</b> (…) Visto quindi che non si può chiedere a Dracula di mettersi a dieta dal sangue, serve uno scatto di reni dell’Amministratore Delegato. Ha poteri pieni e ampi. Li usi per chiudere fuori da Viale Mazzini diktat e veti dei partiti. Li usi per scegliere professioniste e professionisti interni di primo livello (…) Sveli l’ipocrisia dei partiti”</i>
      </blockquote>
      <p>si legge in una nota dell’Unione Sindacale Giornalisti Rai.</p>
      <p>Da qui il blocco di Salini alle nuove nomine di reti, tg e altri settori. Tra i principali nodi da sciogliere, quello che riguarda l’ex direttore generale della Rai <b>Mario Orfeo</b> (attuale presidente di Rai Way); renziani e democratici lo spingerebbero verso la <b>direzione del Tg3</b>, dell’offerta informativa o dei talk show, per i quali si fa anche il nome del direttore di Rai News Antonio Di Bella.</p>
      <p>Sul <b>successore di Freccero</b> a Rai 2, invece, il favorito sembra essere <b>Marcello Ciannamea</b>, che i ben informati danno ‘vicinissimo’ a Salvini e Lega. Nessun dubbio, invece, salvo clamorosi ripensamenti, per la poltrona più ambita: il direttore di Rai 3 <b>Stefano Coletta</b> va verso la promozione con l’assunzione della <b>direzione di Rai 1 e dell’intrattenimento di prima serata</b>. I 5 Stelle punterebbero a sostituirlo con Franco Di Mare, ma difficilmente il PD non si farà sentire nei confronti di un canale (Rai 3) storicamente di sinistra. E il valzer continua…</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/179898/rai-2-salini-pubblico-giovane-nuovi-programmi-daytime"/>
        <a href="https://www.davidemaggio.it/archives/179534/cda-rai-slittano-le-nuove-nomine-ecco-i-favoriti-alle-direzioni-di-rete-e-dei-tg"/>
        <a href="https://www.davidemaggio.it/archives/175597/realiti-falcone-e-borsellino-lucci-salini-zappala"/>
        <a href="https://www.davidemaggio.it/archives/175018/rai-salini-nomina-nove-direttori-corporate-chi-sono"/>
      </related>
    </article>
  </body>
</html>