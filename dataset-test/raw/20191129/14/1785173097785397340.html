<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/apia-anunta-ca-a-finalizat-campania-de-plati-in-avans-pentru-anul-de-cerere-2019-suma-totala-autorizata-la-plata-din-16-octombrie-pana-in-prezent-este-de-1-335-miliarde-euro-1922400529002019111419185160"/>
    <meta property="og:site_name" content="News.ro"/>
    <meta property="article:published_time" content="2019-11-29T14:05:00+00:00"/>
    <meta property="og:title" content="APIA anunţă că a finalizat campania de plăţi în avans pentru anul de cerere 2019. Suma totală autorizată la plată din 16 octombrie până în prezent este de 1,335 miliarde euro"/>
    <meta property="og:description" content="Agenţia de Plăţi şi Intervenţie pentru Agricultură (APIA) a anunţat a finalizat vineri campania de plăţi în avans pentru beneficiarii care au depus cererea unică de plată în Campania 2019, iar suma totală autorizată la plată din 16 octombrie până în prezent este de 1,335 miliarde euro."/>
  </head>
  <body>
    <article>
      <h1>APIA anunţă că a finalizat campania de plăţi în avans pentru anul de cerere 2019. Suma totală autorizată la plată din 16 octombrie până în prezent este de 1,335 miliarde euro</h1>
      <address><time datetime="2019-11-29T14:05:00+00:00">29 Nov 2019, 14:05</time> by <a rel="author">Alina Oprea</a></address>
      <p>
        <b>Agenţia de Plăţi şi Intervenţie pentru Agricultură (APIA) a anunţat a finalizat vineri campania de plăţi în avans pentru beneficiarii care au depus cererea unică de plată în Campania 2019, iar suma totală autorizată la plată din 16 octombrie până în prezent este de 1,335 miliarde euro.</b>
      </p>
      <p>”Prin Decizia de punere în aplicare a Comisiei nr. 6536 a fost stabilit nivelul avansurilor pentru plăţile directe şi pentru măsurile de dezvoltare rurală legate de suprafaţă şi de animale aferent Campaniei 2019, respectiv de până la 70% în cazul plăţilor directe şi de până la 85% în cazul sprijinului acordat în cadrul măsurilor de dezvoltare rurală”, arată un comunicat al APIA.</p>
      <p>Astfel, suma totală autorizată la plată în perioada 16 octombrie 2019 – 29 noiembrie 2019 este de 1,335 miliarde euro, din care: campania 2019 în sumă de 1,319 miliarde euro, plăţi efectuate din Fondul European de Garantare Agricolă (FEGA), respectiv din Fondul European Agricol pentru Dezvoltare Rurală (FEADR) + cofinanţare de la Bugetul Naţional, pentru un număr de 732.905 fermieri, ceea ce reprezintă 92,63% din numărul fermierilor eligibili la plata avansului; măsuri de piaţă, comerţ exterior, promovarea produselor agricole şi ajutoare de stat în suma de 16,55 milioane euro.</p>
      <p>De asemenea, suma de 1,319 miliarde euro, reprezentând plăţi în avans acordate fermierilor în Campania 2019, este cea mai mare sumă autorizată la plata în avans începând cu Campania 2009, anul în care a fost acordată pentru prima dată plata în avans, pecizează APIA.</p>
      <p>În conformitate cu prevederile Regulamentului (UE) nr. 1174/2019, alocarea financiară aferentă României privind plăţile directe acordate fermierilor în Campania 2019 este de 1,943 miliarde euro.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>