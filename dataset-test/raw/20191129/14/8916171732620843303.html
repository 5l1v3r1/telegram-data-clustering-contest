<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443023/Srpski-spasioci-traze-nestale-u-rusevini-hotela-u-Dracu"/>
    <meta property="og:site_name" content="Politika Online"/>
    <meta property="article:published_time" content="2019-11-29T14:22:00+00:00"/>
    <meta property="og:title" content="Српски спасиоци траже нестале у рушевини хотела у Драчу"/>
    <meta property="og:description" content="Припадници Специјалистичког тима за претрагу и спасавање из рушевина Сектора за ванредне ситуације МУП-а Србије, упућени у Албанију после земљотреса, јуче су интервенисали на урушеном хотелу уз обалу мора у Драчу. Екипа од 13 српских ватрогасаца-спасилаца у урушеном хотелу „Мира Маре” трагали су, како се незванично могло чути, за двема несталим особама. И док је трајала интервенција овај део обале јуче је поново погодио земљотрес, али мање јачине. Том приликом нико од наших људи из спасилачког тима није био угрожен. Хотел је тешко оштећен још приликом првог, најјачег земљотреса упркос томе што је био добро грађен. Највероватније да се нашао баш на линији удара. Срећом, у објекту у то време, како су рекле колеге из Албаније, није било пуно људи јер је прошла туристичка сезона"/>
  </head>
  <body>
    <article>
      <h1>Српски спасиоци траже нестале у рушевини хотела у Драчу</h1>
      <address><time datetime="2019-11-29T14:22:00+00:00">29 Nov 2019, 14:22</time> by <a rel="author">Бранка Васиљевић</a></address>
      <p>Припадници Специјалистичког тима за претрагу и спасавање из рушевина Сектора за ванредне ситуације МУП-а Србије, упућени у Републику Албанију после земљотреса, јуче су интервенисали на урушеном хотелу уз обалу мора у Драчу.</p>
      <p>Екипа од 13 српских ватрогасаца-спасилаца у урушеном хотелу „Мира Маре” трагали су, како се незванично могло чути, за двема несталим особама. И док је трајала интервенција овај део обале јуче је поново погодио земљотрес, али мање јачине. Том приликом нико од наших људи из спасилачког тима није био угрожен.</p>
      <p>– Хотел је тешко оштећен још приликом првог, најјачег земљотреса упркос томе што је био добро грађен. Највероватније да се нашао баш на линији удара. Срећом, у објекту у то време, како су рекле колеге из Албаније, није било пуно људи јер је прошла туристичка сезона – рекао је Давор Видовић, вођа Специјалистичког тима за претрагу и спасавање Србије.</p>
      <p>У Драчу тренутно постоје две базе где су смештене спасилачке екипе, а наши људи су у једној од њих у центру града.</p>
      <p>– У самом центру има више урушених објеката, али стање није драматично. Међутим, када се од центра крене ка обали ситуација је много гора. Велики број зграда, кућа, хотела је више или мање оштећен. Тло, иначе, и даље подрхтава. Јуче се око 12 часова догодио се још један јачи земљотрес. Измерено је 5,1 Рихтерове скале, али није дуго трајало. Ипак,  због њега је већи број људи изашао на улице – каже  Видовић и напомиње да се упркос свему ситуација у граду полако смирује.</p>
      <p>Осим нашег тима јуче су на урушеном хотелу радили и тимови из Турске, Северне Македоније и Албаније, али у граду има и екипа из Хрватске, Италије, Француске...</p>
      <p>– Сви смо професионалци и заиста добро сарађујемо. Језичких препрека нема. Углавном причамо на енглеском језику. Колеге из Северне Македоније знају албански и турски па и они притекну у помоћ кад је потребно. Ово заиста јесте једна од тежих интервенција на којој смо радили, али на терену има доста међународних снага тако то додатно олакшава посао – каже Видовић.</p>
      <h3>Пси открили преживеле?</h3>
      <p><b>Т</b><b>ирана</b> - Потрага за преживелима под рушевинама након разорног земљотреса у деловима Албаније је обустављена, само још српски и црногорски тимови, заједно са албанским колегама, трагају под рушевинама хотела „Мира Маре” у Драчу.</p>
      <p>Потрага на овом месту је настављена, јер пси трагачи указују да постоји могућост да испод рушевина има још живих, пренео је портал АБЦњуз.</p>
      <p>„Једино још српски и црногорски тимови раде заједно са албанским снагама, а на основу сигнала које дају пси трагачи, па се претпоставља да испод рушевина драчког хотела („Мира Маре”) има прежиелих”, пише портал.</p>
      <p>Нико у овом тренутку не може да потврди да ли заиста испод тих рушевинама има преживелих, док пси трагачи указују на два места, што указује на могућност да је реч о две особе.</p>
      <p>Специјални тимови Србије, Црне Горе и Албаније копају рушевине и прате понашање паса трагача, преноси Танјуг.</p>
    </article>
  </body>
</html>