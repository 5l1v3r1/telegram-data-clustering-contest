<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11028817"/>
    <meta property="og:site_name" content="TV 2"/>
    <meta property="article:published_time" content="2019-11-29T14:34:10+00:00"/>
    <meta property="og:title" content="Firedobbelt(!) norsk"/>
    <meta property="og:description" content="De norske kombinert-gutta tok storeslem."/>
  </head>
  <body>
    <article>
      <h1>Firedobbelt(!) norsk</h1>
      <h2>De norske kombinert-gutta tok storeslem.</h2>
      <address><time datetime="2019-11-29T14:34:10+00:00">29 Nov 2019, 14:34</time> by <a rel="author" href="mailto:kristoffer.torgersen@tv2.no" target="_blank">Kristoffer Gåsvær Torgersen , NTB , Ernst A. Lersveen (Ruka)</a></address>
      <p>Jarl Magnus Riiber, Espen Dahlhaug Bjørnstad, Jens Lurås Oftebro og Jørgen Graabak sørget for firedobbelt norsk.</p>
      <p>Jarl Magnus Riiber var første nordmann i mål med tiden 13.30.7 etter fem kilometer langrenn.</p>
      <p>
        <b>– Jeg tenkte egentlig at jeg skulle ta det med ro, men konkurranseinstinktet slo til. Da hadde jeg lyst til å kjenne litt på hvordan kroppen funket og få pustet litt, sier Riiber til NRK.</b>
      </p>
      <p>– Det er deilig. Jeg har sett at hele gjengen har vært bra. Vi har vist gode resultater i generalprøven. Det kom ikke som et sjokk, fortsetter 22-åringen.</p>
      <p>53 sekunder bak kom Espen Dahlhaug Bjørnstad, før Jens Lurås Oftebro og Jørgen Graabak også kom i mål.</p>
      <p>
        <b>– Jeg har en annen trygghet når jeg går inn til sesongen. De to siste sesongene så synes jeg hoppingen har gått for mye opp og ned. Jeg er ikke på ballen hele tiden, og det stjeler mye energi, selv om det ble en veldig bra sesong i fjor, sier Riiber til TV 2.</b>
      </p>
      <p>De norske kombinertgutta leverte en kanonomgang i hoppbakken. Det norske laget, med Riiber i tet, la beslag på fire av de fem øverste plassene før de gikk ut på fem kilometer langrenn.</p>
      <p>I langrennsdelen fortsatte de norske kombinertgutta å herje. Jarl Magnus Riiber gikk ut 28 sekunder foran Espen Bjørnstad mens Jens Lurås Oftebro gikk ut ytterligere 34 sekunder bak.</p>
    </article>
  </body>
</html>