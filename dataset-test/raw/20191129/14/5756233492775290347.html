<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623953/%D9%85%D8%B1%D8%B2-%D9%85%D9%87%D8%B1%D8%A7%D9%86-%D8%AA%D8%A7-%D8%B2%D9%85%D8%A7%D9%86%DB%8C-%DA%A9%D9%87-%D8%B4%D8%B1%D8%A7%DB%8C%D8%B7-%D8%B9%D8%B1%D8%A7%D9%82-%D8%B9%D8%A7%D8%AF%DB%8C-%D9%86%D8%B4%D9%88%D8%AF-%D8%A8%D8%B3%D8%AA%D9%87-%D9%85%DB%8C%E2%80%8C%D9%85%D8%A7%D9%86%D8%AF-%D8%AF%D8%B1-%D8%B5%D9%88%D8%B1%D8%AA-%D8%AA%D8%B3%D8%B1%DB%8C-%D8%A7%D8%B9%D8%AA%D8%B1%D8%A7%D8%B6%E2%80%8C%D9%87%D8%A7%DB%8C-%D8%B9%D8%B1%D8%A7%D9%82-%D9%85%D9%85%DA%A9%D9%86-%D8%A7%D8%B3%D8%AA-%D9%85%D8%B1%D8%B2-%D8%B4%D9%84%D9%85%DA%86%D9%87-%D9%88-%DA%86%D8%B0%D8%A7%D8%A8%D9%87-%D9%87%D9%85-%D8%A8%D8%B3%D8%AA%D9%87-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T14:38:00+00:00"/>
    <meta property="og:title" content="مرز مهران تا زمانی که شرایط عراق عادی نشود، بسته می‌ماند/ در صورت تسری اعتراض‌های عراق ممکن است مرز شلمچه و چذابه هم بسته شود"/>
    <meta property="og:description" content="مدیرکل امور مرزی وزارت کشور درباره بسته شدن مرز مهران گفت: مهمترین مساله‌ای که اینجا وجود دارد بحث امنیت شهروندان ماست که می‌خواهند به عراق سفر کنند. اخبار و گزارش‌هایی که از داخل عراق داریم و رصد می‌کنیم نشان می‌دهد که اغتشاشات به حدی است که ناامنی‌های جدی را برای خود عراقی‌ها ایجاد کرده است. قطعا در این حالت شهروندان ما هم در امان نخواهند بود."/>
  </head>
  <body>
    <article>
      <h1>مرز مهران تا زمانی که شرایط عراق عادی نشود، بسته می‌ماند/ در صورت تسری اعتراض‌های عراق ممکن است مرز شلمچه و چذابه هم بسته شود</h1>
      <h2>مدیرکل امور مرزی وزارت کشور:</h2>
      <address>
        <time datetime="2019-11-29T14:38:00+00:00">29 Nov 2019, 14:38</time>
      </address>
      <p>
        <i>مدیرکل امور مرزی وزارت کشور درباره بسته شدن مرز مهران گفت: مهمترین مساله‌ای که اینجا وجود دارد بحث امنیت شهروندان ماست که می‌خواهند به عراق سفر کنند. اخبار و گزارش‌هایی که از داخل عراق داریم و رصد می‌کنیم نشان می‌دهد که اغتشاشات به حدی است که ناامنی‌های جدی را برای خود عراقی‌ها ایجاد کرده است. قطعا در این حالت شهروندان ما هم در امان نخواهند بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسین قاسمی درباره اخباری که مبنی بر مسدود شدن مرز مهران منتشر شده است گفت: درباره صحت و سقم این مطلب، بنده نیز بر اساس اخباری که در فضای مجازی و رسانه‌ها منتشر شده متوجه شده‌ام. از دیشب ساعت ۲۴ و بنا بر تصمیمات محلی مرز مهران بسته شده است.</p>
      <p>مدیرکل امور مرزی وزارت کشور درباره علت این تصمیم گفت: علت آن هم اتفاقات، ناامنی‌ها و اعتراضاتی است که در شهرهای نجف و کربلا و برخی استان‌های عراق افتاده است.</p>
      <figure>
        <img src="https://aftabnews.ir/files/fa/news/1398/9/8/364950_703.jpg"/>
      </figure>
      <p>وی در پاسخ به سوالی در رابطه با مدت زمان ادامه یافتن این تصمیم نیز گفت: تا زمانی که شرایط عادی شود و امنیت کامل برای زائران فراهم باشد این تصمیم به قوت خود باقی است.</p>
      <p>این مقام مسئول ادامه داد: مهمترین مساله‌ای که اینجا وجود دارد بحث امنیت شهروندان ماست که می‌خواهند به عراق سفر کنند. اخبار و گزارش‌هایی که از داخل عراق داریم و رصد می‌کنیم نشان می‌دهد که اغتشاشات به حدی است که ناامنی‌های جدی را برای خود عراقی‌ها ایجاد کرده است. قطعا در این حالت شهروندان ما هم در امان نخواهند بود.</p>
      <p>وی تصریح کرد: مهمترین مؤلفه‌ای که وجود دارد و برای ما دارای اهمیت است امنیت و ضرورت حفظ جان شهروندان است که اگر بخواهند به عراق سفر کنند بایستی این مولفه برایشان ساری و جاری باشد. باتوجه به درگیری‌هایی که دولت مرکزی عراق به‌خاطر مدیریت این حوادث دارند، نمی‌توانیم انتظار داشته باشیم که این مساله بخواهد به روال شرایط عادی تحقق یابد.</p>
      <p>قاسمی در پاسخ به این سوال که آیا امکان دارد این تصمیم به سایر مرزهای ما که در مجاورت با عراق است تسری یابد؟ گفت: این بستگی به شرایط عراق دارد. اگر ببینیم اعتراضاتی که در عراق است به سایر استان‌ها هم سرایت پیدا کرده و مرزهای شلمچه و چذابه را در استان خوزستان تحت پوشش قرار دهد، قطعا تصمیمات لازم اتخاذ می‌شود ولی در شرایط فعلی فقط مرز مهران به دلیل اتفاقاتی که در استان‌های نجف و کربلا و برخی دیگر رخ می‌دهد، بسته شده است.</p>
      <p>مدیرکل امور مرزی وزارت کشور در پاسخ به این سوال که آیا این تصمیمی بوده که وزارت کشور آن را اتخاذ کرده یا دستگاه‌های دیگر خواستار آن بودند؟ گفت: ما به عنوان وزارت کشور باید تصمیم بگیریم اما من هم بر اساس اخباری که در رسانه‌ها منتشر شد متوجه شدم. احتمالا این تصمیمی بوده که در استان گرفته شده است. مهم این نیست بلکه مهم امنیت شهروندان است.</p>
    </article>
  </body>
</html>