<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/politica/sondaggio-lega-si-conferma-primo-partito-e-centrodestra-vola-1791980.html"/>
    <meta property="og:site_name" content="ilGiornale.it"/>
    <meta property="article:published_time" content="2019-11-29T14:53:00+00:00"/>
    <meta property="og:title" content="Il centrodestra mette il turbo. Le cifre dell'ultimo sondaggio"/>
    <meta property="og:description" content="Secondo l'ultimo sondaggio realizzato da Index Research, la Lega cala ma resta la prima forza politica. Tiene il M5S mentre il Pd è in caduta libera"/>
  </head>
  <body>
    <article>
      <h1>Il centrodestra mette il turbo. Le cifre dell'ultimo sondaggio</h1>
      <h2>Secondo l'ultimo sondaggio realizzato da Index Research per Piazza Pulita, la Lega cala ma resta la prima forza politica. Tiene il M5S mentre il Pd è in caduta libera</h2>
      <address><time datetime="2019-11-29T14:53:00+00:00">29 Nov 2019, 14:53</time> by <a rel="author" href="http://www.ilgiornale.it/autore/giorgia-baroncini-142321.html" target="_blank">Giorgia Baroncini</a></address>
      <p>In attesa del prossimo appuntamento elettorale, i <b>sondaggi</b> si fanno sempre più importanti. In Emilia Romagna si voterà a gennaio, ma la battaglia tra i partiti è già iniziata. L'obiettivo del centrodestra è quello di far cadere la Regione rossa, come è stato fatto poco tempo fa con l'Umbria, mentre il centrosinistra lotterà per tenersi stretto il suo storico fortino.</p>
      <p>E mentre i due candidati, Stefano Bonaccini del Partito democratico e Lucia Borgonzoni della Lega,<a href="http://www.ilgiornale.it/news/politica/emilia-romagna-guerra-sondaggi-bonaccini-3-su-borgonzoni-1790392.html"> continuano a sfidarsi</a>, i sondaggi mostrano le preferenze a livello nazionale. L'ultima rilevazione di <i>Index Research</i> per <i>Piazza Pulita</i>, il talk show di approfondimento politico di <i>La7</i>, condotto da Corrado Formigli, ha fatto emergere un dato importante: la Lega di <b>Matteo Salvini</b> si conferma il primo partito. Nonostante il piccolo calo di questa settimana (0,6%), il partito è irragiungibile e resta stabilmente la <b>prima</b> forza politica del Paese con il 32,8% dei consensi.</p>
      <p>Continua a scendere invece il <b>Pd</b> di Nicola Zingaretti che, come sottolinea l'Istituto diretto da Natascia Turato, "passa dal 19,6 al 19,3%". I dem mantengono così la seconda posizione, ma restano sotto la soglia del 20%. Piccolo miglioramento per gli alleati di governo, che rimangono però sempre terzi in classifica: "il Movimento Cinque Stelle cresce dal 16,8% al 16,9%". Pd e il pentastellati di Lugi Di Maio che formano l'attuale esecutivo non riescono a sfondare e continuano a fermarsi di molto dietro alla Lega di Salvini.</p>
      <p>Quarta forza politica del Paese è <b>Fratelli d'Italia</b>. "Sale ancora Fdi, il partito di Giorgia Meloni fa registrare un +2 e cresce fino al 9,3%", fa notare il sondaggio <i>Index </i>per<i> Piazza Pulita</i>. La leader di FdI continua così a far crescere il suo partito, senza freni. Bene anche Forza Italia che "recupera e si attesta al 6,6, era al 6,5%".</p>
      <p>Staccato di ben due pesanti punti percentuali il nuovo partito di <b>Matteo Renzi</b>. Italia Viva cresce, ma di poco e "passa dal 4,9% al 5%". Fanalini di coda i Verdi che rimangono fermi al 2%, mentre cala ancora Più Europa che passa "dall'1,8% all'1,7%".</p>
      <h3>Coalizioni</h3>
      <p>Per quanto riguarda le coalizioni, invece, dal sondaggio dell'Istituto di ricerca <i>Index Research</i> emerge che il <b>centrodestra</b> non solo rimane in testa, ma vola con 48,7% delle preferenze mentre i giallorossi al governo si fermano al 43,9%.</p>
    </article>
  </body>
</html>