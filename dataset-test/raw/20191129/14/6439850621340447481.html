<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/464005/%E0%A6%AE%E0%A7%81%E0%A6%A6%E0%A7%8D%E0%A6%B0%E0%A6%BE-%E0%A6%AA%E0%A6%BE%E0%A6%9A%E0%A6%BE%E0%A6%B0-%E0%A6%AE%E0%A6%BE%E0%A6%B2%E0%A6%A6%E0%A7%8D%E0%A6%AC%E0%A7%80%E0%A6%AA%E0%A7%87%E0%A6%B0-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%AA%E0%A7%8D%E0%A6%B0%E0%A7%87%E0%A6%B8%E0%A6%BF%E0%A6%A1%E0%A7%87%E0%A6%A8%E0%A7%8D%E0%A6%9F-%E0%A6%87%E0%A7%9F%E0%A6%BE%E0%A6%AE%E0%A6%BF%E0%A6%A8%E0%A7%87%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-29T14:45:00+00:00"/>
    <meta property="og:title" content="মুদ্রা পাচার ॥ মালদ্বীপের সাবেক প্রেসিডেন্ট ইয়ামিনের ৫ বছরের কারাদণ্ড"/>
    <meta property="og:description" content="অনলাইন ডেস্ক ॥ মুদ্রা পাচার মামলায় সাবেক প্রেসিডেন্ট আব্দুল্লাহ ইয়ামিনকে ৫ বছরের কারাদণ্ড দিয়েছে মালদ্বীপের একটি আদালত। বৃহস্পতিবার রায়ে বিচারকরা জানান, ইয়ামিনের বিরুদ্ধে অনিয়মের অভিযোগ সুস্পষ্টভাবে প্রমাণিত হয়েছে। সাবেক এ প্রেসিডেন্টের বিরুদ্ধে অভিযোগ, বেসরকারি একটি কোম্পানিকে বেশ কয়েকটি দ্বীপ ভাড়া দেয়ার বিনিময়ে প্রাপ্ত ১০ লাখ ডলার ফি ..."/>
  </head>
  <body>
    <article>
      <h1>মুদ্রা পাচার ॥ মালদ্বীপের সাবেক প্রেসিডেন্ট ইয়ামিনের ৫ বছরের কারাদণ্ড</h1>
      <address>
        <time datetime="2019-11-29T14:45:00+00:00">29 Nov 2019, 14:45</time>
      </address>
      <figure>
        <img src="http://www.dailyjanakantha.com/files/201911/1575042300_30.jpg"/>
      </figure>
      <p>অনলাইন ডেস্ক ॥ মুদ্রা পাচার মামলায় সাবেক প্রেসিডেন্ট আব্দুল্লাহ ইয়ামিনকে ৫ বছরের কারাদণ্ড দিয়েছে মালদ্বীপের একটি আদালত।</p>
      <p>বৃহস্পতিবার রায়ে বিচারকরা জানান, ইয়ামিনের বিরুদ্ধে অনিয়মের অভিযোগ সুস্পষ্টভাবে প্রমাণিত হয়েছে।</p>
      <p>সাবেক এ প্রেসিডেন্টের বিরুদ্ধে অভিযোগ, বেসরকারি একটি কোম্পানিকে বেশ কয়েকটি দ্বীপ ভাড়া দেয়ার বিনিময়ে প্রাপ্ত ১০ লাখ ডলার ফি সরকারি অ্যাকাউন্টে না দিয়ে তিনি নিজের ব্যক্তিগত ব্যাংক অ্যাকাউন্টে ঢুকিয়েছিলেন।</p>
      <p>ইয়ামিন প্রথম থেকেই কোনো ধরনের অন্যায়ের সঙ্গে জড়িত থাকার অভিযোগ অস্বীকার করে আসছেন বলে জানিয়েছে বার্তা সংস্থা রয়টার্স।</p>
      <p>বৃহস্পতিবার রায় ঘোষণার সময় আদালত চত্বরের বাইরে থাকা সাবেক প্রেসিডেন্টের সমর্থকরাও তাকে নির্দোষ দাবি করেছেন।</p>
      <p>পাঁচ বছর দোর্দণ্ড প্রতাপে দেশ শাসন করা ইয়ামিন গত বছরের নির্বাচনে অপ্রত্যাশিতভাবে বিরোধী প্রার্থীর কাছে পরাজিত হয়ে ক্ষমতা হারান। এরপর থেকেই তার বিরুদ্ধে একের পর এক দুর্নীতির অভিযোগ উঠতে থাকে।</p>
      <p>চীনপন্থি হিসেবে পরিচিত এ রাজনীতিকের বিরুদ্ধে বিরোধীরা মালদ্বীপের আন্তর্জাতিক বিমানবন্দরের বিস্তার ও বড় একটি সেতু নির্মাণের কাজ বাজারদরের চেয়েও বেশি মূল্যে চীনা কোম্পানিগুলোকে দিয়েছেন বলে অভিযোগ করে আসছে।</p>
      <p>প্রোগ্রেসিভ পার্টি অব মালদ্বীপের (পিপিএম) এ নেতা এসব অভিযোগকে ‘রাজনৈতিক উদ্দেশ্যপ্রণোদিত’ অভিহিত করে উড়িয়ে দিয়েছেন।</p>
    </article>
  </body>
</html>