<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191129-lezuhant-az-egyik-leghiresebb-sziklamaszo-mexikoban.html"/>
    <meta property="og:site_name" content="Origo"/>
    <meta property="article:published_time" content="2019-11-29T14:51:00+00:00"/>
    <meta property="og:title" content="Lezuhant és szörnyethalt az egyik leghíresebb sziklamászó Mexikóban"/>
    <meta property="og:description" content="Egy különösen veszélyes helyen ért véget az élete."/>
  </head>
  <body>
    <article>
      <h1>Lezuhant és szörnyethalt az egyik leghíresebb sziklamászó Mexikóban</h1>
      <address><time datetime="2019-11-29T14:51:00+00:00">29 Nov 2019, 14:51</time> by <a rel="author">MTI</a></address>
      <p>
        <b>Lezuhant és halálra zúzta magát az amerikai Brad Gobright, a világ egyik leghíresebb sziklamászója a mexikói Potrero Chico hegyen - írta a The Guardian online kiadása pénteken.</b>
      </p>
      <p>A kaliforniai mászó mintegy 300 métert zuhant a Monterrey közelében lévő híres sziklamászó-paradicsomban.</p>
      <p>A Rock and Ice című szaklap szerint a 31 éves Gobright "a világ egyik legelismertebb, kötél nélküli szóló sziklamászója volt. Hírnevét annak köszönhette, hogy 2017-ben gyorsasági rekordot állított fel az amerikai Yosemite nemzeti park El Capitan sziklájának megmászásakor.</p>
      <figure>
        <img src="https://cdn.nwmgroups.hu/s/img/i/1911/2019112985.jpg"/>
        <figcaption>Brad Gobright a világ egyik legelismertebb, kötél nélküli sziklamászója volt<cite>Forrás: rockandice.com</cite></figcaption>
      </figure>
      <p>Gobright egy honfitársával, Aidan Jacobsonnel tartott lefelé egy kétnapos mászás után egy különlegesen veszélyes helyen. A Sendero Luminoso nevű, szinte teljesen sima falon ereszkedtek le ugyanannak a kötélnek a két szárán, amikor a baleset történt - mondta el Jacobson, aki szintén lezuhant, de kisebb távolságból, és túlélte a balesetet.</p>
      <p>Nem tudni, mi történt pontosan. A BBC egy statisztikára hivatkozva azt írja, az észak-amerikai mászóbalesetek több mint negyede a hasonló technikájú leereszkedések közben történik.</p>
    </article>
  </body>
</html>