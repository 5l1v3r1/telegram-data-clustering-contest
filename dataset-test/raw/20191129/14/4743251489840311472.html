<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://film.interia.pl/telewizja/news-serial-motyw-od-12-grudnia-w-serwisie-player-pl,nId,3361318"/>
    <meta property="og:site_name" content="film.interia.pl"/>
    <meta property="article:published_time" content="2019-11-29T14:21:48+00:00"/>
    <meta property="og:title" content="Serial &quot;Motyw&quot; od 12 grudnia w serwisie Player.pl"/>
    <meta property="og:description" content="Kryminalno-obyczajowy serial &quot;Motyw&quot; z Małgorzatą Kożuchowską, Agnieszką Grochowską i Michałem Czerneckim w rolach głównych zadebiutuje w serwisie Player.pl już 12 grudnia. Na antenie TVN pojawi się wiosną 2020 roku."/>
  </head>
  <body>
    <article>
      <h1>Serial "Motyw" od 12 grudnia w serwisie Player.pl</h1>
      <address><time datetime="2019-11-29T14:21:48+00:00">29 Nov 2019, 14:21</time> by <a rel="author">INTERIA.PL</a></address>
      <p>
        <b>Kryminalno-obyczajowy serial "Motyw" z Małgorzatą Kożuchowską, Agnieszką Grochowską i Michałem Czerneckim w rolach głównych zadebiutuje w serwisie Player.pl już 12 grudnia. Na antenie TVN pojawi się wiosną 2020 roku.</b>
      </p>
      <p>To wyjątkowa szansa dla widzów, aby zobaczyć nowy serial jeszcze przed emisją telewizyjną. "Motyw" jest kolejną produkcją - po "Pod powierzchnią" i "Pułapce" - która realizuje strategię programową TVN i Discovery Polska o przedpremierowym udostępnianiu propozycji programowych na platformie Player.pl.</p>
      <p>Premierowy odcinek "Motywu" zostanie udostępniony w wersji płatnej. Tydzień później, kiedy w Player zadebiutuje drugi odcinek, pierwszy będzie można obejrzeć bez opłat. Serial będzie liczył 10 odcinków.</p>
      <p>"Motyw" to historia o miłosnym trójkącie, pozorach i kłamstwie, w które uwikłani są główni bohaterowie - Luiza, Czarna oraz Maks. Fabułę otwiera zbrodnia, a tłem całej sprawy są tajemnice sprzed lat. Kiedy w Gdańskiej restauracji padają strzały, Luiza Porębska (<a href="http://www.interia.pl/informacje-malgorzata-kozuchowska,tId,125458">Małgorzata Kożuchowska</a>) oraz jej mąż Maks (Andrzej Konopka) zostają ranni. Podejrzenia niezwłocznie spadają na ich pracownicę Annę Czarnecką (Agnieszka Grochowska), która próbowała uciec z kraju. Aresztowana "Czarna" nie przyznaje się do winy. Sugeruje jednak, że za zdarzenie odpowiedzialna jest jej szefowa...</p>
      <figure>
        <img src="https://i.iplsc.com/olga-boladz-jako-aspirant-zyleta-i-agnieszka-grochowska-jako/0009FBKLSB868LBS-C122-F4.png"/>
        <figcaption>Olga Bołądź jako aspirant "Żyleta" i Agnieszka Grochowska jako Anna "Czarna" Czarnecka /TVN</figcaption>
      </figure>
      <p>Sprawa zostaje przydzielona komisarzowi Pawłowi Szulcowi (Michał Czernecki), śledczemu z dużym doświadczeniem, ale też ogromnymi problemami w życiu prywatnym. Kobiety obwiniają się wzajemnie, a Szulc szybko orientuje się, że cała trójka to znajomi z czasów liceum. Kto więc kłamie i kto miał motyw?  </p>
      <p>Sprawa, początkowo oczywista, co chwila zmienia tor. Do rozwiązania gdańskiego śledztwa nie wystarczy tylko wnikliwa analiza dowodów i przesłuchania podejrzanych - trzeba będzie zajrzeć także w przeszłość i poznać jej tajemnice. Tym samym widzowie zobaczą historię osadzoną we współczesnym Gdańsku, a w retrospekcjach przeniosą się do miasta z lat 80.</p>
      <p>W gwiazdorskiej obsadzie znaleźli się także Andrzej Konopka, Olga Bołądź, Magda Walach, Adam Ferency, Magdalena Turczeniewicz, Maria Mamona i Mateusz Rusin. W rolę głównych bohaterów w młodości, pojawiających się w retrospekcjach, wcielili się: Bartłomiej Kotschedoff, Agata Turkot oraz Grażyna Sobocińska.</p>
      <figure>
        <img src="https://i.iplsc.com/malgorzata-kozuchowska-w-serialu-motyw/0009FBKRJ8ITOXLA-C122-F4.png"/>
        <figcaption>Małgorzata Kożuchowska w serialu "Motyw" /TVN</figcaption>
      </figure>
      <p>Serial reżyseruje jeden z najzdolniejszych twórców młodego pokolenia - Paweł Maślona ("Atak paniki").</p>
    </article>
  </body>
</html>