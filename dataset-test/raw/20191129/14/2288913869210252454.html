<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191129_04743704"/>
    <meta property="og:site_name" content="De Standaard"/>
    <meta property="article:published_time" content="2019-11-29T14:08:00+00:00"/>
    <meta property="og:title" content="Belgische vrouwen pakken met record zilver in achtervolging op wereldbeker baanwielrennen"/>
    <meta property="og:description" content="De Belgische vrouwenachtervolgingsploeg heeft vrijdag zilver veroverd tijdens de tweede dag van de wereldbekermanche baanwielrennen in Hongkong. Tijdens de..."/>
  </head>
  <body>
    <article>
      <h1>Belgische vrouwen pakken met record zilver in achtervolging op wereldbeker baanwielrennen</h1>
      <address>
        <time datetime="2019-11-29T14:08:00+00:00">29 Nov 2019, 14:08</time>
      </address>
      <p>
        <b>De Belgische vrouwenachtervolgingsploeg heeft vrijdag zilver veroverd tijdens de tweede dag van de wereldbekermanche baanwielrennen in Hongkong. Tijdens de finale verbeterden ze ook hun eigen nationale record.</b>
      </p>
      <p>Na een derde plaats in de kwalificaties donderdag plaatsten de vier Belgische vrouwen zich vrijdag tijdens de eerste ronde tegen Italië voor de finalewedstrijd voor goud. In die finale moesten Jolien D’hoore, Lotte Kopecky, Shari Bossuyt en Annelies Dom het opnemen tegen Nieuw-Zeeland, de nummers drie van het laatste WK.</p>
      <p>Met een tijd van 4:20.497 deed het Belgische kwartet in de race voor goud minder dan een seconde trager dan de Nieuw-Zeelanders. Dat volstond voor zilver en voor een nieuw nationaal record. Daarmee verbeteren D’hoore, Kopecky, Bossuyt en Dom voor de tweede keer deze maand hun besttijd. Begin november hadden ze die tijdens de wereldbekerwedstrijd in Minsk nog op 4:21.097 gezet.</p>
      <p>Dankzij deze prestatie doet de Belgische vrouwenachtervolgingsploeg een uitstekende zaak met het oog op kwalificatie voor de Olympische Spelen van Tokio. Na drie van zes wereldbekermanches zijn ze nu derde in de wereldbekerstand. Wereldkampioen Australië en vicewereldkampioen Groot-Brittannië kwamen in Hongkong weliswaar niet aan de start.</p>
    </article>
  </body>
</html>