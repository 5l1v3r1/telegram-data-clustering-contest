<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0cc7f8cc0bbad884/parlamentul-a-votat-noua-componenta-a-biroului-permanent-psrm-si-pd-cu-cele-mai-multe-pozitii.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-29T14:15:50+00:00"/>
    <meta property="og:title" content="Parlamentul a votat noua componență a Biroului Permanent: PSRM și PD, cu cele mai multe poziții"/>
    <meta property="og:description" content="Deputații au stabilit astăzi componența numerică și nominală a Biroului permanent al Parlamentului, în număr de 15 membri.Repartizarea membrilor acestuia din rândul fracțiunilor parlamentare s-a realizat în baza reprezentării proporționale a fracțiunilor în Parlament, respectiv fiind alocate patru poziții - fracțiunii PSRM, trei poziții - fracțiunii PD și câte una – fracțiunii PAS, Platformei DA și Partidului Șor."/>
  </head>
  <body>
    <article>
      <h1>Parlamentul a votat noua componență a Biroului Permanent: PSRM și PD, cu cele mai multe poziții</h1>
      <address><time datetime="2019-11-29T14:15:50+00:00">29 Nov 2019, 14:15</time> by <a rel="author">Jurnal.md</a></address>
      <p>
        <b>Deputații au stabilit astăzi componența numerică și nominală a Biroului permanent al Parlamentului, în număr de 15 membri.</b>
      </p>
      <p>
        <b>Repartizarea membrilor acestuia din rândul fracțiunilor parlamentare s-a realizat în baza reprezentării proporționale a fracțiunilor în Parlament, respectiv fiind alocate patru poziții - fracțiunii PSRM, trei poziții - fracțiunii PD și câte una – fracțiunii PAS, Platformei DA și Partidului Șor.</b>
      </p>
      <p>Din Biroul permanent fac parte, din oficiu, Președintele și Vicepreședinții Parlamentului.</p>
      <p>Astfel, în componența Biroului permanent au fost numiți Vasile Bolea, Vladimir Golovatiuc, Corneliu Furculiță și Adela Răileanu - de la PSRM, Dumitru Diacov, Pavel Filip și Serghei Sârbu - de la PD, Igor Grosu - de la PAS, Maria Ciobanu - de la Platforma DA și Denis Ulanov - de la Partidul ȘOR.</p>
      <p>Conform Regulamentului Parlamentului, componența numerică și nominală a Biroului permanent se stabilește prin hotărâre a Parlamentului, la propunerea fracțiunilor parlamentare. Membrii Biroului se numesc prin hotărâri ale fracțiunilor, în limitele numărului de locuri ce le revin.</p>
      <p>Precizăm că, până acum, PSRM avea trei poziții în Biroul Permanent, PD, PAS și DA - câte două poziții, iar Partidul Șor - o poziție.</p>
    </article>
  </body>
</html>