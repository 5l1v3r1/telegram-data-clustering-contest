<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-halalra-zuzta-magat-az-egyik-leghiresebb-sziklamaszo/"/>
    <meta property="og:site_name" content="lokál"/>
    <meta property="article:published_time" content="2019-11-29T14:29:49+00:00"/>
    <meta property="og:title" content="Halálra zúzta magát az egyik leghíresebb sziklamászó"/>
    <meta property="og:description" content="Lezuhant és halálra zúzta magát az amerikai Brad Gobright, a világ egyik leghíresebb sziklamászója a mexikói Potrero Chico hegyen - írta a The Guardian online kiadása pénteken."/>
  </head>
  <body>
    <article>
      <h1>Halálra zúzta magát az egyik leghíresebb sziklamászó</h1>
      <address><time datetime="2019-11-29T14:29:49+00:00">29 Nov 2019, 14:29</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/08/DMOHA20170716021-e1575034184810-1280x858.jpg"/>
      </figure>
      <p>
        <b>Lezuhant és halálra zúzta magát az amerikai Brad Gobright, a világ egyik leghíresebb sziklamászója a mexikói Potrero Chico hegyen – írta a The Guardian online kiadása pénteken.</b>
      </p>
      <p>A kaliforniai mászó mintegy 300 métert zuhant a Monterrey közelében lévő híres sziklamászó-paradicsomban.</p>
      <p>A Rock and Ice című szaklap szerint a 31 éves Gobright “a világ egyik legelismertebb, kötél nélküli szóló sziklamászója volt. Hírnevét annak köszönhette, hogy 2017-ben gyorsasági rekordot állított fel az amerikai Yosemite nemzeti park El Capitan sziklájának megmászásakor.</p>
      <p>Gobright egy honfitársával, Aidan Jacobsonnel tartott lefelé egy kétnapos mászás után egy különlegesen veszélyes helyen. A Sendero Luminoso nevű, szinte teljesen sima falon ereszkedtek le ugyanannak a kötélnek a két szárán, amikor a baleset történt – mondta el Jacobson, aki szintén lezuhant, de kisebb távolságból és túlélte a balesetet.</p>
      <p>Nem tudni, mi történt pontosan. A BBC egy statisztikára hivatkozva azt írja, az észak-amerikai mászóbalesetek több mint negyede a hasonló technikájú leereszkedések közben történeik.</p>
    </article>
  </body>
</html>