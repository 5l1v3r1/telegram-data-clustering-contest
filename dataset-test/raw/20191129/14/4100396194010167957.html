<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ashdodnet.com/%d7%90%d7%a9%d7%93%d7%95%d7%93-%d7%91%d7%a7%d7%94%d7%99%d7%9c%d7%94/%d7%97%d7%95%d7%93%d7%a9-%d7%94%d7%a2%d7%9c%d7%90%d7%aa-%d7%94%d7%9e%d7%95%d7%93%d7%a2%d7%95%d7%aa-%d7%9c%d7%90%d7%a0%d7%a9%d7%99%d7%9d-%d7%a2%d7%9d-%d7%a6%d7%a8%d7%9b%d7%99%d7%9d-%d7%9e%d7%99%d7%95%d7%97%d7%93%d7%99%d7%9d-%d7%91%d7%90%d7%a9%d7%93%d7%95%d7%93-420483"/>
    <meta property="og:site_name" content="אשדוד נט"/>
    <meta property="article:published_time" content="2019-11-29T14:31:00+00:00"/>
    <meta property="og:title" content="הצטרפו: חודש העלאת המודעות לאנשים עם צרכים מיוחדים באשדוד"/>
    <meta property="og:description" content="שירת המונים בסימן שוויון זכויות והזדמנויות לאנשים עם צרכים נוספים, מופע בכורה לתיאטרון &quot;פלסטלינה בצבעים&quot; שמשלב נערים ונערות עם וללא צרכים מיוחדים, שירה בציבור בשילוב אמנות במיזם המרגש תו-שווים שרים ועוד: הצטרפו גם אתם לאירועי חודש העלאת המודעות לאנשים עם צרכים מיוחדים באשדוד - מה בתפריט?"/>
  </head>
  <body>
    <article>
      <h1>הצטרפו: חודש העלאת המודעות לאנשים עם צרכים מיוחדים באשדוד</h1>
      <address><time datetime="2019-11-29T14:31:00+00:00">29 Nov 2019, 14:31</time> by <a rel="author">שמואל סרדינס</a></address>
      <h3>שירת המונים בסימן שוויון זכויות והזדמנויות לאנשים עם צרכים נוספים, מופע בכורה לתיאטרון "פלסטלינה בצבעים" שמשלב נערים ונערות עם וללא צרכים מיוחדים, שירה בציבור בשילוב אמנות במיזם המרגש תו-שווים שרים ועוד: הצטרפו גם אתם לאירועי חודש העלאת המודעות לאנשים עם צרכים מיוחדים באשדוד - מה בתפריט?</h3>
      <figure>
        <iframe src="https://www.youtube.com/embed/5GCNk8vbLeY" width="640" height="360" data-service="Youtube" scrolling="no"/>
      </figure>
      <p><b>יום ראשון, 01.12 בשעה 18:30 – אח שלי גיבור</b><br/>לרגל פתיחת שבוע העלאת המודעות המרכז למשפחה בשיתוף אדמה אגן מזמין אתכם לערב מהסרטים – הקרנה פרטית של "אח שלי גיבור" - סרט תיעודי המלווה צעירים ישראלים בעלי תסמונת דאון, היוצאים עם אחיהם <a href="https://www.ashdodnet.com/%d7%9e%d7%92%d7%96%d7%99%d7%9f-%d7%90%d7%a9%d7%93%d7%95%d7%93/%d7%9b%d7%9a-%d7%94%d7%a4%d7%9b%d7%94-%d7%94%d7%98%d7%99%d7%99%d7%9c%d7%aa-%d7%94%d7%97%d7%93%d7%a9%d7%94-%d7%91%d7%90%d7%a9%d7%93%d7%95%d7%93-%d7%9c%d7%98%d7%99%d7%99%d7%9c%d7%aa-%d7%97%d7%95%d7%9c-%d7%99%d7%9d-%d7%95%d7%99%d7%93%d7%90%d7%95-335460">לטיול</a> תרמילאים בצפון הודו. המסע המאתגר חושף את מערכות היחסים המורכבות השוררות בין האחים, את הקשיים ואת רגעי הקסם שמביא עמו ילד עם תסמונת דאון לתא המשפחתי. לאחר ההקרנה ייערך שיח פתוח מרתק עם משתתפי הסרט. <b>עלות כניסה: 10 ₪ בלבד. הוט סינמה אשדוד. לפרטים: 08-9238663, 054-6792528</b></p>
      <figure>
        <img src="https://www.ashdodnet.com/dyncontent/2019/11/27/ec7ff28d-f7ed-4e6e-ab79-71a6775b3bff.jpeg"/>
        <figcaption>שחקני היער הקסום-תאטרון פלסטלינה בצבעים | יח"צ</figcaption>
      </figure>
      <p><b>יום ראשון, 1.12, בשעה 19:00 - "היער הקסום"</b><b><br/></b>לרגל פתיחת שבוע החשיפה לצרכים מיוחדים, תיאטרון "פלסטלינה בצבעים" ששחקניו תלמידי מגמות תיאטרון בבתי ספר תיכוניים ותלמידים עם צרכים מיוחדים, מעלה מופע בכורה להפקת המקור – היער הקסום. <b> </b></p>
      <p>עלילת ההצגה עוסקת בחבורת הרפתקנים בתחילת המאה הקודמת, אשר מחליטה לצאת במסגרת משלחת מסע של האקדמיה בלונדון, לחפש יבשות חדשות. לשם כך הם שוכרים בתמימות את שירותיו המפוקפקים של קפטן ג'ק והאנייה שלו.</p>
      <figure>
        <img src="https://www.ashdodnet.com/dyncontent/2019/11/27/4d0e4487-c62f-4814-9eac-01dda17f031b.jpeg"/>
        <figcaption>שחקני היער הקסום. יח"צ</figcaption>
      </figure>
      <p>לאחר מספר חודשים הם מגיעים לאי שכלל לא נמצא על המפות של אותם הימים. כאשר הם עולים לאי המוזר, הם נפגשים לפתע בחיות מוזרות, חיות מדברות. למרבה פליאתם של החוקרים הצעירים לחיות אלה יש גם שמות: פו הטוב, פרפרצ'י חצי ציפור חצי פרפר, הזאב המזמר, פינגווין חתול, זוג בואשים מאוהבים ואת הדביבון המרקד שהוא גם שומר האי.</p>
      <p>לאחר שקפטן ג'ק הנבל מתוודע ליכולות הנפלאות של החיות, הוא מחליט ללכוד את כולן על מנת שייקח אותן בחזרה ללונדון ושם הוא יפתח קרקס גדול ויוכל להרוויח כסף גדול בכך שיראה לעולם חיות מדברות. <b><a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">האירוע</a> ללא תשלום, אך מותנה ברישום מוקדם בטלפון: 054-4867602. אודיטוריום רמי נעים, ביאליק 10, אשדוד</b></p>
      <figure>
        <img src="https://www.ashdodnet.com/dyncontent/2019/11/29/282a4bbe-8b9f-4eea-997e-0362a426365d.jpg"/>
        <figcaption>תו-שווים שרים. צילום: עמית וולפמן</figcaption>
      </figure>
      <p><b>יום שני, 02.12 בשעה 18:30 – תו-שווים שרים</b><br/>מציינים את שבוע העלאת המודעות לצרכים מיוחדים <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">באירוע</a> שיא שכולו למען אשדוד שווה. במפגש השני שלנו בסדרת תו-שווים שרים, אנו גאים לארח את להקת מעבר לקול המשלבת זמרים עם וללא צרכים מיוחדים, בניצוחו של אורי שחר. בין שיר לשיר נתרשם מתערוכת פופ-אפ של אמנים עם צרכים מיוחדים המציירים בהשראת אמנות נאיבית, והם: שלומי לייזרוב, אריאל ליטיצבסקי, סער בוכבינדר ועמרי כלב. <b>בבית אריה קלנג" רח' יאיר 2, אשדוד. לפרטים נוספים <a href="https://www.facebook.com/events/521390808640544/%20">לחצו כאן</a>. </b><b><a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">האירוע</a> מונגש בשפת הסימנים</b></p>
      <p><b>יום שלישי, 03.12 בשעה 18:00 - יום העלאת מודעות לסטודנטים<br/></b>מרכז כיוונים בשיתוף פר"ח יקיימו יום העלאת המודעות לאנשים עם צרכים מיוחדים בקרב סטודנטים. במקביל תיפתח באותו היום בשעה 17:30 תערוכת ציור-צילום "שכבות" של מועדון עירוני נגיש שהצלמים בו הם אנשים עם צרכים מיוחדים.<b> מרכז כיוונים, רח' הציונות 4, אשדוד.  לפרטים נוספים: פייסבוק מרכז כיוונים</b></p>
      <figure>
        <img src="https://www.ashdodnet.com/dyncontent/2019/11/29/b1823287-2d8d-4539-b282-9d42d8419766.jpg"/>
        <figcaption>הדס נסטל. צילום: אייל הירש</figcaption>
      </figure>
      <p><b>יום חמישי, 05.12 בין השעות 16:00-17:00 - במסגרת פסטיבל פלמנקו '</b><b>Ole</b> - <b>המופע </b><b>circulo</b><br/>מופע פלמנקו תיאטרון בשילוב מוסיקה חיה המשלב הפעלת קהל קצבית ומוזיקלית ע"י הרקדנית שחקנית הדס נסטל. הפעילות משתלבת בשבוע להעלאת המודעות לצרכים מיוחדים, כחלק מהאג'נדה של מרחב יצירה להנגיש פעילויות תרבות ואמנות לכלל האוכלוסייה. המופע ייערך במרחב שקט, נגיש וידידותי לאנשים עם צרכים מיוחדים. <b>המוזיאון לתרבות הפלשתים על שם קורין ממן.</b> <b>לפרטים נוספים</b><b> <a href="https://www.facebook.com/events/583341452477152/">לחצו כאן</a></b></p>
      <figure>
        <img src="https://www.ashdodnet.com/dyncontent/2019/11/29/3e887eba-26d5-46cc-b6eb-bffdb91c2b0d.jpeg"/>
        <figcaption>שירת המונים באשדוד</figcaption>
      </figure>
      <p><b>יום שלישי, 17.12 בשעה 16:30 -</b> <b>שירת המונים בסימן שוויון זכויות והזדמנויות לאנשים עם צרכים נוספים <br/></b>כולם מוזמנים לשירת המונים בה כולנו שרים כי כולנו שווים. ניפגש באולמי בלה ווידה שבאזור התעשייה באשדוד ונשיר כולנו יחד את השיר "לבחור נכון" של אמיר דדון, כדי להעלות את המודעות לאנשים עם צרכים מיוחדים. במקום יתקיימו בנוסף דוכני מידע ומכירה להנאת המשתתפים. <b>אולמי "בלה וידה", רח' הבושם 12.</b> <b>פתוח לקהל הרחב. לפרטים והרשמה <a href="https://forms.gle/yPxP4pdsn2yMNmi97.">לחצו כאן</a></b></p>
      <p>אנו מכבדים זכויות יוצרים ועושים מאמץ לאתר את בעלי הזכויות בצילומים המגיעים לידינו. אם זיהיתים בפרסומינו צילום שיש לכם זכויות בו, אתם רשאים לפנות אלינו ולבקש לחדול מהשימוש באמצעות כתובת המייל: info@isnet.co.il</p>
      <p>
        <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A9%D7%99%D7%A4%D7%95%D7%A6%D7%99%D7%9D-%D7%95%D7%AA%D7%99%D7%A7%D7%95%D7%A0%D7%99%D7%9D/%D7%94%D7%90%D7%97%D7%99%D7%9D-%D7%A7%D7%99%D7%93%D7%A8?utm_content=LinksUnderArticles">רוצים לשפץ את הבית ? לפרטים לחצו כאן</a>
      </p>
    </article>
  </body>
</html>