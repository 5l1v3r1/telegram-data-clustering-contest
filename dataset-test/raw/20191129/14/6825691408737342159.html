<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/imoniu-pulsas/lietuvos-pasto-valdyboje-kol-kas-dirba-ne-visi-paskirti-nariai-941870"/>
    <meta property="og:site_name" content="Kauno diena"/>
    <meta property="article:published_time" content="2019-11-29T14:24:00+00:00"/>
    <meta property="og:title" content="Lietuvos pašto valdyboje kol kas dirba ne visi paskirti nariai"/>
    <meta property="og:description" content="Valstybės valdomo Lietuvos pašto valdyboje kol kas dirba keturi iš penkių į ją susisiekimo ministro paskirtų narių. Lietuvos bankas (LB) kol kas nėra pritaręs Susisiekimo ministerijos Teisės ir personalo skyriaus patarėjo Povilo Drižo kandidatūrai."/>
  </head>
  <body>
    <article>
      <h1>Lietuvos pašto valdyboje kol kas dirba ne visi paskirti nariai</h1>
      <address><time datetime="2019-11-29T14:24:00+00:00">29 Nov 2019, 14:24</time> by <a rel="author" href="https://kauno.diena.lt/autoriai/sarunas-sabaitis" target="_blank">Šarūnas Sabaitis, BNS</a></address>
      <p>
        <b>Valstybės valdomo Lietuvos pašto valdyboje kol kas dirba keturi iš penkių į ją susisiekimo ministro paskirtų narių. Lietuvos bankas (LB) kol kas nėra pritaręs Susisiekimo ministerijos Teisės ir personalo skyriaus patarėjo Povilo Drižo kandidatūrai.</b>
      </p>
      <p>Šios savaitės pradžioje LB pritarė trijų Susisiekimo ministerijos atstovų – Romos Andruškevičienės, Sauliaus Kerzos bei Janinos Laskauskienės, taip pat ministerijai pavaldaus Lietuvos radijo ir televizijos centro generalinio direktoriaus Remigijaus Šerio kandidatūroms.</p>
      <p>Paskyrus daugiau kaip pusę valdybos narių ji gali pradėti darbą. Ministras Jaroslavas Narkevičius ketvirtadienį sakė, kad pirmasis naujos valdybos posėdis turėtų įvykti kitą savaitę.</p>
      <p>Kodėl kol kas nepritarta P. Drižo kandidatūrai, oficialiai neskelbiama. Su juo BNS susisiekti nepavyko. Anksčiau jis buvo transporto atašė Lietuvos nuolatinėje atstovybėje ES.</p>
      <p>Naujoji valdyba paskirta ketverių metų kadencijai, tačiau, pasak J. Narkevičiaus, netrukus ji turėtų būti atnaujinta trimis nepriklausomais nariais.</p>
      <p>Senoji valdyba atšaukta nuo lapkričio 26 dienos, nors nepriklausomi nariai tvirtino, kad jų įgaliojimai nutrūko spalio 31 dieną, ministrui pasirašius pirmą įsakymą ją atleisti. Ministras ir jį pavadavęs aplinkos ministras iš viso pasirašė 3 įsakymus dėl valdybos atleidimo, abi šalys nesutarė, ar jie galiojantys.</p>
      <p>Kaip nepriklausomi nariai ankstesnėje valdyboje dirbo jos pirmininkas Nerijus Datkūnas, Jūratė Stanišauskienė, Danielius Merkinas ir Gražvydas Jukna.</p>
      <p>N. Datkūnas yra teigęs, kad J. Narkevičius reikalavo nedelsiant nutraukti Vilniaus, Kauno ir Klaipėdos centrinių pašto pastatų pardavimo aukcionus bei atleisti Lietuvos pašto generalinę direktorę Astą Sungailienę.</p>
      <p>Tačiau valdyba nesutiko to padaryti, nes ministerijos reikalavimai, anot N. Datkūno, būtų žalingi bendrovei.</p>
    </article>
  </body>
</html>