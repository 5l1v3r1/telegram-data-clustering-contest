<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-nedeli-zacne-fungovat-nove-myto-spusteni-budou-provazet-kolony/1826765?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T14:07:00+00:00"/>
    <meta property="og:title" content="V neděli začne fungovat nové mýto, spuštění budou provázet kolony"/>
    <meta property="og:description" content="Praha - V neděli začne na tuzemských dálnicích fungovat nové mýto. Jeho spuštění budou v prvních dnech nejspíš provázet dlouhé kolony kamionů u hraničních přechodů. Budou důsledkem pomalé registrace dopravců do nového systému, dnes jich scházelo stále více než 150.000 z celkem očekávaného počtu 458.000. CzechToll, budoucí správce systému, proto u hranic v minulých dnech rozmístil mobilní registrační pracoviště a posílil kapacity obchodních míst a řídící centrály."/>
  </head>
  <body>
    <article>
      <h1>V neděli začne fungovat nové mýto, spuštění budou provázet kolony</h1>
      <address><time datetime="2019-11-29T14:07:00+00:00">29 Nov 2019, 14:07</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V neděli začne na tuzemských dálnicích fungovat nové mýto. Jeho spuštění budou v prvních dnech nejspíš provázet dlouhé kolony kamionů u hraničních přechodů. Budou důsledkem pomalé registrace dopravců do nového systému, dnes jich scházelo stále více než 150.000 z celkem očekávaného počtu 458.000. CzechToll, budoucí správce systému, proto u hranic v minulých dnech rozmístil mobilní registrační pracoviště a posílil kapacity obchodních míst a řídící centrály.</p>
      <slideshow>
        <figure>
          <img src="https://i3.cn.cz/6/1574940535_23-mtn2.png"/>
        </figure>
        <figure>
          <img src="https://i3.cn.cz/6/1574940410_22-mtn1.png"/>
        </figure>
        <figure>
          <img src="https://i3.cn.cz/6/1574334610_P201911210482701.jpg"/>
        </figure>
        <figure>
          <img src="https://i3.cn.cz/6/1571657076_P201910210454701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3397">Fotogalerie: Mýtný systém společnosti CzechToll</a>
        </figcaption>
      </slideshow>
      <p>Podle údajů z dnešního rána bylo do nového mýta zatím přihlášeno přes 300.000 vozidel. Mezi dopravci pak je rozesláno necelých 200.000 palubních jednotek. Stále zbývá přihlásit desítky tisíc aut například z Polska nebo Německa.</p>
      <p>Kvůli nedostatečným registracím a pomalému přebírání palubních jednotek tak hrozí zejména u hranic dlouhé kolony, a to zejména od pondělního rána. Nejhorší situace se podle dopravního modelu CzechTollu dá očekávat na česko-slovenském přechodu u Lanžhotu na Břeclavsku, kde by kolony mohly dosahovat až 12 kilometrů. Fronty přes deset kilometrů hrozí například také u Bohumína. Několikakilometrové kolony hrozí na dalších hraničních přechodech, zejména s Polskem a Slovenskem, nárazově také ve vnitrozemí.</p>
      <p>CzechToll kvůli tomu posílil kapacity registrací. Už v tomto týdnu se začalo u hranic pohybovat 15 registračních vozů, které budou v případě potřeby přejíždět mezi jednotlivými krizovými místy. Auta stojí zejména u hraničních přechodů nebo na velkých odpočívadlech v jejich blízkosti. Vedle toho společnost vytvořila dalších 11 dočasných pracovišť, kterými rozšířila kapacitu zavedených obchodních míst, jde hlavně o benzínové pumpy. Minimálně pro celý příští týden CzechToll také zdvojnásobí počet pracovníků pražské řídící centrály na 120 pracovníků. Provoz budou koordinovat také posílené policejní hlídky.</p>
      <p>Nové mýto bude fungovat na 2300 kilometrech dálnic a silnic. Oproti současnosti se tak mýtné rozšíří o přibližně 860 kilometrů silnic první třídy, na nichž bude systém spuštěn na začátku příštího roku. Systém je postaven na satelitní technologii, bude tak využívat služby zavedených satelitních a navigačních systémů jako GPS, Galileo nebo Glonass. Současně se spuštěním nového mýta bude vypnuta stávající mikrovlnná technologie, jejíchž nejviditelnější částí byly mýtné brány. Nový systém bude využívat 49 těchto bran pro kontrolu zaplacení mýtného, dalších 11 postaví na nových úsecích. Pro dalších zhruba 210 bran, které zůstanou po stávajícím systému, hledá stát využití, jedním z nich by měl být například systém elektronických dálničních známek.</p>
      <p>Nové mýto bude provozovat konsorcium firem CzechToll ze skupiny PPF podnikatele Petra Kellnera a slovenské SkyToll, které zvítězilo v tendru na nový mýtný systém a jeho provozovatele loni. Uspělo s nabídkou 10,75 miliardy korun za desetiletý provoz mýta. To u nás dosud provozovala firma Kapsch. Od roku 2007 stát na mýtném vybral kolem 108 miliard korun.</p>
    </article>
  </body>
</html>