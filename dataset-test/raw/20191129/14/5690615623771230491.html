<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838570-budinki-u-kiyevi-vidklyuchayut-vid-elektropostachannya-u-kdma-rozpovili-scho-robiti"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T14:43:00+00:00"/>
    <meta property="og:title" content="У Києві відключають будинки від електропостачання: у КДМА розповіли, що робити"/>
    <meta property="og:description" content="КИЇВ. 29 листопада. УНН. У Києві вже кілька будинків відключили від електропостачання, а деякі відключать на вихідних через заборгованість за спожиту …"/>
  </head>
  <body>
    <article>
      <h1>У Києві відключають будинки від електропостачання: у КДМА розповіли, що робити</h1>
      <address><time datetime="2019-11-29T14:43:00+00:00">29 Nov 2019, 14:43</time> by <a rel="author">Антоніна Карташева</a></address>
      <p><b>КИЇВ. 29 листопада. УНН.</b> У Києві вже кілька будинків відключили від електропостачання, а деякі відключать на вихідних через заборгованість за спожиту електроенергію обслуговуючими організаціями. Про це повідомила на брифінгу представник департаменту житлово-комунальної інфраструктури КМДА Віра Радченко, передає <b>УНН</b>.</p>
      <p>"Компанії не розраховувалися у повному обсязі з постачальниками універсальних послуг, після чого вони потрапляли до постачальника останньої надії. Постачальник останньої надії має можливість постачати електроенергію за тарифом, який вище майже на 1 грн від постачальника універсальних послуг і тільки протягом 3 місяців. Коли компанія не розраховується з постачальником останньої надії ми змушені відключати будинок від електропостачання", - зазначила Радченко.</p>
      <p>За її словами, не всі розуміють, що у вартість обслуговування будинку входить електропостачання ліфтів і місць загального користування.</p>
      <p>"Деякі будинки в місті Києві вже відключені від електропостачання, наприклад, електроенергії ліфтів. Деякі можуть опинитися в такій ситуації вже на цих вихідних", - зазначила Радченко.</p>
      <p>За словами представника ДТЕК Київські електромережі, заборгованість населення за електроенергію у Києві складає 120 млн грн, а заборгованість юридичними особами – 240 млн грн.</p>
      <p>"Мешканці у яких є прямі договори у квартирах, вони від цього не страждають. Страждають тільки від відключення ліфтів, освітлення під’їздів і, якщо є, відключаються насоси відкачування і індивідуальні теплові пункти, до яких не постачається електроенергія", - зазначила Радченко.</p>
      <p>За словами радника заступника голови КМДА Петра Пантелеєва Олексія Тихонова, проблеми з заборгованістю у столиці не лише за електроенергію, а і у сфері газу.</p>
      <p>"На даний момент У КМДА немає можливості якимось чином втручатися у дану ситуацію, бо це стосунки між суб’єктами господарювання і споживачами. Але ми проводимо консультації з мешканцями будинків і допомагаємо їм створювати ОСББ", - зазначив Тихонов.</p>
      <p>За його словами, мешканці повинні виділяти представника від будинку, який буде слідкувати за тим, куди компанія витрачає гроші.</p>
      <p>"В цілому ситуація критична і без змін в діючому законодавстві і без інформаційної кампанії може призвести до тяжких наслідків", - зазначив представник КМДА.</p>
      <p>Нагадаємо, фракція "Слуга народу"<a href="https://www.unn.com.ua/uk/news/1833392-u-radi-khochut-strimati-tarifi-na-elektriku-poki-rinok-sche-zapratsyuvav-na-povnu"> ініціює обмеження</a> росту тарифів на електроенергію, оскільки ринок лише почав формуватись.</p>
    </article>
  </body>
</html>