<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/deprecierea-leului-un-pericol-pentru-masa-de-craciun-cum-vor-fi-afectati-romanii.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-29T14:02:00+00:00"/>
    <meta property="og:title" content="Deprecierea leului, un pericol pentru masa de Crăciun. Cum vor fi afectați românii"/>
    <meta property="og:description" content="Carnea de porc este cu 15-20% mai scumpă anul acesta de Sărbători, ca urmare a faptului că pe piaţa europeană există un deficit major de carne, iar moneda naţională s-a depreciat în ultima perioadă."/>
  </head>
  <body>
    <article>
      <h1>Deprecierea leului, un pericol pentru masa de Crăciun. Cum vor fi afectați românii</h1>
      <h2>Carnea de porc este cu 15-20% mai scumpă anul acesta de Sărbători, ca urmare a faptului că pe piaţa europeană există un deficit major de carne, iar moneda naţională s-a depreciat în ultima perioadă.</h2>
      <address>
        <time datetime="2019-11-29T14:02:00+00:00">29 Nov 2019, 14:02</time>
      </address>
      <p><i>„Ne confruntăm cu o criză a cărnii de porc. Pesta porcină a devastat China şi Asia, astfel că UE exportă masiv în această regiune. Acest lucru a făcut ca, de la începutul anului, preţul cărnii de porc în Europa să crească cu 30%"</i>, a precizat Dana Tănase, director executiv al Asociaţiei Române a Cărnii, prezentă la o conferinţă de profil.</p>
      <p>Conform datelor oficiale, <a href="https://stirileprotv.ro/stiri/actualitate/peste-jumatate-de-milion-de-porci-sacrificati-din-cauza-pestei-porcine-cum-sunt-afectati-romanii.html">peste 500.000 de porci au fost sacrificați din cauza focarelor de pestă porcină africană.</a></p>
      <p>La aceasta se adaugă şi deprecierea leului din ultima perioadă, a continuat ea.</p>
      <p><i>„E foarte greu să spui că aduci carne dintr-un stat membru, pentru că, practic, nu mai are nimeni. Membrii asociaţiei noastre au făcut comenzi cu şase luni în urmă pentru a avea carne acum. În ceea ce priveşte preţul, în magazinele din România deja se simte o scumpire de 15-20%",</i> a susţinut Tănase.</p>
      <p>Reprezentanta Asociaţiei Române a Cărnii a recomandat consumatorilor să cumpere carne doar din unităţile autorizate, precum hipermarketuri, măcelării şi magazine verificate de ANPC şi de direcţiile sanitar-veterinare, pentru a fi siguri de calitatea acesteia.</p>
      <p>Importurile de carne de porc au crescut atât cantitativ cât şi valoric în primele opt luni din acest an, faţă de perioada similară a anului trecut, ocupând în continuare prima poziţie în topul produselor agroalimentare importate, conform datelor Ministerului Agriculturii şi Dezvoltării Rurale (MADR), transmise la solicitarea Agerpres.</p>
      <p>Astfel, în perioada 1 ianuarie - 31 august 2019 au fost importate 179.079 tone de carne de porc, pentru care s-au cheltuit 362,39 milioane de euro, în timp ce anul trecut s-au adus de pe piaţa UE şi din ţări terţe 169.795 tone, în valoare de 312,46 milioane de euro.</p>
      <p> </p>
      <h3>România, în deficit</h3>
      <p> </p>
      <p>România a înregistrat în primele opt luni ale acestui an un deficit de 1,14 miliarde de euro în comerţul cu produse agroalimentare, în creştere cu 24% faţă de aceeaşi perioadă a anului trecut, când acesta s-a cifrat la 923,44 milioane de euro.</p>
      <p>În perioada menţionată, exporturile s-au majorat cu aproape 6%, însumând 4,28 miliarde de euro, însă importurile au crescut cu 9,3%, până la 5,43 de miliarde de euro.</p>
      <p>Cantitatea totală de produse agroalimentare exportate în perioada ianuarie-august 2019 în ţările intra şi extra comunitare a fost aproape dublă faţă de cea a importată, însă România continuă să exporte cu precădere materii şi aduce din import produse procesate cu valoare adăugată mare.</p>
      <p>Astfel, în primele opt luni au fost exportate 11,23 de milioane de tone de produse agroalimentare, în creştere faţă de aceeaşi perioadă a anului trecut, când s-a consemnat o cantitate de 10,801 milioane de tone. Importurile au totalizat 5,87 milioane de tone la opt luni, faţă de 5,65 milioane de tone în perioada similară din 2018.</p>
      <p>Sursa: Agerpres</p>
    </article>
  </body>
</html>