<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623951/%D8%A7%D8%B9%D9%84%D8%A7%D9%85-%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%A8%D8%B1%D9%88%D8%B2-%D9%88-%D8%AF%D8%B1%D9%85%D8%A7%D9%86-%D8%A7%DB%8C%D8%AF%D8%B2-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T14:28:00+00:00"/>
    <meta property="og:title" content="اعلام آخرین وضعیت بروز و درمان ایدز در ایران"/>
    <meta property="og:description" content="رییس اداره ایدز و کنترل بیماری‌های آمیزشی وزارت بهداشت با اشاره به شعار روز جهانی ایدز مبنی بر &quot; آگاهی و پیشگیری، آزمایش و درمان اچ آی وی، همه در یک کشتی نشسته‌ایم&quot;، آخرین وضعیت بروز و درمان این بیماری در کشور را تشریح کرد."/>
  </head>
  <body>
    <article>
      <h1>اعلام آخرین وضعیت بروز و درمان ایدز در ایران</h1>
      <h2>"آگاهی و پیشگیری، آزمایش و درمان HIV، همه در یک کشتی نشسته‌ایم"</h2>
      <address>
        <time datetime="2019-11-29T14:28:00+00:00">29 Nov 2019, 14:28</time>
      </address>
      <p>
        <i>رییس اداره ایدز و کنترل بیماری‌های آمیزشی وزارت بهداشت با اشاره به شعار روز جهانی ایدز مبنی بر " آگاهی و پیشگیری، آزمایش و درمان اچ آی وی، همه در یک کشتی نشسته‌ایم"، آخرین وضعیت بروز و درمان این بیماری در کشور را تشریح کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر پروین افسر کازرونی، در آستانه روز جهانی ایدز با تاکید بر اهمیت شعار این روز جهانی، گفت: "اچ آی وی" یک بیماری عفونی قابل کنترل است که در صورت تشخیص زودهنگام و شروع درمان، نه تنها فرد عمر طبیعی خواهد داشت، بلکه قابلیت انتقال بیماری به دیگران نیز نزدیک به صفر می‌شود. به همین دلیل رسالت مهم ما دادن آگاهی به مردم جهت پیشگیری، برطرف کردن باورهای غلط، فراهم آوردن امکان تشخیص زودهنگام بیماری و ارائه درمان بموقع است.</p>
      <p><b>آخرین آمار ابتلا به ایدز در کشور</b><br/>وی در مورد آخرین وضعیت آماری ابتلا و درمان ایدز در کشور، گفت: کل موارد ثبت شده این بیماری از ابتدا تا کنون ۴۰ هزار و ۵۷۳ نفر بوده‌اند که ۶۰.۱ درصد به دلیل اعتیاد تزریقی و ۲۲.۲ به دلیل رابطه جنسی پرخطر به این بیماری مبتلا شده‌اند؛ در این میان سهم زنان ۱۸ درصد و سهم مردان ۸۲ درصد بود است. ۵۰ درصد کل موارد شناخته شده در زمان تشخیص در گروه سنی ۲۰ تا ۳۵ سال بوده‌اند.</p>
      <figure>
        <img src="https://aftabnews.ir/files/fa/news/1398/9/8/364948_949.jpg"/>
      </figure>
      <p><b>موارد بروز در شش ماهه نخست امسال</b><br/>رییس اداره ایدز و کنترل بیماری‌های آمیزشی وزارت بهداشت در خصوص موارد جدید تشخیص داده شده ایدز در شش ماهه نخست سال اظهار کرد: حدود هزار نفر در شش ماهه نخست سال جاری تشخیص داده شده‌اند. این آمار بیانگر آن است که در موارد تشخیصی جدید ۳۱درصد زن و ۶۹ درصد مردان هستند. از این تعداد ۴۶.۴ به دلیل رابطه جنسی پرخطر و ۲۲ درصد به دلیل اعتیاد تزریقی به ایدز مبتلا شده‌اند.</p>
      <p><b>بی‌اطلاعیِ مبتلایان، چالش وزارت بهداشت در شناسایی موارد بیماری</b><br/>کازرونی ادامه داد: تخمین ما از آمار ابتلا به ایدز حدود ۶۰ هزار مبتلای زنده است، اما درحال حاضر ۲۱ هزار و ۶۳۵ مورد آنها تشخیص داده شده‌اند. این آمار نشان می‌دهد ۶۵ درصد موارد مبتلا از وضعیت خود آگاه نیستند و تشخیص داده نشده‌ و تحت مراقبت و درمان نیستند و به این ترتیب ویروس از فرد مبتلا به همسر و فرزندش منتقل شده و موارد افزایش می یابد. چالشی که اکنون ما با آن روبرو هستیم، تفاوت میان میزان تخمین ما از افراد مبتلا به اچ آی وی و کسانی است که برای دریافت خدمات درمانی مراجعه می‌کنند. یکی از دلایل این موضوع آگاهی کم در خصوص وجود این مراکز است.</p>
      <p><b>نقش رسانه‌ها در افزایش آگاهی جامعه درباره ایدز</b><br/>رییس اداره ایدز و کنترل بیماری‌های آمیزشی وزارت بهداشت با اشاره به به برنامه ملی پیشگیری و کنترل ایدز، افزود: ۲۳ وزارتخانه، سازمان و بخش‌های غیر دولتی در راستای برنامه ملی پیشگیری و کنترل ایدز متعهد شده و همکاری می‌کنند. آنچه در حال حاضر اهمیت دارد نقش رسانه‌ها در افزایش آگاهی جامعه در مورد بیماری، راه‌های پیشگیری و ترغیب افراد به مراجعه به مراکز جهت آموزش، آزمایش داوطلبانه است.</p>
      <p><b>خدمات محرمانه ۲۰۰ مرکز مشاوره بیماری‌های رفتاری در کشور</b><br/>وی در ادامه صحبت‌هایش با بیان اینکه در کل کشور ۲۰۰ مرکز مشاوره بیماری‌های رفتاری جهت آموزش، پیشگیری، کنترل و درمان ایدز فعال است، این مراکز در نهایت رازداری و محرمانگی و رعایت حقوق بیمار کلیه خدمات مشاوره آزمایش و مراقبت و درمان را ارائه می‌دهند.</p>
      <p>رییس اداره ایدز و کنترل بیماری‌های آمیزشی وزارت بهداشت تاکید کرد: افراد می‌توانند جهت کسب اطلاعات مرتبط با اچ آی وی / ایدز و بیماری‌های آمیزشی و دریافت آدرس و تلفن کلیه مراکز ارایه خدمات آموزشی، مشاوره‌ای، تشخیص و مراقبت در سراسر کشور به سایت وزارت بهداشت به آدرس WWW.HIV-STI.IR مراجعه کنند.</p>
    </article>
  </body>
</html>