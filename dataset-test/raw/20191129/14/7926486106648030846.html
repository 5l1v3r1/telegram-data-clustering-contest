<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014762/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7%DB%8C-%D8%A7%D8%B3%D8%A7%D8%B3%DB%8C-%D8%AF%D8%B1-%D8%AA%D9%87%D8%B1%D8%A7%D9%86-%D8%AC%D8%AF%D9%88%D9%84"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T14:30:00+00:00"/>
    <meta property="og:title" content="آخرین وضعیت‌ قیمت کالاهای اساسی در تهران +جدول"/>
    <meta property="og:description" content="در یک گزارش میدانی از بازارهای تهران و شهرستان‌ها آخرین وضعیت‌ قیمت کالاهای اساسی در استان تهران پس از شوک بنزینی را بررسی کرده‌ایم."/>
  </head>
  <body>
    <article>
      <h1>آخرین وضعیت‌ قیمت کالاهای اساسی در تهران +جدول</h1>
      <address>
        <time datetime="2019-11-29T14:30:00+00:00">29 Nov 2019, 14:30</time>
      </address>
      <p>
        <i>در یک گزارش میدانی از بازارهای تهران و شهرستان‌ها آخرین وضعیت‌ قیمت کالاهای اساسی در استان تهران پس از شوک بنزینی را بررسی کرده‌ایم.</i>
      </p>
      <p>به گزارش مشرق، در سال‌های اخیر مشکلات اقتصادی و کاهش قدرت خرید خانوار نمایان و تشدید شده است. در واقع افزایش قیمت کالاها مشکلاتی را برای خانوار ایجاد کرده و نارضایتی‌هایی را در سطح کشور به دنبال داشته است. افزایش نرخ ارز در سال ۹۶ و افزایش تورم به دنبال آن، باعث بالا رفتن قیمت کالاها شد و دولت برای کنترل بازار و نرخ کالاها به تخصیص ارز دولتی برای واردات اقدام نمود. البته طبق شواهد می‎توان این را بیان کرد که اقدام دولت به کاهش قیمت‌ها منجر نشده است.</p>
      <blockquote>بیشتر بخوانید:<br/><a href="https://www.mashreghnews.ir/news/1014560/%D9%BE%DB%8C%D8%B4%DA%AF%D8%A7%D9%85%D8%A7%D9%86-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%87%D8%A7-%D8%A8%D8%B9%D8%AF-%D8%A7%D8%B2-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%B1%D8%A7-%D8%A8%D8%B4%D9%86%D8%A7%D8%B3%DB%8C%D8%AF">پیشگامان افزایش قیمت‌ها بعد از گرانی بنزین را بشناسید<br/></a><a href="https://www.mashreghnews.ir/news/1014355/%DA%86%D8%A7%D8%B4%D9%86%DB%8C-%D8%A7%D9%86%D9%81%D8%AC%D8%A7%D8%B1%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%D8%A8%D9%87-%D9%86%D8%A7%D9%85-%D8%B3%D8%B1%DA%A9%D9%88%D8%A8-%D9%82%DB%8C%D9%85%D8%AA-%D9%87%D8%A7">چاشنی انفجاری در بازار به نام سرکوب قیمت‌ها <br/></a><a href="https://www.mashreghnews.ir/news/1014259/%D8%AE%D8%A7%D9%86%D9%88%D8%A7%D8%B1%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D8%A7%D8%B2-%D9%BE%D8%B3-%D9%87%D8%B2%DB%8C%D9%86%D9%87-%D9%87%D8%A7-%D8%A8%D8%B1-%D9%85%DB%8C-%D8%A2%DB%8C%D9%86%D8%AF-%D8%AC%D8%AF%D9%88%D9%84">خانوارهای ایرانی از پس هزینه ها بر می‌آیند؟ +جدول<br/></a><a href="https://www.mashreghnews.ir/news/1013989/%DB%8C%D8%A7%D8%AF%D8%AA%D8%A7%D9%86-%D9%87%D8%B3%D8%AA-%DA%AF%D9%81%D8%AA%DB%8C%D8%AF-%D8%AC%D8%B2-%D8%A8%D9%86%D8%B2%DB%8C%D9%86-%DA%A9%D8%A7%D9%84%D8%A7%DB%8C%DB%8C-%DA%AF%D8%B1%D8%A7%D9%86-%D9%86%D9%85%DB%8C-%D8%B4%D9%88%D8%AF">یادتان هست گفتید جز بنزین کالایی گران نمی‌شود؟</a></blockquote>
      <p>در چند روز اخیر نیز به دنبال سهمیه بندی و گرانی بنزین در کشور، این هراس در جامعه شکل گرفت که باید منتظر افزایش مجدد قیمت کالاها باشیم. به طوری که رضا رحمانی وزیر صنعت با بیان اینکه به هیچ عنوان اجازه افزایش قیمت‌ها را نخواهیم داد گفته بود: ما ابتدا از خودمان شروع کردیم و مجوز افزایش قیمت دستگاه‌های دولتی را لغو کردیم، ضمن اینکه در شرایط کنونی دستگاه‌های دولتی حتی نباید تقاضای افزایش قیمت کنند و اگر هم تقاضا کنند تنظیم بازار آن را نخواهد پذیرفت.</p>
      <p>سازمان حمایت از مصرف‌کنندگان و تولیدکنندگان نیز در اطلاعیه ای هرگونه افزایش قیمت کالاها و خدمات به‌خصوص به‌بهانه افزایش نرخ بنزین، را ممنوع اعلام کرد.</p>
      <p>اسحاق جهانگیری معاون اول رییس جمهور نیز در این باره اظهار داشت: هیچ کالا و خدماتی در شرایط حاضر نباید گران بشود، دولت تصمیم و مجوزی برای این کار تا پایان سال ندارد.</p>
      <h3>افزایش ۱۰۰ درصدی نرخ کرایه وانت‌بارها عامل گرانی میوه</h3>
      <p>گزارش های میدانی خبرنگار  از شهر تهران حاکی از آن است که به دنبال گرانی بنزین قیمت برخی کالاها افزایش یافته است. این اثر را به طور مستقیم می‌توان در کرایه وانت‌بارها مشاهد کرد، به طوری که برخی از فروشندگان از افزایش نرخ کرایه های وانت‌بارها گلایه دارند که باعث شده است قیمت برخی از میوه‌ها و صیفی‌جات نیز به دنبال آن افزایش پیدا کند به طوری که میوه‌فروش‌ها از افزایش ۸۰ تا ۱۰۰ درصدی نرخ کرایه وانت‌بارهای داخل و خارج شهرها گلایه دارند.</p>
      <p>قیمت هر کیلوگرم گوجه‌فرنگی در بازار میوه و تره‌بار خیابان شهید مرتجایی در میدان امام حسین به رقمی بین۱۰ تا ۱۳ هزار تومان رسیده است که البته به گفته برخی از مغازه‌داران بیشتر به علت فرا رسیدن فصل سرما و بارندگی است و کمتر به موضوع گرانی بنزین ارتباط دارد.</p>
      <p>علاوه بر گوجه فرنگی، در بازار اقلامی مصرفی میوه و صیفی جات مانند نارنگی، پرتقال و انار هم در روزهای اخیر رشد قیمت داشته‌اند. به طور متوسط قیمت برخی از میوه ها بین ۱۰۰۰ تا ۲۰۰۰ تومان افزایش قیمت داشته‌اند که مغازه‌داران این افزایش قیمت را به خاطر افزایش هزینه کرایه‌ها می‌باشد.</p>
      <p>قیمت مرغ نیز افزایش را شاهد بوده، به طوری که با نرخ ۱۲۹۰۰ عرضه شده است که حدود ۴۰۰ تا ۵۰۰ تومان افزایش داشته است. هر شانه تخم‌مرغ نیز از ۱۷۰۰۰ به ۱۹۰۰۰ تومان رسیده است که البته بنا به گفته فروشندگان این افزایش قیمت به دلیل فصل سرما و آزاد شدن صادرات تخم‌مرغ رخ داده است و نه افزایش قیمت بنزین. قیمت گوشت گوساله و گوسفندی نیز تقریباً تغییری نداشته است.</p>
      <p>گزارش های میدانی از بازار مولوی تهران نیز نشان می‌دهد اقلامی مانند برنج و حبوبات نیز مقداری با افزایش قیمت مواجه شدند. در حال حاضر جز برنج ایرانی که حدود ۱۰۰۰ تومان افزایش قیمت داشته است، باقی انواع برنج تغییری نسبت به قبل نداشته است.</p>
      <h3>احتکار عامل افزایش ۱۰ درصدی قیمت حبوبات در بازار تهران</h3>
      <p>در حبوبات نیز برخی از اقلام تغییرات حدود ۱۰ درصدی داشته است. برای مثال لپه از ۱۲۵۰۰ به ۱۴۰۰۰ تومان رسیده است.برخی از فروشندگان در رابطه با افزایش قیمت حبوبات، گرانی بنزین را عامل آن نمی‌دانستند و اینگونه اظهار می‌کردند که عامل اصلی تاجران و عمده فروشان هستند که از توزیع بار خودداری می‌کنند و با این کار قیمت اقلام را بالا می‌برند. روغن مایع و جامد نیز تغییری نداشته و قیمت آن ثابت باقی مانده است.</p>
      <p>آنچه که مشخص است این است که افزایش قیمت برخی از کالاها بی‌ارتباط با گرانی بنزین بوده اند و بسیاری از اقلام نیز تغییر نداشته اند. اما افزایش قیمت در بازار میوه متاثر از گرانی بنزین بوده است. همچنین ثبات قیمت در برخی از اقلام به این دلیل است که برخی از فروشندگان نسبت به قیمت خرید قبلی، فروش دارند و بار تازه‌ای را خریداری نکرده‌اند که با قیمت خرید جدید، قیمت‌گذاری کنند.</p>
      <p>این افزایش قیمت‌ها در نهایت اعتراف وزیر صنعت را به دنبال داشت و با تایید آثار گرانی بنزین، اظهار داشت: برخی از گرانی‌ها تاثیر طبیعی دارد و وقتی بنزین از هزار تومان به هزار و ۵۰۰ تومان رسیده قطعاَ یک تاثیری بر برخی از کالاها خواهد داشت.</p>
      <h3>نایب رییس فراکسیون امید: دولت در نظارت بر قیمت‌ها بی‌انگیزه و منفعل رفتار می‌کند</h3>
      <p>محمدرضا تابش نایب رییس فراکسیون امید با تاکید بر اینکه پیش‌بینی می‌شود که در ماه‌های آینده فشار مضاعف اقتصادی را بر مردم شاهد باشیم، اظهار داشته است که دولت در نظارت بر قیمت‌ها بی‌انگیزه و منفعل رفتار می‌کند.</p>
      <p>نکته اساسی در رابطه با گرانی‌ها مسئله سازمان تعزیرات و ضعف نظارت بر بازار است که طبق وعده‌های مسئولین، سازمان تعزیرات حضور جدی در بازار برای مقابله با گرانی‌ها نداشته است. این انفعال، اعتراض برخی را نیز در پی داشته است. گزارش میدانی از حضور مأموران این نهاد نظارتی در بازار و افزایش نظارت‌ها بر فروشندگان را نشان نمی‌دهد. فروشندگان نیز این نظارت‌ها بر محل عرضه کالاها را رد می‌کنند اما نظارت‌ها تولیدکنندگان باعث شده‌ آن‌ها فعلا قیمت مصرف‌کننده‌ را نغییر ندهند اما به بهانه‌های مختلف مانند حذف تخفیف‌های مختلف قیمت‌ کالاها خرده‌فروشان افزایش یابد.</p>
      <p>در گزارش میدانی به عمل آمده از بازارهای محلی شهرستان‌های استان تهران نشان می‌دهد مرغ و گوشت قرمز افزایش قیمتی ندارند، اما میوه ۵۰۰ تا ۱۰۰۰ تومان و گوجه تا ۱۰ هزار تومان افزایش قیمت داشته که این محصول رکورد ۱۷۰۰۰ تومانی را  اکنون ثبت کرده است که ارتباطی با افزایش قیمت بنزین ندارد.</p>
      <p>برنج هندی و ایرانی ۲ تا ۳ هزار تومان افزایش یافته که قیمت ایرانی این محصول از ۱۹۵۰۰ تومان به ۲۱۵۰۰ تومان رسیده و با حبوبات نیز ۱۰ درصد افزایش و لبنیات بدون تغییر مانده است.</p>
      <p>بررسی‌ها نشان می‌دهد قیمت روغن قبل و بعد از افزاش نرخ بنزین ثابت بوده و تخم مرغ از کارتنی ۹۶۰۰۰ تومان به ۱۰۸۰۰۰ تومان رسیده که به عبارتی تخم مرغ هر عدد ۵۵۰ تومان گذشته اکنون ۷۰۰ تومان عرضه می‌شود، حبوبات افزایشی نبوده و در لبنیات تنها پنیر ۲ تا ۴ هزار تومان صعود کرده است که البته افزایش قیمت آن‌ در آذر و دی ماه طبیعی است گرچه هزینه حمل نقل نیز بر آن بی‌تأثیر نبوده است.</p>
      <h3>قیمت عمده گران می‌شود اما قیمت مصرف‌کننده تغییر نکرده است</h3>
      <p>نکته قابل توجهی که نظر خبرنگار را به خود جلب کرد افزایش قیمت پایه در برخی کالاها بود به طور مثال قیمت پایه رب برای فروشنده از ۱۱۰۰۰ تومان به ۱۲۳۰۰ تومان رسیده اما قیمت مصرف کننده بدون تغییر ۱۳هزار تومان، قیمت روغن نیز برای فروشنده از ۱۵۵۰۰ تومان به ۱۵۸۰۰ تومان رسیده  و قیمت برای مصرف کننده همچنان ۱۷۰۰۰ تومان ثابت است.</p>
      <p>گرچه کرایه تاکسی‌های خطی دارای قیمت‌ و مسیر مصوب بدون تغییر بوده است اما قیمت‌های مسیری تاکسی‌ها و مسافربران شخصی از ۵۰۰ تا ۱۰۰۰ تومان در تهران و شهرستان‌ها افزایش داشته است. به طور مثال کرایه قریب به اتفاق خودروها از میدان قزوین تا میدان انقلاب از ۲۵۰۰ تومان به ۳۰۰۰ تومان در تهران افزایش یافته است.</p>
      <p>با این حال درکنار تاثیر مستقیم گرانی بنزین بر قیمت کالاها، اثر روانی جامعه نیز موثر خواهد بود. در صورت کوتاهی و سستی نهادهای مسئول در مقابله با افزایش نرخ کالاها، این آثار گرانی بنزین در آینده بیشتر نمایان خواهد شد. نگرانی‌هایی نیز وجود دارد که این افزایش قیمت با افزایش قیمت شب عید تجمیع شده و در آستانه نوروز مردم با آن برخورد کنند.</p>
      <figure>
        <img src="https://cdn.mashreghnews.ir/d/2019/11/29/4/2656793.jpg"/>
      </figure>
      <p>منبع: فارس</p>
    </article>
  </body>
</html>