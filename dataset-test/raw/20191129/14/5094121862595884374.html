<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/nova-nadele-vyresi-pripad-otylie-vranske-analyza-dna-20191129.html"/>
    <meta property="og:site_name" content="Deník.cz"/>
    <meta property="article:published_time" content="2019-11-29T14:17:00+00:00"/>
    <meta property="og:title" content="Nová naděje: Vyřeší případ rozřezané Otýlie Vranské analýza DNA?"/>
    <meta property="og:description" content="Deník přináší seriál o někdejším podsvětí Prahy. Dnes je věnován vraždě, která se stala před 86 lety a dosud není objasněna."/>
  </head>
  <body>
    <article>
      <h1>Nová naděje: Vyřeší případ rozřezané Otýlie Vranské analýza DNA?</h1>
      <address><time datetime="2019-11-29T14:17:00+00:00">29 Nov 2019, 14:17</time> by <a rel="author">Adam Snellgrove</a></address>
      <p>Za první republiky byla Praha rájem pokoutné lásky. Prostitutkami a nevěstinci se hemžily i ty části, ve kterých dnes najdeme ty nejluxusnější obchody a restaurace. V roce 1933 do Prahy přijela dvaadvacetiletá Slovenka Otýlie Vranská, aby zde našla štěstí, nakonec však byla také nucena uchýlit se k nejstaršímu řemeslu. Právě ona se zapsala do dějin kriminalistiky jako případ, jenž dodnes mnohým vrtá hlavou.</p>
      <figure>
        <img src="https://g.denik.cz/63/53/1150344erre-kapsar-kapesni-zlodej-kradez-penezenka_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/z-prazskeho-podsveti-kdyz-kradly-sestry-ci-ruzena-zvana-buldok-20191122.html">Z pražského podsvětí. Když kradly sestry či Růžena zvaná Buldok Přečíst článek ›</a>
      </aside>
      <p>Dne 2. září 1933 byl na nádraží v Bratislavě objeven zapomenutý kufr s hrůzným obsahem odřezanýma ženskýma nohama a hlavou, zabalenými do prostěradla. Chybějící trup nalezli ještě ten den zřízenci košického nádraží. Neznámá podlehla dvěma ranám sekáčkem do hlavy.</p>
      <h3>K identifikaci pomohly vystavené fotky</h3>
      <p>Vyšetřování se chopil legendární kriminální rada Josef Vaňásek, předobraz rady Vacátka ze seriálu Hříšní lidé města pražského. Na jeho rozkaz byly oba kufry a fotky oběti vystaveny ve výloze v Bartolomějské ulici spolu s dalšími předměty, které se v nich našly: pánským i dámským spodním prádlem, mycí houbou a prostěradly s výšivkou „K 1“. Už čtyři dny po objevení těla jej identifikovaly sestry Vranské jako nejmladší Otýlii.</p>
      <figure>
        <img src="https://g.denik.cz/63/d3/mrtva-zena-ve-06_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/v-centru-prahy-u-novotneho-lavky-plavalo-ve-vltave-telo-mrtve-zeny-20191128.html">VIDEO: V centru Prahy u Novotného lávky plavalo ve Vltavě tělo mrtvé ženy Přečíst článek ›</a>
      </aside>
      <p>Ta byla ve svých kruzích známá jako „vesnické tele“, či „Slovačka“. Sexuální služby nabízela většinou jen za stravu a přespání. Kdo mohl mít zájem na její smrti? Podezření padlo na rotmistra Josefa Pěkného a prostitutku Antonii Koklesovou, Otýliiny známé, se kterými se sešla v předvečer své vraždy, a údajně se pohádali. Povedený párek si však navzájem dosvědčoval své alibi, a ačkoliv minimálně jeden z nich očividně lhal, vyšetřovatelé z nich nedokázali pravdu vytáhnout.</p>
      <p>Na policejní ředitelství dorazily stovky dopisů obsahujících tipy na pachatele, díky zájmu médií se podařilo sehnat mnoho svědků a zrekonstruovat přesně Otýliiny pohyby v onu osudnou noc. I přesto se ale případ dodnes nepodařilo vyřešit. Naděje je ale na obzoru: v nedávné době poskytli své DNA potomci Pěkného a Koklesové. Pokud byl někdo z nich vrahem, pravda by snad měla brzy vyplout na povrch.</p>
      <figure>
        <img src="https://g.denik.cz/1/c5/stodulky-sebevrazda-2_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/dvojnasobna-sebevrazda-ve-stodulkach-vyskocili-z-okna-matka-se-synem-20191111.html">Dvojnásobná sebevražda. Ve Stodůlkách vyskočili z okna matka se synem Přečíst článek ›</a>
      </aside>
    </article>
  </body>
</html>