<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/ardesia-contatto-alimenti.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-29T14:46:32+00:00"/>
    <meta property="og:title" content="Piatto in ardesia: una lettrice chiede se è un materiale sicuro a contatto con gli alimenti. Risponde Luca Foltran"/>
    <meta property="og:description" content="Un lettrice ci scrive:"/>
  </head>
  <body>
    <article>
      <h1>Piatto in ardesia: una lettrice chiede se è un materiale sicuro a contatto con gli alimenti. Risponde Luca Foltran</h1>
      <address><time datetime="2019-11-29T14:46:32+00:00">29 Nov 2019, 14:46</time> by <a rel="author" href="https://ilfattoalimentare.it/author/luca-foltran" target="_blank">Luca Foltran</a></address>
      <figure>
        <img src="https://ilfattoalimentare.it/wp-content/uploads/2019/11/AdobeStock_188789920.jpeg"/>
      </figure>
      <p><b>Un lettrice</b> ci scrive: “Mi è stato regalato un piatto in ardesia, per servire i finger food. Bella l’idea di portarlo in tavola ma mi chiedo se è salutare usarlo direttamente a contatto con i cibi. Sull’etichetta c’è scritto “prodotto di provenienza extra-UE” ed è importato da General Trade s.p.a.. C’è il simbolo “per alimenti” ma non so se fidarmi… Voi come la pensate? Grazie e buon lavoro Marinella</p>
      <p>
        <b>Alla domanda della lettrice risponde Luca Foltran, esperto di packaging e sicurezza dei materiali.</b>
      </p>
      <p><b>L’ardesia</b> è un materiale che, come molti altri, non gode di una legislazione armonizzata a livello comunitario; ovvero non esistono regole che permettano di stabilire se un articolo realizzato con questo materiale sia idoneo ad entrare in contatto con alimenti. In situazioni come queste, dove nemmeno a livello nazionale esistono leggi che stabiliscano quali requisiti debba possedere un articolo per essere destinato al contatto con alimenti, l’accertamento degli aspetti di sicurezza viene effettuato attraverso un’analisi dei rischi.</p>
      <p><b>Partendo</b> dalla composizione dell’articolo, sulla base di pareri scientifici, linee guida, studi, vengono individuate le potenziali criticità correlabili e viene definito un piano di prove adeguato a garantire la sicurezza del consumatore. Eventuali fenomeni di interazione tra articolo ed alimento non devono costituire un pericolo per la salute umana, non devono modificare la composizione del cibo e non devono alterarne odore, sapore, colore.</p>
      <p><b>La presenza</b> del simbolo di idoneità alimentare garantisce che questo tipo di valutazioni e prove siano state condotte e che l’articolo sia sicuro quando posto a contatto con un alimento.<br/>Il fatto che un prodotto sia fabbricato al di fuori dall’Unione Europea non rappresenta un problema o una criticità aggiuntiva, in quanto i controlli da effettuarsi per garantire la sicurezza del consumatore sono i medesimi. Anzi, in alcune situazioni per merci provenienti da Paesi come la Cina, sono state istituite misure ad hoc, più stringenti delle regole vigenti per articoli di produzione europea (ne è un esempio il Regolamento (UE) n. 284/2011 della Commissione, del 22 marzo 2011, che stabilisce condizioni particolari e procedure dettagliate per l’importazione di utensili per cucina in plastica a base di poliammide e di melammina originari della Repubblica popolare cinese e della regione amministrativa speciale di Hong Kong, Cina, o da esse provenienti).</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/interferenti-endocrini-additivo-bha.html"/>
        <a href="https://ilfattoalimentare.it/dolcificanti-pediatri-americani.html"/>
        <a href="https://ilfattoalimentare.it/anses-latte-in-polvere.html"/>
      </related>
    </article>
  </body>
</html>