<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/475303-lokalny-dzialacz-po-zglasza-nieprawidlowosci-ws-prawyborow"/>
    <meta property="og:site_name" content="wPolityce.pl"/>
    <meta property="article:published_time" content="2019-11-29T14:10:18+00:00"/>
    <meta property="og:title" content="Jaśkowiak i Kidawa walczą o poparcie. Tymczasem lokalny działacz PO zgłasza nieprawidłowości ws. prawyborów: &quot;Coś tutaj nie gra&quot;"/>
    <meta property="og:description" content="Lokalny działacz Platformy z Poznania Adrian Tomaszkiewicz napisał na Twitterze, że jest &quot;zniesmaczony&quot; przebiegiem partyjnych prawyborów w mediach społecznościowych i tym, że Małgorzata Kidawa-Błońska ma znacznie wi..."/>
  </head>
  <body>
    <article>
      <h1>Jaśkowiak i Kidawa walczą o poparcie. Tymczasem lokalny działacz PO zgłasza nieprawidłowości ws. prawyborów: "Coś tutaj nie gra"</h1>
      <address><time datetime="2019-11-29T14:10:18+00:00">29 Nov 2019, 14:10</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Lokalny działacz Platformy z Poznania Adrian Tomaszkiewicz napisał na Twitterze, że jest „zniesmaczony” przebiegiem partyjnych prawyborów w mediach społecznościowych i tym, że Małgorzata Kidawa-Błońska ma znacznie więcej tweetów wspierających niż Jacek Jaśkowiak.</b>
      </p>
      <blockquote>Będziemy chcieli to nadrobić, aby pan Jaśkowiak nie czuł się pokrzywdzony</blockquote>
      <p>— powiedziała PAP posłanka KO Izabela Leszczyna.</p>
      <p>Na koncie twitterowym Platformy Obywatelskiej pojawił się wpis lokalnego działacza partyjnego z Poznania Adriana Tomaszkiewicza. Zwrócił on uwagę, że na oficjalnym profilu Platforma.org w ciągu 22 godzin pojawiło się 18 tweetów wspierających kandydatkę Małgorzatę Kidawę-Błońską, natomiast „zero udostępnień” kandydata Jacka Jaśkowiaka.</p>
      <blockquote>Według mnie coś tutaj nie gra. Jako szeregowy członek PO jestem tym lekko zniesmaczony. Prowadzimy kampanię fair play</blockquote>
      <p>— napisał Tomaszkiewicz.</p>
      <p>Wpisowi towarzyszy komentarz profilu Platforma.org:</p>
      <blockquote>W ramach przyjętego przez Komisję Wyborczą PO regulaminu prawyborów prezydenckich każdy z kandydatów ma prawo do publikacji jednej swojej treści dziennie na głównym profilu facebookowym PO oraz równy dostęp do kont PO w internecie. Zachęcamy oboje kandydatów do aktywności w sieci.</blockquote>
      <p>Posłanka KO i członek zarządu PO Izabela Leszczyna w rozmowie z PAP przyznała, że mogła być pewna dysproporcja między poparciem w sieci dla Kidawy-Błońskiej i Jaśkowiaka. Jej zdaniem, są tego dwa powody.</p>
      <blockquote>Po pierwsze pani Kidawa-Błońska jest szeroko znana w Platformie, jest wicemarszałkiem Sejmu, była rzecznikiem rządu, jest od zawsze w Platformie. Jacka Jaśkowiaka zna zdecydowanie mniej członków PO, stąd zapewne mniejsza liczba retweetowania, mniejsza liczba lajków</blockquote>
      <p>— powiedziała PAP Leszczyna.</p>
      <p>Drugim powodem jest to - dodała Leszczyna - że Kidawa-Błońska dużo wcześniej wiedziała, że będzie kandydatką w wyborach, od dawna ma swój sztab, który w dużej części pracował z nią już w wyborach parlamentarnych. Natomiast - zauważyła - Jacek Jaśkowiak dopiero buduje swoje prawyborcze zaplecze. Stąd wrażenie - jak oceniła - że „Kidawy-Błońskiej jest więcej”.</p>
      <blockquote>Dzisiaj byłam świadkiem takiej rozmowy w biurze zarządu krajowego, gdzie nasi ludzie od social mediów usłyszeli, że musi być równowaga, że to są prawdziwe prawybory. Obojętne za kogo trzyma się kciuki</blockquote>
      <p>— podkreśliła Leszczyna.</p>
      <blockquote>W ciągu tych dwóch najbliższych tygodni będziemy chcieli to nadrobić, żeby pan Jaśkowiak nie czuł się pokrzywdzony</blockquote>
      <p>— dodała.</p>
      <p>Szef sztabu Jaśkowiaka Marcin Gołek nie chciał dla PAP komentować całej sprawy. Ostrożnie wypowiedział się dla PAP poznański poseł KO Franciszek Sterczewski, kojarzony z poparciem dla Jaśkowiaka. Sterczewski przyznał w TOK FM, że Kidawy-Błońskiej nie zna tak dobrze jak Jaśkowiaka, a ten ostatni „jest dobrym prezydentem Poznania, ruszył to miasto ze stagnacji”.</p>
      <blockquote>Trudno mi powiedzieć, czy zachodzi tu jakaś dysproporcja, ale mam nadzieję, że równowaga między oboma kandydatami będzie zachowana</blockquote>
      <p>— powiedział PAP Sterczewski. Dodał, że nie chce się jednoznacznie wypowiadać, który kandydat w prawyborach będzie lepszy, choć przyznał, że Kidawa-Błońska będzie lepszym kandydatem dla centroprawicowego elektoratu, a Jaśkowiak - dla centrolewicowego.</p>
      <p>W ramach prekampanii Małgorzata Kidawa-Błońska i Jacek Jaśkowiak podróżują obecnie po kraju, spotykając się z lokalnymi działaczami PO. 7 grudnia ma się odbyć debata między nimi. Prekampanię zwieńczy 14 grudnia konwencja krajowa PO, która ostatecznie wskaże, kto będzie kandydatem Platformy w przyszłorocznych wyborach prezydenckich.</p>
      <p>Startujący w prawyborach prezydent Poznania Jacek Jaśkowiak wystosował list do członków PO.</p>
      <blockquote>Wiem jak prowadzić długoletnią kampanię – do walk bokserskich trenowałem miesiącami. Na prezydenta RP nikt nie zostanie koronowany. Prezydenturę trzeba wywalczyć</blockquote>
      <p>— zaznaczył.</p>
      <figure>
        <iframe data-src="https://twitter.com/Platforma_org/status/1200397596252131329" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>
        <b>Konieczna jest odnowa Polski i konieczne jest, żeby Polska miała strażnika konstytucji</b>
      </blockquote>
      <p>— powiedziała w piątek w Gdańsku wicemarszałek Sejmu Małgorzata Kidawa-Błońska, potencjalna kandydatka Platformy Obywatelskiej w wyborach prezydenckich.</p>
      <blockquote>Jesteśmy w Gdańsku, stoimy w miejscu symbolicznym – tutaj wszyscy wiedzą, co znaczy słowo wolność i solidarność. Wiedzą, jak ważne są słowa, które rzuca się w stosunku do innych ludzi, bo Gdańsk pamięta o panu prezydencie Pawle Adamowiczu (został zamordowany w połowie stycznia – PAP)</blockquote>
      <p>— mówiła polityk PO.</p>
      <p>Konferencja prasowa Kidawy-Błońskiej odbyła się przed budynkiem Europejskiego Centrum Solidarności.</p>
      <blockquote>To jest miejsce wyjątkowe. I nasz kraj jest w tej chwili w sytuacji wyjątkowej. Od kilku dni słyszymy słowa o panu Banasiu (Marian Banaś, prezes Najwyższej Izby Kontroli – PAP) – państwo skapitulowało. Osoba, którą oskarża się o wiele rzeczy, pełni ważną funkcję w naszym państwie. A z drugiej strony, sędziowie, którzy stoją na straży przysięgi i naszego prawa są traktowani jak osoby podejrzane. Role zostały odwrócone: osoby o złych cechach stają się bohaterami, a ludzie, którzy szanują prawo stają się złoczyńcami</blockquote>
      <p>— oceniła wicemarszałek Sejmu.</p>
      <p>Jej zdaniem, dzieje się tak dlatego, że „nie mamy w Polsce strażnika konstytucji”.</p>
      <blockquote>Gdyby prezydent był strażnikiem konstytucji, gdyby prezydent dbał o to, żeby wartości i prawo w naszym kraju było przestrzegane, nie bylibyśmy w tak trudnym momencie. Tak naprawdę następuje upadek państwa i tylko zmiana w podejściu do prawa, konstytucji i wartości; zmiana na najważniejszych urzędach w naszym państwie pozwoli nam odnowić Polskę, pozbawić się osób, które pełnią te funkcje w sposób niegodny</blockquote>
      <p>— mówiła Kidawa-Błońska.</p>
      <p>Podkreśliła, że „konieczna jest odnowa Polski, konieczny jest sprzeciw i konieczne jest, żeby Polska miała strażnika konstytucji, strażnika naszych wartości”.</p>
      <blockquote>Słyszymy, że PiS rozpaczliwie mówi: „niech pan Banaś odejdzie”. To, po co tę osobę powoływali na tę funkcję? Przecież wiedzieli, że są prowadzone wobec niego postępowania. A od kilku tygodni bronią go, nawet dwa dni temu na sejmowej komisji broniono go mówiąc, że przedstawił wyjaśnienia. Bronią tych osób - to znaczy, że takich osób może być w naszym państwie więcej. Prezes Banaś powinien przestać pełnić jakiekolwiek funkcje w państwie</blockquote>
      <p>— dodała.</p>
      <p>Kidawa-Błońska uważa, że stanowiska powinni stracić też obecni zastępcy szefa NIK, powołani na wniosek Banasia.</p>
      <blockquote>NIK musi być instytucją czystą. Mamy prezesa, wobec którego są poważne zarzuty i osoby, które wybrane przez pana Banasia, do których społeczeństwo nie może mieć zaufania</blockquote>
      <p>— dodała.</p>
      <p>Jej zdaniem, „prezes Banaś tak łatwo prezesowi Kaczyńskiemu się nie podda”.</p>
      <blockquote>Trzeba było go nie nominować, nie chronić i nie bronić przez te wszystkie ostatnie tygodnie. Słyszeliśmy, że to krystaliczna postać – mówił o tym (ówczesny) marszałek Senatu Stanisław Karczewski, mówili też najważniejsi politycy Prawa i Sprawiedliwości. Przez tyle tygodni oszukiwali opinię publiczną. Teraz mają problem, którego sami sobie nawarzyli. I ten problem musi być natychmiast rozwiązany. Prezydent jako strażnik konstytucji także powinien zareagować</blockquote>
      <p>— stwierdziła.</p>
      <p>W jej ocenie, „takiego skandalu w Polsce nie było od lat”.</p>
      <blockquote>I Prawo i Sprawiedliwość musi z tym sobie dać radę, bo Polska zasługuje na to, żeby instytucje i prawo były szanowane. Polacy muszą mieć do państwa zaufanie</blockquote>
      <p>— zaznaczyła.</p>
      <p>Kidawa-Błońska była pytana, jakie cele stawia sobie jako potencjalna kandydatka PO w przyszłorocznych wyborach prezydenckich</p>
      <blockquote>Moim głównym celem i marzeniem jest to, żeby w Polsce ludzie zasypali podziały. I mimo wielkich różnic – bo musimy się różnić jako obywatele, jesteśmy inni i to jest nasza siła – żebyśmy potrafili ze sobą współpracować dla celów wyższych takich jak ochrona środowiska i klimatu, zdrowie, edukacja i obronność. To są rzeczy wspólne. Polacy muszą odzyskać zaufanie, wykorzystać swoją różnorodność i zacząć budowę wspólnotę</blockquote>
      <p>— oświadczyła.</p>
      <p>as/PAP/Twitter</p>
    </article>
  </body>
</html>