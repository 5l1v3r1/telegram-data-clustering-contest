<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/iohannis-va-participa-marti-si-miercuri-la-reuniunea-nato-la-nivel-inalt_1408208.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T14:51:42+00:00"/>
    <meta property="og:title" content="Iohannis va participa marți și miercuri la Reuniunea NATO la Nivel Înalt"/>
    <meta property="og:description" content="Președintele Klaus Iohannis va participa, în perioada 3-4 decembrie, la Reuniunea NATO la Nivel Înalt care se va desfășura la Londra, urmând..."/>
  </head>
  <body>
    <article>
      <h1>Iohannis va participa marți și miercuri la Reuniunea NATO la Nivel Înalt</h1>
      <address><time datetime="2019-11-29T14:51:42+00:00">29 Nov 2019, 14:51</time> by <a rel="author">Alexandra Cruceru</a></address>
      <p>Președintele Klaus Iohannis va participa, în perioada 3-4 decembrie, la Reuniunea NATO la Nivel Înalt care se va desfășura la Londra, urmând să pledeze pentru necesitatea continuării procesului de adaptare a posturii aliate de descurajare și apărare pe Flancul Estic și în regiunea Mării Negre.</p>
      <p>”Președintele României, Klaus Iohannis, va participa, în perioada 3-4 decembrie a.c., la Reuniunea NATO la Nivel Înalt care se va desfășura la Londra, Regatul Unit al Marii Britanii și Irlandei de Nord. (...) În cadrul dezbaterilor, președintele Klaus Iohannis va evidenția contribuțiile României în cadrul NATO, precum și importanța fundamentală a unității și solidarității aliate și va expune evaluările naționale cu privire la evoluțiile de securitate la nivel regional și global subliniind, în acest context, necesitatea continuării procesului de adaptare a posturii aliate de descurajare și apărare pe Flancul Estic și în regiunea Mării Negre”, se arată într-un comunicat remis MEDIAFAX.</p>
      <p>Potrivit sursei citate, reuniunea are loc în contextul împlinirii a 70 de ani de la fondarea Alianței Nord-Atlantice.</p>
      <p>”Alături de momentele cu caracter ceremonial, programul va include o sesiune de lucru, în cadrul căreia liderii aliați vor discuta prioritățile NATO în actualul context internațional de securitate și deciziile necesare în vederea continuării procesului de adaptare a Alianței. Cu această ocazie, liderii aliați vor analiza stadiul de implementare a măsurilor pentru consolidarea posturii NATO de descurajare și apărare, precum și a celor legate de rolul Alianței în proiectarea stabilității și acordarea de sprijin statelor partenere. În același timp, șefii de stat și de guvern din statele membre aliate vor adopta decizii privind modernizarea NATO și creșterea rolului său în combaterea actualelor amenințări și provocări la adresa securității euro-atlantice”, se mai arată în comunicatul Administrației Prezidențiale.</p>
    </article>
  </body>
</html>