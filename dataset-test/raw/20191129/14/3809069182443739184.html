<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/premier-league/article/1419926/moyrinio-gia-emeri-einai-lypiro-alla-no-drama-mi-amigo-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-29T14:00:35+00:00"/>
    <meta property="og:title" content="Μουρίνιο για Έμερι: «Είναι λυπηρό, αλλά... no drama mi amigo» (vid)"/>
    <meta property="og:description" content="Ο Ζοσέ Μουρίνιο ξεκαθάρισε πως πάντοτε στεναχωριέται και θυμάται τις δικές του κακές στιγμές με απολύσεις, όταν μαθαίνει για προπονητές που χάνουν τη δουλειά τους, όπως συνέβη και με τον Ουνάι Έμερι. «No dramas, mi amigo» το μήνυμά του στον πρώην κόουτς της Άρσεναλ..."/>
  </head>
  <body>
    <article>
      <h1>Μουρίνιο για Έμερι: «Είναι λυπηρό, αλλά... no drama mi amigo» (vid)</h1>
      <h2>Ο Ζοσέ Μουρίνιο ξεκαθάρισε πως πάντοτε στεναχωριέται και θυμάται τις δικές του κακές στιγμές με απολύσεις, όταν μαθαίνει για προπονητές που χάνουν τη δουλειά τους, όπως συνέβη και με τον Ουνάι Έμερι. «No dramas, mi amigo» το μήνυμά του στον πρώην κόουτς της Άρσεναλ...</h2>
      <address><time datetime="2019-11-29T14:00:35+00:00">29 Nov 2019, 14:00</time> by <a rel="author" href="http://www.gazzetta.gr/dimosiografos/kostas-zaliaris" target="_blank">Κώστας Ζάλιαρης</a></address>
      <p>Ο Πορτογάλος προπονητής, στη συνέντευξη Τύπου ενόψει της αναμέτρησης της Τότεναμ με την Μπόρνμουθ για την 14η αγωνιστική της Premier League, κλήθηκε να σχολιάσει την απόλυση του Έμερι από τους «κανονιέρηδες» και είχε να πει:</p>
      <p>
        <i>«Πάντοτε είναι στενάχωρα νέα αυτά... Το ένιωσα ως παιδί όταν απολύθηκε ο πατέρας μου, το βίωσα και ο ίδιος στην καριέρα μου. Δεν είμαι ποτέ χαρούμενος όταν απολύεται ένας προπονητής γιατί μου έρχονται οι αναμνήσεις από τις δικές μου κακές καταστάσεις. Στεναχωριέμαι για τον Ουνάι, αλλά έτσι είναι η ζωή. Δεν ήταν χαρούμενος στην Άρσεναλ, όμως είναι εκπληκτικός προπονητής. Ας ξεκουραστεί λίγο και σύντομα κάποια άλλη μεγάλη ομάδα θα τον πλησιάσει κι εκείνος θα επανέλθει. Όχι δράματα, φίλε μου. Απλά συνέχισε...</i>
      </p>
      <p>
        <i>Ακόμα κι όταν ήμουν χωρίς δουλειά και... περίμενα κάποιον ν' απολυθεί για να είμαι υποψήφιος και να έχω ευκαιρία, δεν χαιρόμουν. Ακόμα και στη ζωή, όταν ένας άνθρωπος χάνει τη δουλειά του ή κλείνει ένα εργοστάσιο που εργάζεται κόσμος, δεν είμαι χαρούμενος».</i>
      </p>
      <p>Μάλιστα, έδειξε απόλυτα πιστός στην Τότεναμ και σε ερώτηση για το... timing της δικής του πρόσληψης και της θέσης που έμεινε κενή, είπε:</p>
      <p>
        <i>«Είμαι πολύ χαρούμενος εδώ που δεν σκέφτομαι τίποτα άλλο. Βάλτε μου μπροστά οποιαδήποτε ομάδα απ' όλο τον κόσμο, δεν κουνιέμαι από εδώ που είμαι».</i>
      </p>
      <figure>
        <iframe data-src="https://twitter.com/SkySportsNews/status/1200410909153341446?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>