<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/raporty/raport-batalia-o-sady/fakty/news-sedzia-pawel-juszczyszyn-zawieszony-przez-prezesa-olsztynski,nId,3361308"/>
    <meta property="og:site_name" content="RMF24"/>
    <meta property="article:published_time" content="2019-11-29T14:04:09+00:00"/>
    <meta property="og:title" content="Sędzia Paweł Juszczyszyn zawieszony. Przez prezesa olsztyńskiego sądu - członka nowej KRS"/>
    <meta property="og:description" content="Prezes Sądu Rejonowego w Olsztynie Maciej Nawacki wydał zarządzenie zawieszające na miesiąc ze skutkiem natychmiastowym sędziego Pawła Juszczyszyna. Nawacki jest członkiem nowej Krajowej Rady Sądownictwa i to wobec niego stawiane były pytania dotyczące podpisów złożonych pod jego kandydaturą."/>
  </head>
  <body>
    <article>
      <h1>Sędzia Paweł Juszczyszyn zawieszony. Przez prezesa olsztyńskiego sądu - członka nowej KRS</h1>
      <address><time datetime="2019-11-29T14:04:09+00:00">29 Nov 2019, 14:04</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>Prezes Sądu Rejonowego w Olsztynie Maciej Nawacki wydał zarządzenie zawieszające na miesiąc ze skutkiem natychmiastowym sędziego Pawła Juszczyszyna. Nawacki jest członkiem nowej Krajowej Rady Sądownictwa i to wobec niego stawiane były pytania dotyczące podpisów złożonych pod jego kandydaturą.</b>
      </p>
      <figure>
        <img src="https://i.iplsc.com/sedzia-pawel-juszczyszyn/0009FBIUGEMXTA1C-C123-F4.png"/>
        <figcaption>Sędzia Paweł Juszczyszyn<cite>/ Tomasz Waszczuk /PAP</cite></figcaption>
      </figure>
      <p><b>Sędzia Juszczyszyn wcześniej usłyszał zarzuty rzecznika dyscypliny. Cofnięto mu też delegację do Sądu Okręgowego w Olsztynie</b>, po tym jak zażądał od Kancelarii Sejmu ujawnienia list poparcia pod kandydaturami do KRS.</p>
      <p>Prezes Sądu Rejonowego w Olsztynie <b>Maciej Nawacki wydał w piątek zarządzenie, na mocy którego ze skutkiem natychmiastowym zawiesił sędziego Pawła Juszczyszyna w wykonywaniu obowiązków na miesiąc</b>. <i>Zarządzenie zostało wydane ze skutkiem natychmiastowym</i> - powiedział prezes Nawacki. Dodał, że swoją decyzję oparł na art. 130 Ustawy o ustroju sądów powszechnych.</p>
      <h4>Decyzja Nawackiego jest niezaskarżalna</h4>
      <p><b>Prezes Nawacki zawiesił Pawła Juszczyszyna na  miesiąc</b>, bo tylko na taki czas może zawiesić sędziego prezes sądu. Zarządzenie prezesa Sądu Rejonowego w Olsztynie będzie teraz przekazane Izbie Dyscyplinarnej Sądu Najwyższego i ona zdecyduje, czy przedłuży okres zawieszenia, czy nie.</p>
      <p>Decyzja prezesa Sądu Rejonowego w Olsztynie jest niezaskarżalna.</p>
      <p>W czasie zawieszenia przez prezesa sądu sędzia Paweł Juszczyszyn otrzyma pełne wynagrodzenie.</p>
      <p><b><i>Moja decyzja oznacza, że sędzia ma się powstrzymać od wszelkich czynności w sądzie rejonowym i okręgowym</i></b> - wyjaśnił Nawacki<b>.</b> Pytany, co w związku z tym stanie się ze sprawami, które Paweł Juszczyszyn miał dokończyć w Sądzie Okręgowym, prezes Nawacki powiedział, że "jest to w gestii Sądu Okręgowego".</p>
      <p>Prezes Nawacki pytany, czy osobiście przekazał sędziemu Juszczyszynowi swoją decyzję, powiedział, że dostarczy ją sędziemu pracownik sądu. <i>Nie jest to nic dziwnego, taka jest procedura</i> - powiedział sędzia Nawacki.</p>
      <h4>"Sędzia nie był w żaden sposób źle traktowany"</h4>
      <p><b>Prezes Sądu Rejonowego w Olsztynie Maciej Nawacki jest członkiem nowej KRS. Sędzia Paweł Juszczyszyn w prowadzonej przez siebie sprawie cywilnej zażądał od Kancelarii Sejmu ujawnienia list poparcia do nowej KRS</b>. Nawacki pytany przez PAP, czy w jego ocenie decyzja sędziego Juszczyszyna miała wymiar personalny i wycelowany w niego, odpowiedział, że nie sądzi.</p>
      <p><i>Sędzia Paweł J. był normalnie traktowany w sądzie, korzystał z delegacji do innych sądów, zasiadał w komisji na egzamin radcowski, nie był w żaden sposób źle traktowany</i> - zapewnił sędzia Nawacki. Prezes sądu w Olsztynie podkreślił, że w związku z zarzutami i postępowaniem w Izbie Dyscyplinarnej SN<b> "celowo używa skrótu nazwiska sędziego, a nie pełnych personaliów".</b></p>
      <h4>Mazur: Zawieszenia sędziego Juszczyszyna przez Nawackiego tworzy nieszczęśliwy kontekst</h4>
      <p><i>Zawieszenia sędziego Pawła Juszczyszyna przez Macieja Nawackiego tworzy nieszczęśliwy kontekst, lepiej gdyby zdecydował o tym wiceprezes Sądu Rejonowego</i> - przyznaje w rozmowie z dziennikarzem RMF FM Patrykiem Michalskim szef nowej Krajowej Rady Sądownictwa Leszek Mazur. Według niego odsunęłoby to zarzuty o konflikcie interesów Macieja Nawackiego.</p>
      <p><b>Leszek Mazur przyznaje, że poruszy tę sprawę na najbliższym posiedzeniu prezydium KRS</b>. Nie należy się jednak spodziewać, że ujmie się za Juszczyszynem, bo Mazur krytycznie ocenia działalność sędziego. <i>Powstanie jakiś mechanizm quasi-lustracyjny, czy prowadzący do segregowania sędziów</i> - mówi Leszek Mazur.</p>
      <h4>Rzeczniczka olsztyńskiego sądu: W mocy pozostaje postanowienie sędziego o żądaniu z Kancelarii Sejmu list poparcia do KRS</h4>
      <p><i>Kopia zarządzenia prezesa SO trafiła do IX Wydziału Cywilnego o godzinie 13.30</i> - mówi Onetowi rzeczniczka olsztyńskiego SO Agnieszka Żegarska. <i>Zarządzenie dotyczy natychmiastowej przerwy w wykonywaniu obowiązków służbowych przez sędziego Juszczyszyna w okresie od 29 listopada do 29 grudnia. Jednak <b>prezes wydziału, w którym orzeka sędzia Juszczyszyn jest dziś nieobecny, więc decyzję dotyczącą tego, co stanie się z pozostałymi sprawami, które prowadził sędzia Juszczyszyn, zapadnie dopiero w poniedziałek</b></i> - podkreśla.</p>
      <p>Sędzia Żegarska zaznacza, że w mocy pozostaje prawomocne postanowienie sędziego Juszczyszyna o żądaniu z Kancelarii Sejmu list poparcia do KRS. <i>To jest prawomocne postanowienie, które nie podlega zaskarżeniu. Mamy informację, że Kancelaria odebrała jego odpis 26 listopada</i> - wyjaśnia rzeczniczka olsztyńskiego SO. <i>Od tego dnia Kancelaria Sejmu ma siedem dni na wykonanie postanowienia sądu i jest to termin ciągły. To oznacza, że <b>na przesłanie lub nadanie na poczcie dokumentów, których zażądał sąd Kancelaria Sejmu ma czas do wtorku, czyli do 3 grudnia</b></i> - mówi.</p>
      <h4>Postępowanie dyscyplinarne wobec sędziego</h4>
      <p><b>Sędzia Juszczyszyn</b><a href="https://www.rmf24.pl/raporty/raport-batalia-o-sady/fakty/news-pierwsze-konsekwencje-wyroku-tsue-co-zrobi-kancelaria-sejmu,nId,3350683"><u><b> zażądał list poparcia do nowej KRS</b></u></a>, rozpoznając sprawę w IX Wydziale Cywilnym Odwoławczym Sądu Okręgowego w Olsztynie. Spór, który rozstrzygał, dotyczył zapłaty z powództwa jednego z funduszy sekurytyzacyjnych (rodzaj zamkniętego funduszu inwestycyjnego - PAP) przeciwko Joannie S. Wyrok w tej sprawie w pierwszej instancji wydał sąd w Lidzbarku Warmińskim, a orzekał tam sędzia, którego kandydatura przekazana prezydentowi została wyłoniona przez nową KRS.</p>
      <p>W piątkowym komunikacie rzecznik dyscyplinarny sędziów sądów powszechnych Piotr Schab poinformował, że przeciwko sędziemu Juszczyszynowi wszczęto w czwartek postępowanie dyscyplinarne. <b>Jego zdaniem, sędzia ten uchybił godności urzędu</b>, "przyznając sobie kompetencję do oceny prawidłowości, w tym legalności, wyboru członków Krajowej Rady Sądownictwa, a przez to przyznając sobie kompetencję do oceny prawidłowości, w tym legalności, wykonywania przez Prezydenta Rzeczpospolitej Polskiej prerogatywy powoływania sędziów". Jak dodał, <b>w ten sposób sędzia działał na szkodę interesu publicznego</b> "wyrażającego się w prawidłowym funkcjonowaniu wymiaru sprawiedliwości".</p>
      <p><b>Kolejny postawiony sędziemu zarzut dotyczy przedstawienia przedstawicielom mediów twierdzeń i ocen związanych z pełnionym urzędem</b>, a dotyczących delegowania do pełnienia obowiązków sędziego w Sądzie Okręgowym w Olsztynie i odwołania z delegowania, które zostały następnie opublikowane, wbrew normie z art. 89 § 1 ustawy z dnia 27 lipca 2001 r. Prawo o ustroju sądów powszechnych.</p>
      <p>Dodatkowo sędziemu przedstawiono <b>dwa zarzuty popełnienia deliktów dyscyplinarnych dotyczących podania nieprawdy co do okoliczności faktycznych złożonych wniosków o wyłączenie go od udziału w dwóch postępowaniach karnych</b>. Jak wskazano, ze względu na to, że jeden z zarzutów dyscyplinarnych stanowi o jednoczesnym wyczerpaniu znamion ściganego z urzędu przestępstwa nadużycia władzy przez funkcjonariusza publicznego, właściwa do rozpoznania sprawy w I instancji będzie Izba Dyscyplinarna Sądu Najwyższego.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-chcial-ujawnienia-list-poparcia-do-krs-wszczeto-postepowanie%2CnId%2C3361153%3Fparametr%3Dembed_tyt">Chciał ujawnienia list poparcia do KRS. Wszczęto postępowanie dyscyplinarne wobec sędziego Juszczyszyna</a>
      </p>
      <h4>Minister Ziobro odwołał Juszczyszyna z delegacji do olsztyńskiego sądu okręgowego</h4>
      <p>Po tym, gdy zażądał od Kancelarii Sejmu list poparcia dla kandydatów do nowej Krajowej Rady Sądownictwa, sędzia Juszczyszyn został odwołany przez ministra sprawiedliwości Zbigniewa Ziobrę z delegacji do olsztyńskiego sądu okręgowego z sądu rejonowego.</p>
      <p><b>Ministerstwo Sprawiedliwości nie uzasadniło powodów cofnięcia delegacji Juszczyszynowi.</b> Resort podał jedynie podstawę prawną swojej decyzji - art. 70 ustawy o ustroju sądów powszechnych, który mówi o tym, że MS w każdej chwili może cofnąć sędziemu delegację.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-chcial-ujawnienia-list-poparcia-krs-sedzia-odwolany-z-delega%2CnId%2C3354140%3Fparametr%3Dembed_tyt">Chciał ujawnienia list poparcia KRS. Sędzia odwołany z delegacji</a>
      </p>
      <p><b>We wtorkowym oświadczeniu Juszczyszyn podkreślił, że prawo stron do rzetelnego procesu jest dla niego ważniejsze od jego sytuacji zawodowej</b>. <i>Sędzia nie może bać się polityków, nawet jeśli mają wpływ na jego karierę. Apeluję do koleżanek i kolegów sędziów, aby zawsze pamiętali o rocie ślubowania sędziowskiego, orzekali niezawiśle i odważnie</i> - <a href="https://www.rmf24.pl/raporty/raport-batalia-o-sady/fakty/news-mocne-oswiadczenie-odwolanego-sedziego-chcial-ujawnienia-lis,nId,3355775"><u><b>powiedział sędzia</b></u></a>.</p>
      <h4>Okręgowa Rada Adwokacka w Olsztynie popiera Juszczyszyna</h4>
      <p><b>Okręgowa Rada Adwokacka w Olsztynie w pełni popiera wyrażony przez sędziego Pawła Juszczyszyna pogląd, iż prawo stron do rzetelnego procesu jest ważniejsze od sytuacji zawodowej sędziego</b>. Uchwałę tej treści podjęła Okręgowa Rada Adwokacka w Olsztynie.<br/><br/>ORA w Olsztynie popiera także apel skierowany przez sędziego Pawła Juszczyszyna do koleżanek i kolegów sędziów, "aby zawsze pamiętali o rocie ślubowania sędziowskiego, orzekali niezawiśle i odważnie".<br/><br/>Zdaniem olsztyńskiej ORA, "każdy organ państwa i każdy obywatel powinien szanować wyrażoną w art. 172 Konstytucji RP zasadę, że ‘Sądy i Trybunały są władzą odrębną i niezależną od innych władz’ oraz wynikającą z art. 178 ust. 1 Konstytucji RP zasadę, że ‘Sędziowie w sprawowaniu swojego urzędu są niezawiśli i podlegają tylko Konstytucji oraz ustawom’".</p>
    </article>
  </body>
</html>