<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/video-soferul-cu-touareg-ce-a-lovit-intentionat-in-2015-o-masina-in-zona-fantanii-miorita-condamnat-definitiv-la-5-ani-inchisoare-pentru-tentativa-de-omor.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T14:40:17+00:00"/>
    <meta property="og:title" content="VIDEO Şoferul cu Touareg ce a lovit intenţionat, în 2015, o maşină în zona Fântânii Mioriţa, condamnat definitiv la 5 ani închisoare pentru tentativă de omor"/>
    <meta property="og:description" content="Iulian Şerban Sănducu, şoferul unui VW Touareg care a şicanat şi lovit, în 2015, un autoturism Dacia Logan în zona Fântânii Mioriţa, a fost condamnat"/>
  </head>
  <body>
    <article>
      <h1> VIDEO Şoferul cu Touareg ce a lovit intenţionat, în 2015, o maşină în zona Fântânii Mioriţa, condamnat definitiv la 5 ani închisoare pentru tentativă de omor </h1>
      <address><time datetime="2019-11-29T14:40:17+00:00">29 Nov 2019, 14:40</time> by <a rel="author">Redacția</a></address>
      <p>Iulian Şerban Sănducu, şoferul unui VW Touareg care a şicanat şi lovit, în 2015, un autoturism Dacia Logan în zona Fântânii Mioriţa, a fost condamnat definitiv de Curtea de Apel Bucureşti la cinci ani închisoare cu executare pentru săvârşirea infracţiunii de tentativă de omor calificat, transmite Agerpres.</p>
      <p>Ca pedeapsă complementară, Iulian Şerban Sănducu nu are voie să mai conducă un autovehicul pe o perioadă de cinci ani, după ce iese din închisoare, fiindu-i confiscat şi autoturismul.</p>
      <p>De asemenea, el trebuie să plătească 14.000 de euro către patru părţi vătămate. Până la plata acestei sume, judecătorii au pus sechestru pe o casă şi un teren care îi aparţin şoferului.</p>
      <figure>
        <iframe src="https://www.youtube.com/embed/aCVFfUvYCOc" width="1140" height="642" data-service="Youtube" scrolling="no"/>
      </figure>
      <p>Iniţial, la Tribunalul Bucureşti, Iulian Şerban Sănducu a fost achitat de judecători, însă CAB a admis apelul procurorilor şi a decis ca şoferul să primească cinci ani închisoare, decizia fiind definitivă.</p>
      <p>Procurorii susţin că, pe 4 iulie 2015, în jurul orelor 10,15, în timp ce conducea un autoturism marca VW Touareg pe şoseaua Bucureşti-Ploieşti, în zona Fântânii Mioriţa, pe sensul de ieşire din Bucureşti, în condiţiile unui trafic intens, Iulian Şerban Sănducu a avut un comportament şicanator şi agresiv faţă de un alt participant la trafic – Constantin Florin, aflat într-un autoturism marca Dacia Logan, împreună cu părinţii săi.</p>
      <p>Anchetatorii arată că, în momentul în care a ajuns paralel cu Dacia Logan, circulând cu o viteză de aproximativ 90 km/h, Sănducu a frânat brusc şi a virat violent în direcţia autoturismului Dacia, intrând în coliziune cu acesta în mod intenţionat.</p>
      <p>Ca urmare a impactului, autoturismul Dacia Logan a fost proiectat spre dreapta, acroşând în traiectoria sa un alt autoturism care circulă pe banda unu, apoi a traversat trotuarul, trecând la foarte mică distanţă de un pieton (persoana vătămată Cristina Iuliana Brad), a escaladat rampa de pământ ce acoperă baza piciorului podului feroviar din zonă, rămânând suspendat în imediata apropiere a acestuia.</p>
    </article>
  </body>
</html>