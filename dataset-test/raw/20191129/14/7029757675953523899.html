<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/premierat-na-irak-adel-abdul-mahdi-podava-ostavka.html"/>
    <meta property="og:site_name" content="News.bg"/>
    <meta property="article:published_time" content="2019-11-29T14:14:25+00:00"/>
    <meta property="og:title" content="Премиерът на Ирак Адел Абдул Махди подава оставка"/>
    <meta property="og:description" content="След като аятолах Ал Систани го призова"/>
  </head>
  <body>
    <article>
      <h1>Премиерът на Ирак Адел Абдул Махди подава оставка</h1>
      <address>
        <time datetime="2019-11-29T14:14:25+00:00">29 Nov 2019, 14:14</time>
      </address>
      <p><b>Премиерът на Ирак Адел Абдул Махди обяви, че ще подаде оставката си</b> в парламента, след като правителството е изправено пред <b><a href="https://news.bg/world/45-ma-ubiti-i-poveche-ot-20-raneni-na-poslednite-protesti-v-irak.html">кръвопролитни протести</a></b> срещу политическия елит, продължаващи от близо два месеца, съобщават световните осведомителни агенции.</p>
      <p>Обявлението, излъчено по държавната телевизия, беше направено, след като върховният шиитски духовник на Ирак великия аятолах Али ал Систани изтъкна в днешната си проповед, че парламентът, който издигна Абдул Махди на власт, <b>трябва да "преразгледа вариантите си</b>".</p>
      <p>"В отговор на този призив, и за да го облекча възможно най-бързо, ще представя пред парламента искане (за приемане) на моята оставка от ръководството на настоящото правителство", се казва в изявлението, подписано от Абдул Махди.</p>
      <p>88-годишният духовен водач на иракските шиити предупреди в своята проповед за гражданска война след вчерашния кръвопролитен ден на насилие, в който иракските сили за сигурност застреляха 45 души в столицата Багдад и южните провинции.</p>
      <p>Последните смъртни случаи доведоха броя на <b>убитите от 1 октомври насам до повече от 400 души</b>, докато още хиляди бяха ранени.</p>
      <p>Ал Систани, който извън времена на криза поддържа дистанция от политиката и е смятан за привърженик на независим Ирак, многократно призовава протестиращите да останат мирни, а силите за сигурност да се въздържат от насилие. Негови минали призиви към правителството да отговори на исканията на протестиращите бяха посрещнати с обещания и с почти нищо друго.</p>
      <p>Протестите на обикновените хора срещу цялата политическа класа и ширещата се корупция представляват <b>най-голямото предизвикателство за шиитската управляваща класа след инвазията на САЩ</b>, която свали от власт Саддам Хюсеин през 2003 г.</p>
      <p>Протестиращите са предимно безработни и обезправени шиитски младежи, които се стремят към напускането на онези, които твърдят, че ги представляват.</p>
      <p>Влиянието на Иран в страната също беше обект на гнева на протестиращите, които атакуваха символи на духовното ръководство на Иран и иранското консулство в Кербала и Наджаф.</p>
      <p>Призивът на Ал Систани за ново правителство - трудно за игнориране послание от шиитските партии и милиции - изглежда <b>нанася удар върху Иран, който се стреми да маневрира политически, за да задържи правителството в Багдад на власт и подкрепи репресиите на силите за сигурност</b> срещу протестиращите.</p>
      <p>След проповедта Каис ал Хазали, който е ръководител на подкрепяна от Иран милиция, написа в "Туитър": "Аз съм на ваше подчинение като ваш последовател и съм готов да ви подкрепя."</p>
    </article>
  </body>
</html>