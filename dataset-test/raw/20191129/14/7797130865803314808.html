<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a548084/BIA-podnela-krivicnu-prijavu-protiv-dve-osobe-zbog-spijunaze.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T14:21:00+00:00"/>
    <meta property="og:title" content="BIA podnela krivičnu prijavu protiv dve osobe zbog špijunaže"/>
    <meta property="og:description" content="Bezbednosno-informativna agencija podnela je krivičnu prijavu Višem javnom tužilaštvu u Sremskoj Mitrovici protiv..."/>
  </head>
  <body>
    <article>
      <h1>BIA podnela krivičnu prijavu protiv dve osobe zbog špijunaže</h1>
      <address>
        <time datetime="2019-11-29T14:21:00+00:00">29 Nov 2019, 14:21</time>
      </address>
      <p>Bezbednosno-informativna agencija podnela je krivičnu prijavu Višem javnom tužilaštvu u Sremskoj Mitrovici protiv bivšeg šefa hrvatskog Istražnog tima za ratne zločine Nikole Kajkića i bivšeg pripadnika MUP-a Srbije Dražena Letića, zbog postojanja osnova sumnje da su izvršili krivično delo špijunaža, saopštila je ta agencija.</p>
      <p>Kako se navodi, BIA je prikupila podatke koji ukazuju na postojanje sumnje da se Dražen Letić, bivši pripadnik MUP Srbije, svesno, tajno i organizovano, uz materijalnu nadoknadu, po nalozima pripadnika hrvatskih bezbednosnih i političkih struktura, kao i lica koja se nalaze u prikrivenoj službi Sigurnosno-obaveštajne agencije Hrvatske (SOA), na teritoriji Srbije angažuje na prikupljanju informacija koje imaju obaveštajni karakter, kao i na prenošenju tih informacija inostranim obaveštajnim činiocima.</p>
      <p>"Naime, Letić je deo saradničke mreže, sačinjene od više državljana Srbije, koju je, tokom prethodnih godina oformio i koristio Nikola Kajkić, rođen 1973. godine, državljanin Hrvatske, inspektor u Odeljenju za terorizam i ekstremno nasilje u Policijskoj upravi Vukovarsko-sremskoj, predsednik Nacionalnog sindikata policije Hrvatske, za prikupljanje obaveštajnih informacija, za vrbovanje lica sa ovih prostora za saradnju sa hrvatskim pravosuđem, kao i za dolaženje do dokumentacije koja bi bila zloupotrebljena u spoljnopolitičke svrhe, u cilju diskreditacije Srbije", navodi BIA.</p>
      <p>Nikola Kajkić je, kako se navodi, svojevremeno, u periodu najintenzivnijeg korišćenja Letića u obaveštajne svrhe, obavljao i funkciju šefa ''Istražnog tima za ratne zločine'', koji su zajednički formirali MUP Hrvatske, Državno tužilaštvo Hrvatske (DORH) i Sigurnosno-obaveštajna agencija Hrvatske, radi ponovnog pokretanja istražnih radnji u vezi sa ratnim zločinima počinjenim protiv lica hrvatskog porekla u periodu građanskog rata u Hrvatskoj, a naročito u slučajevima koji su već okončani pravosnažnim presudama Posebnog odeljenja za ratne zločine Okružnog suda u Beogradu.</p>
      <p>Međutim, Agencija je ustanovila da je Nikola Kajkić svoje angažovanje na teritoriji Srbije sprovodio ilegalno, realizujući tajne, konspirativne i obaveštajne aktivnosti, mimo postojećih procedura i zvaničnih kanala komunikacije i saradnje koji postoje između policijskih i pravosudnih struktura dve zemlje, u vezi sa istragama i procesuiranjem okrivljenih u slučajevima počinjenih dela ratnog zločina u periodu građanskog rata u Hrvatskoj.</p>
      <p>"Navedeno je realizovao po nalogu hrvatske obaveštajne službe i desničarskih političkih struktura u Hrvatskoj, sa krajnjim ciljem da se pred međunarodnim instancama dovede u pitanje sposobnost pravosudnih institucija Srbije u skladu sa zakonom, da se ukaže na navodni politički uticaj na pomenute odluke suda, te da se ugroze bezbednost, politički položaj i ekonomska stabilnost naše države", saopštila je BIA.</p>
      <p>Dodaju i da je Letić 13. jula 2019. godine lišen slobode u međunarodnoj policijskoj akciji Srbije, Hrvatske, Češke i Švajcarske u svojstvu pripadnika međunarodne organizovane kriminalne grupe predvođene američkim državljaninom Majklom Dokovićem (pravo ime Iljmija Frljučkić), prilikom pokušaja krijumčarenja 600 kilograma kokaina vrednog oko 18 miliona evra iz Urugvaja u Švajcarsku.</p>
      <p>Nikola Kajkić je trenutno nedostupan istražnim organima Republike Srbije i nalazi se van granica zemlje, kaže se u saopštenju BIA.</p>
    </article>
  </body>
</html>