<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/stiri/economie/liberalii-ar-trebui-sa-recalculeze-cifrele-propuse-in-proiectul-de-eliminare-a-supraaccizei-se-situeaza-sub-nivelul-accizelor-minime-impuse-de-ue-19183773?utm_source=Rss&amp;utm_medium=Referral&amp;utm_campaign=Cross"/>
    <meta property="og:site_name" content="Profit.ro"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="Liberalii ar trebui să recalculeze. Cifrele propuse în proiectul de eliminare a supraaccizei se situează sub nivelul accizelor minime impuse de UE"/>
    <meta property="og:description" content="Pentru a putea pune în practică propunerea premierului Ludovic Orban de eliminare a supraaccizei fără a încălca legislația europeană, deputații liberali ar trebui să refacă în primul rând calculele și să modifice nivelul accizelor propus în proiectul de lege inițiat chiar de reprezentanții lor din Senat, în frunte cu actualul ministru de finanțe Florin Cîțu. Motivul: nivelul accizelor la benzină și motorină din proiectul de lege care a fost adoptat tacit de Senat și se află pe masa Camerei Deputaților este inferior accizelor minime impuse de Uniunea Europeană, de 359, respectiv 330 euro la mia de litri."/>
  </head>
  <body>
    <article>
      <h1>Liberalii ar trebui să recalculeze. Cifrele propuse în proiectul de eliminare a supraaccizei se situează sub nivelul accizelor minime impuse de UE</h1>
      <address><time datetime="2019-11-29T14:00:00+00:00">29 Nov 2019, 14:00</time> by <a rel="author">Florin Rusu</a></address>
      <p>
        <b>Pentru a putea pune în practică <a href="https://www.profit.ro/povesti-cu-profit/energie/orban-trebuie-desfiintata-supraacciza-la-carburanti-chiar-daca-pare-sa-aduca-bani-19183112">propunerea premierului Ludovic Orban</a> de eliminare a supraaccizei fără a încălca legislația europeană, deputații liberali ar trebui să refacă în primul rând calculele și să modifice nivelul accizelor propus <a href="https://www.profit.ro/taxe-si-consultanta/plan-de-eliminare-a-supraaccizei-la-carburanti-si-a-suprataxarii-muncii-cu-timp-partial-19032863">în proiectul de lege inițiat chiar de </a><a href="http://www.profit.ro/taxe-si-consultanta/plan-de-eliminare-a-supraaccizei-la-carburanti-si-a-suprataxarii-muncii-cu-timp-partial-19032863">reprezentanții lor în Senat</a><a href="https://www.profit.ro/taxe-si-consultanta/plan-de-eliminare-a-supraaccizei-la-carburanti-si-a-suprataxarii-muncii-cu-timp-partial-19032863">, în frunte cu actualul ministru de finanțe, Florin Cîțu</a>. Motivul: nivelul accizelor la benzină și motorină din proiectul de lege care a fost adoptat tacit de Senat și se află pe masa Camerei Deputaților este inferior accizelor minime impuse statelor membre de Uniunea Europeană.</b>
      </p>
      <p>Potrivit proiectului liberalilor, de la 1 ianuarie acciza la benzină ar urma să coboare la 1,656 lei/l, iar cea la motorină, la 1,518 lei pe litru.</p>
      <p>Numai că Uniunea Europeană impune un nivel minim al accizelor de 330 euro/mia de litri la motorină, respectiv 359 euro/1000 litri la benzină, nivel calculat la cursul publicat în prima zi lucrătoare a lunii octombrie a anului precedent. Articolul 13 alin. 1 din Directiva 2003/96/CE prevede că „pentru statele membre care nu au adoptat moneda euro, valoarea euro în monedele naționale care trebuie aplicată valorii ratelor de impozitare se fixează o dată pe an. Ratele de schimb care trebuie aplicate sunt cele obținute în prima zi lucrătoare din luna octombrie și publicate în Jurnaulul Oficial al Uniunii Europene și se aplică de la data de 1 ianuarie a anului următor calendaristic".</p>
      <p>Pentru anul viitor, cursul este de 4,7511 lei pentru un euro, ceea ce face ca nivelul minim al accizei în UE să fie de 1.706 lei/mia de litri de benzină și 1.568 lei/mia de litri de motorină, cu 50 lei mai mare decât valoarea accizelor propusă de liberali în proiectul de lege aflat pe masa deputaților.</p>
      <p>Cum proiectul a fost redactat în vară, s-ar putea spune că liberalii n-aveau de unde ști cât va fi cursul pe 1 octombrie 2019. Numai că nivelul accizelor avansate de ei nu putea fi aplicat nici în acest an, el fiind inferior accizei minime calculată la cursul de pe 1 octombrie 2018, valabil pentru 2019, de 4,6605 lei pentru un euro.</p>
      <p>La acest curs, acciza minimă pentru 2019 la benzină exprimată în lei este de 1537,9 lei pe mia de litri de motorină și de 1673 lei/1000 l benzină, cifre și ele superioare celor propuse de liberali.</p>
      <p>De la 1 ianuarie 2020, în absența eiminării supraaccizei, nivelul accizelor la benzină și motorină ar trebui, potrivit prevederilor codului fiscal, actualizate cu rata inflației anunțată de INS în octombrie, de aproximativ 3,4%, urmând a se majora de la 2.038,62 lei/1000 l la 2107,93 lei/ 1000 l în cazul benzinei și de la 1.895,94 lei/1000 l la 1960,40 lei/1000 l în cazul motorinei.</p>
      <p><a href="https://www.profit.ro/povesti-cu-profit/energie/orban-trebuie-desfiintata-supraacciza-la-carburanti-chiar-daca-pare-sa-aduca-bani-19183112">Premierul Ludovic Orban a declarat, miercuri, că supraacciza la combustibili trebuie desființată</a>, în ciuda faptului că reprezintă o sursă de venituri la buget.</p>
      <p>”V-o spun sincer: chiar dacă mulți ne recomandă să nu facem lucrul ăsta, trebuie desființată supraacciza la combustibil, care a fost o mare prostie și care se va vedea că, chiar dacă astăzi pare să producă bani, din punctul meu de vedere poate reprezenta un stimul foarte bun dacă se renunță la supraacciză”, a afirmat prim-ministrul. Eliminarea supraaccizei este prevăzută și în programul de guvernare al PNL.</p>
      <p>Guvernul Tudose a majorat accizele la carburanți în 2 etape în toamna lui 2017, respectiv cu 0,16 lei/litru începând cu 15 septembrie 2017 și cu încă 0,16 lei/litru de la 1 octombrie 2017. Imediat după anunțul măsurii, prețurile carburanților au crescut la pompă cu până la un leu, depășind pragul de 5 lei/litru.</p>
      <p>
        <a href="https://www.profit.ro/taxe-si-consultanta/guvernul-a-luat-romanilor-cu-supraacciza-la-benzina-si-motorina-6-miliarde-de-lei-in-doi-ani-pana-la-finele-anului-totalul-ar-putea-urca-la-7-miliarde-de-lei-19159968">Guvernul a strâns de la români în cei doi ani de la introducerea supraaccizei la carburant, perioada septembrie 2017 - septembrie 2019, suma de 5,85 miliarde de lei și ar putea ajunge până la finele anului la 7 miliarde de lei, potrivit datelor analizate de Proft.ro.</a>
      </p>
      <p>Doar în perioada ianuarie-septembrie 2019, supraaciza a adus la bugetul de stat peste 2 miliarde de lei.</p>
      <p>Reintroducerea supraaccizei la benzină și motorină a fost una dintre primele promisiuni importante în materie de fiscalitate încălcate de Guvernul PSD instalat din 2017 și anume cea de a nu introduce taxe noi.</p>
    </article>
  </body>
</html>