<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/clubul-charlton-athletic-cumarat-de-un-grup-de-investitori-din-abu-dhabi-1922401729292019111419185178"/>
    <meta property="og:site_name" content="News.ro"/>
    <meta property="article:published_time" content="2019-11-29T14:17:29+00:00"/>
    <meta property="og:title" content="Clubul Charlton Athletic, cumărat de un grup de investitori din Abu Dhabi"/>
    <meta property="og:description" content="Clubul engelz Charlton Athletic, nou-promovat în Championship, va fi cumpărat de un grup de investitori din Abu Dhabi, East Street Investments, informează BBC."/>
  </head>
  <body>
    <article>
      <h1>Clubul Charlton Athletic, cumărat de un grup de investitori din Abu Dhabi</h1>
      <address><time datetime="2019-11-29T14:17:29+00:00">29 Nov 2019, 14:17</time> by <a rel="author">Adrian Petculescu</a></address>
      <p>
        <b>Clubul engelz Charlton Athletic, nou-promovat în Championship, va fi cumpărat de un grup de investitori din Abu Dhabi, East Street Investments, informează BBC.</b>
      </p>
      <p>Contestat mult timp de suporteri, nemulţumiţi de modul în care a condus clubul, omul de afaceri Roland Duchatelet s-a hotărât să vândă gruparea fondată în 1905, pe care a achiziţionat-o în 2014. El mai deţine în Europa cluburile Carl Zeiss Jena, Alcorcon şi Ujpest şi a fost patron la Standard Liege şi Sint-Truidense.</p>
      <p>"Suntem privilegiaţi să preluăm controlul unui astfel de club istoric şi suntem incredibil de emoţionaţi să fim parte a procesului de construcţie a unui nou viitor pentru fanii, staff-ul şi jucătorii echipei Charlton Athletic", a declarat Matt Southall, noul preşedinte.</p>
      <p>Achiziţa clubului de către East Street Investments va trebui să fie aprobată de English Football League, forul care organizează liga secundă în Anglia.</p>
      <p>Charlton Atheltic este pe locul 17 (din 24 de echipe), cu 23 de puncte, după 18 etape, la doar şapte puncte de locul 6, de baraj de promovare, ocupat de Swansea.</p>
      <p>Clubul din apropierea Londrei a jucat opt sezoane în FA Premier League (de la fondarea acestei ligi, în 1992), iar în 2003/2004 a avut cea mai bună clasare la finalul sezonului, locul 7.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>