<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/hronika/Dundjer-Politicke-prevarante-treba-tuci/571169?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T14:36:00+00:00"/>
    <meta property="og:title" content="Dunđer: Političke prevarante treba tući"/>
    <meta property="og:description" content="BILEĆA - Policijska stanica Bileća dokumentovala je Draženu Dunđeru, odborniku Radikalne stranke &quot;Dr Vojislav Šešelj&quot; u ovom gradu, krivično djelo napada na službeno lice u vršenju službene dužnosti, a tačnije zbog napada na zamjenika načelnika opštine Bileća Milorada Radovića."/>
  </head>
  <body>
    <article>
      <h1>Dunđer: Političke prevarante treba tući</h1>
      <address><time datetime="2019-11-29T14:36:00+00:00">29 Nov 2019, 14:36</time> by <a rel="author">Vesna Duka</a></address>
      <p>BILEĆA - Policijska stanica Bileća dokumentovala je Draženu Dunđeru, odborniku Radikalne stranke "Dr Vojislav Šešelj" u ovom gradu, krivično djelo napada na službeno lice u vršenju službene dužnosti, a tačnije zbog napada na zamjenika načelnika opštine Bileća Milorada Radovića.</p>
      <p>Dražen Dunđer u petak je za medije ustvrdio, međutim, da su sve to neistine, kao što je, kako kaže, neistinita i priča Milorada Radovića da je on s njim stari prijatelj i da su njihove prodice kumovske.</p>
      <p>"Nikada mi prijatelji nismo bili. To što je Radović rekao, sve su to netačne izjave, a političke prevarante treba tući", rekao je Dunđer nabrajajući više imena sa hercegovačke političke scene među kojim su, pored socijalista, i pripadnici SNSD-a i SDS-a.</p>
      <p>Kaže da je i on, nakon svega, završio u Bolnici Trebinje, jer mu, nakon što ga je policija privela, nije dozvoljeno da na vrijeme primi terapiju za oko koje je operisao prije mjesec dana, te da mu je supruga tek kasnije donijela kapi koje mora stavljati.</p>
      <p>U Policijskoj upravi Trebinje je navedeno da je prijavljeno kako je u Bileći lice inicijala D.D. verbalno i fizički napalo drugo lice, te da je u toku dokumentovanje krivičnog djela napada na službeno lice u vršenju službene dužnosti.</p>
      <p>Radović je u četvrtak rekao da je Dunđer na njega prvo galamio, neprimjereno se izražavao, a sve zbog toga što je u pozadini isključivo politika.</p>
      <p>"Iza svega, u stvari, stoji moja namjera da se na idućim izborima kandidujem za načelnika opštine Bileća, što je za njega, izgleda, bio jedini problem, pa je zbog toga  udario u mene sa obje šake u grudi, a ja sam leđima udario o zid kancelarije", rekao je Radović, koji je član Socijalističke partije.</p>
    </article>
  </body>
</html>