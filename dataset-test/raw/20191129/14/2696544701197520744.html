<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191129_Fontos_jogszabalyvaltozasok_jonnek_decembertol_mutatjuk_mire_figyeljen"/>
    <meta property="og:site_name" content="HVG.hu"/>
    <meta property="article:published_time" content="2019-11-29T14:57:00+00:00"/>
    <meta property="og:title" content="Fontos jogszabályváltozások jönnek decembertől, mutatjuk, mire figyeljen"/>
    <meta property="og:description" content="Több jogszabály is változik decembertől, ami a hétköznapi életet is befolyásolhatja. Olcsóbb lesz euróban pénzt felvenni, hamarabb lehet majd megvenni az autópálya-matricát, és a turisták poggyászait növények miatt fogják átkutatni."/>
  </head>
  <body>
    <article>
      <h1>Fontos jogszabályváltozások jönnek decembertől, mutatjuk, mire figyeljen</h1>
      <address><time datetime="2019-11-29T14:57:00+00:00">29 Nov 2019, 14:57</time> by <a rel="author">hvg.hu</a></address>
      <p>
        <b>Több jogszabály is változik decembertől, ami a hétköznapi életet is befolyásolhatja. Olcsóbb lesz euróban pénzt felvenni, hamarabb lehet majd megvenni az autópálya-matricát, és a turisták poggyászait növények miatt fogják átkutatni.</b>
      </p>
      <p>A <a href="https://www.napi.hu/magyar_gazdasag/jogszabaly-valtozas-december-auto-kgfb-utdij-uzemanyag.695954.html"><i>Napi.hu</i></a> cikke szerint már vasárnaptól megvásárolhatóak a 2020-ra érvényes megyei és országos úthasználati jogosultságok, az ideiek január 31-ig érvényesek. A Nemzeti Útdíjfizetési Szolgáltató Zrt. szerint a matricák 60 százalékát ilyenkor vásárolják meg a közlekedők, a NÚSZ egyébként jövőre térképes útvonal- és matricatervező szolgáltatást indít.</p>
      <p>Arra már most érdemes figyelni, hogy azoknak, akiknek most jön az évfordulója, azoknak péntekig (azaz a mai napig) kell eljuttatni a kötelező gépjármű-felelősségbiztosítást (kgfb) váltani szándékozó autósoknak a biztosítójukhoz szerződésük személyes vagy levélben történő felmondását, mert a december 1-i határidő vasárnapra esik.</p>
      <p>A benzinkutakon is fontos változások lesznek. Nő a biológiai eredetű összetevők aránya az üzemanyagokban újév napjától, az intézkedéssel Magyarország csatlakozik a környezetbarát E10-es üzemanyagot használó államokhoz. Ez azt jelenti, hogy a biológiai eredetű összetevők kötelező, legkisebb összevont mértéke 6,4 százalékról 8,2 százalékra nő. A jelzések is változnak a kutakon, a 95-ös benzint E10-es matrica is jelzi innentől kezdve.</p>
      <p>A bankokban olcsóbban lehet majd december 15-től eurót felvenni egy új uniós szabályozás miatt. Innentől kezdve az euróban utalás, ha uniós országba megy, nem lehet drágább az országon belüli forintműveletnél. A cikk szerint ugyanez az egységesítés vonatkozik a külföldi atm-ek használatára is.</p>
      <p>Rosszul járhatnak a jövő hónaptól azok, akik idegen országokból akarnak növényt behozni uniós országba, mert keményen fogják ellenőrizni. Ennek az az oka, hogy megelőzzék a nem őshonos kártevők megjelenését és elszaporodását. Fontos, hogy nemcsak a kereskedelmi szállítmányokat fogják ellenőrizni, hanem a turisták poggyászait is. Az ellenőrzést a kisebb határátkelőknél itthon a NAV fogja végezni, a nagyobbaknál beszáll melléjük a növényvédelmi hatóság.</p>
      <p>Az a fiatal, akik szeptembertől nem tanult tovább – vagyis megszűnt a tanulói vagy hallgatói jogviszonya – és munkanélküli, december 16-tól saját magának kell fizetnie az egészségügyi szolgáltatási járulékot. Ehhez a NAV-nál kell bejelentkezni, a járulék 2020-tól havonta 7710 forint lesz.</p>
      <related>
        <a href="https://hvg.hu/gazdasag/20191122_Fontos_valtozas_jon_a_jarulekfizetesnel_az_Orszaggyules_elott_a_javaslat"/>
        <a href="https://hvg.hu/gazdasag/20191016_repules_repulojegy_adoemeles_nemetorszag"/>
      </related>
    </article>
  </body>
</html>