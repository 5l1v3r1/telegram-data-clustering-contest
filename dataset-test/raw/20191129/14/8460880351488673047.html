<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sztarvilag/nemzetkozi-sztarvilag/huszmillio-forintert-kelt-el-russell-crowe-baseballsapkaja-2150280/"/>
    <meta property="og:site_name" content="BAMA"/>
    <meta property="article:published_time" content="2019-11-29T14:02:00+00:00"/>
    <meta property="og:title" content="Húszmillió forintért kelt el Russell Crowe baseballsapkája"/>
    <meta property="og:description" content="Az árverést az Ausztráliában pusztító bozóttüzek oltásán dolgozó tűzoltók javára szervezték."/>
  </head>
  <body>
    <article>
      <h6 class="kicker">SENKI TÖBBET, HARMADSZOR</h6>
      <h1>Húszmillió forintért kelt el Russell Crowe baseballsapkája</h1>
      <address>
        <time datetime="2019-11-29T14:02:00+00:00">29 Nov 2019, 14:02</time>
      </address>
      <h4>Az árverést az Ausztráliában pusztító bozóttüzek oltásán dolgozó tűzoltók javára szervezték.</h4>
      <blockquote>Russell Crowe Oscar-díjas ausztrál filmszínész elnyűtt, régi baseballsapkája százezer ausztrál dollárért (húszmillió forintért) kelt el azon a pénteki árverésen, amelynek bevételéből az új-dél-walesi tűzoltókat támogatják.</blockquote>
      <p>Az árverést az Ausztráliában pusztító bozóttüzek oltásán dolgozó tűzoltók javára szervezték. A kontinens keleti részén terjedő tüzek a filmsztár egy ottani ingatlanát is érintették. A Gladiátor, az Egy csodálatos elme és a Robin Hood ausztrál sztárja egy megviselt fehér baseballsapkáját – amelyen a South Sydney Rabbitohs futballcsapat logója szerepel – ajánlotta fel az árverésre.</p>
      <blockquote>A sapkát százezer ausztrál dollárért Mike Cannon-Brookes, az ausztrál Atlassian szoftvercég társalapítója szerezte meg.</blockquote>
      <p>Crowe azonban megígérte, hogy a legmagasabb licitet megduplázza, úgyhogy ő is százezer dollárral járult hozzá a tűzoltóknak szánt adományhoz. Továbbá az Atlassian másik alapítója és az amerikai Qualtrics szoftvercég társalapítója is száz-százezer ausztrál dollárt ajánlott fel.</p>
      <blockquote>Így a jótékonysági árveréssel gyűjtött adomány összege végül 400 ezer ausztrál dollár (82 millió forint) lett.</blockquote>
      <p>Cannon-Brookes a százezer dollárt azzal a kikötéssel fizette ki, hogy Crow-nak „találnia kell egy gyereket, aki a bozóttűz miatt szenvedett, és neki kell adnia a sapkát, hogy felvidítsa”. A licitnyertes azt is kérte, hogy a színész írja alá a sapkát.</p>
      <p>Crowe elmondta, hogy a befolyt adományt több tűzoltóállomás között osztja el, köztük olyanoknak adja, amelyek jelenleg is küzdenek a bozóttüzekkel.</p>
      <blockquote>„Meg akarom köszönni az ország minden önkéntesének, hogy fáradhatatlanul vigyáz közösségeink biztonságára”</blockquote>
      <p>– mondta a sztár.</p>
      <p>
        <i>Borítókép: Russell Crowe</i>
      </p>
    </article>
  </body>
</html>