<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-moz-vaktsynatsia/30299175.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T14:26:11+00:00"/>
    <meta property="og:title" content="МОЗ: оновлено перелік протипоказань до щеплень"/>
    <meta property="og:description" content="Міністерство охорони здоров’я України повідомляє про оновлення переліку медичних протипоказань і застережень до проведення профілактичних щеплень, йдеться в повідомленні на сайті МОЗ. За повідомленн"/>
  </head>
  <body>
    <article>
      <h1>МОЗ: оновлено перелік протипоказань до щеплень</h1>
      <address>
        <time datetime="2019-11-29T14:26:11+00:00">29 Nov 2019, 14:26</time>
      </address>
      <p>Міністерство охорони здоров’я України повідомляє про оновлення переліку медичних протипоказань і застережень до проведення профілактичних щеплень, йдеться в повідомленні на сайті МОЗ.</p>
      <p>За повідомленням, відповідний наказ, який дасть змогу гармонізувати українське законодавство з порадами Національної технічної групи експертів з питань імунізації, що базуються на рекомендаціях ВООЗ, 26 листопада зареєстрував Мін’юст.</p>
      <p>«До затвердженого переліку не додавали нових протипоказань. Внесені зміни дозволять лікарю надати кваліфіковані послуги майбутньому пацієнтові. Покращення опису процедури щеплення допоможе лікарю точно визначати абсолютні протипокази і свої дії у конкретних ситуаціях», – повідомили у МОЗ.</p>
      <ul>
        <li>Як повідомили у міністерстві, тепер протипокази для людей із можливою алергічною реакцією на компоненти вакцини класифіковані відповідно до можливих алергенів: яєчного білка, дріжджів, желатину, лактози і латексу.</li>
        <li>Протипокази для людей із первинним імунодефіцитом були розділені за типами імунодефіциту. Окремо виділили рекомендації для вакцинування людей, які живуть поруч з людиною, яка має важку імуносупресію, імунодефіцит.</li>
        <li>У переліку окремо розписали питання вакцинації жінок під час вагітності. Рекомендується щеплюватись вагітним або жінкам, які планують вагітність, від грипу протягом сезону грипу. Немовлята, які контактують з вагітними, можуть бути щеплені ротавірусною вакциною так само, як і інші малюки, котрі не мають таких контактів.</li>
        <li>Окремо описане питання вакцинації у період лактації. Щеплення жінкам, які годують немовля, інактивованими вакцинами або вакцинами, що містять живий вірус, не впливає на безпеку жінки чи дитини, яка перебуває на грудному вигодовуванні.</li>
      </ul>
      <p>Крім того, в МОЗ нагадали про протипокази до профілактичних щеплень.</p>
      <ul>
        <li>Абсолютні – це стани, при яких від щеплення людина може отримати більше негативних наслідків, ніж користі для здоров’я. Абсолютні протипокази можуть бути постійними або тимчасовими. Абсолютними протипоказами до профілактичних щеплень є порушення імунітету, анафілактичні реакції, тяжкі поствакцинальні реакції, гострі захворювання, неврологічні порушення та інші.</li>
        <li>Постійні протипокази мають пожиттєвий характер та, швидше за все, не будуть змінюватись. Тимчасові – зникають із часом і мають тимчасовий характер лише у момент проведення щеплення.</li>
        <li>Також існують застереження, так звана вакцинація з пересторогою. Тут остаточне рішення стосовно проведення процедури бере на себе лікар з урахуванням усіх ризиків та переваг для здоров’я пацієнта, наголошують у МОЗ.</li>
      </ul>
      <p>МОЗ неодноразово наголошував, що вакцинація є найефективнішим способом захисту від інфекційних захворювань. Україна закуповує 10 видів вакцин від 10 небезпечних хвороб.</p>
    </article>
  </body>
</html>