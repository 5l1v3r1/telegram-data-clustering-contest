<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838566-vaks-prodovzhiv-obrannya-zapobizhnogo-zakhodu-alperinu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T14:28:00+00:00"/>
    <meta property="og:title" content="ВАКС продовжив обрання запобіжного заходу Альперіну"/>
    <meta property="og:description" content="КИЇВ. 29 листопада. УНН. Вищий антикорупційний суд продовжив розгляд клопотання про обрання запобіжного заходу для одеського бізнесмена Вадима Альперіна …"/>
  </head>
  <body>
    <article>
      <h1>ВАКС продовжив обрання запобіжного заходу Альперіну</h1>
      <address><time datetime="2019-11-29T14:28:00+00:00">29 Nov 2019, 14:28</time> by <a rel="author">Анна Мурашко</a></address>
      <p><b>КИЇВ. 29 листопада. УНН.</b> Вищий антикорупційний суд продовжив розгляд клопотання про обрання запобіжного заходу для одеського бізнесмена Вадима Альперіна після перерви, оголошеної через заяву захисту Альперіна про погіршення самопочуття їхнього клієнта, передає кореспондент <b>УНН</b>.</p>
      <p>ВАКС продовжив обрання міри запобіжного заходу Альперіну.</p>
      <p>Після перерви в суд прийшов ще один адвокат Альперіна Андрій Федур.</p>
      <p>Наразі Альперін перебуває у залі судових засідань на лаві поблизу своїх адвокатів, а не у скляній "клітці", як було до перерви у засіданні.</p>
      <p>Нагадаємо, ВАКС оголосив перерву в розгляді клопотання про обрання запобіжного заходу для одеського бізнесмена Вадима Альперіна через необхідність викликати йому <a href="https://www.unn.com.ua/uk/news/1838548-sprava-khreschenogo-batka-kontrabandi-alperin-v-sudi-poprosiv-viklikati-likarya">лікаря</a>.</p>
      <p>Як повідомлялося, прокурори Спеціалізованої антикорупційної прокуратури будуть клопотати у суді про обрання для бізнесмена Вадима <a href="https://www.unn.com.ua/uk/news/1838430-prokurori-prositimut-dlya-alperina-aresht-iz-zastavoyu-u-288-mln-grn">Альперіна</a> арешту з можливістю внесення застави у розмірі 288 млн 150 тис. грн.</p>
      <p>Як повідомляв <b>УНН</b>, "хрещеному батьку контрабанди" Альперіну повідомлено про <a href="https://www.unn.com.ua/uk/news/1838336-khreschenomu-batku-kontrabandi-alperinu-povidomleno-pro-pidozru">підозру</a>.</p>
      <p>Нагадаємо, детективи НАБУ раніше затримали 10 осіб, зокрема, <a href="https://www.unn.com.ua/uk/news/1837888-nabu-zatrimalo-simokh-mitnikiv">7 співробітників органів митного контролю</a>, за підозрою у вчиненні злочинів, пов’язаних із порушенням митного законодавства. Серед них і заступник начальника Київської міської митниці ДФС Сергій <a href="https://www.unn.com.ua/uk/news/1838155-tupalskomu-ta-sche-shistom-mitnikam-ogolosili-pidozru">Тупальський</a>. Їм оголосили підозру.</p>
      <p>Усі затримані підозрюються у вчиненні злочинів, пов'язаних із махінаціями із розмитненням товарів, імпортованих в Україну, які завдали інтересам держави понад 77,7 млн грн збитків.</p>
    </article>
  </body>
</html>