<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/miloje-otkrio-sta-je-njegov-najveci-poraz-posle-svega-ostavka-ih-kakvi-smo-394056.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-29T14:18:00+00:00"/>
    <meta property="og:title" content="Miloje otkrio šta je njegov najveći poraz posle svega! Ostavka? ''Ih, kakvi smo...''"/>
    <meta property="og:description" content="Trener Crvene zvezde Vladan Milojević rekao je danas da njegovi fudbaleri nemaju strast koju su imali ranije, a koja je potrebna, i da će probati da je vrati, a naveo je da se nada da se neće ponoviti neke stvari koje su se dešavale na utakmici protiv Bajerna."/>
  </head>
  <body>
    <article>
      <h1>Miloje otkrio šta je njegov najveći poraz posle svega! Ostavka? ''Ih, kakvi smo...''</h1>
      <h2>Trener Crvene zvezde Vladan Milojević rekao je danas da njegovi fudbaleri nemaju strast koju su imali ranije, a koja je potrebna, i da će probati da je vrati, a naveo je da se nada da se neće ponoviti neke stvari koje su se dešavale na utakmici protiv Bajerna.</h2>
      <address><time datetime="2019-11-29T14:18:00+00:00">29 Nov 2019, 14:18</time> by <a rel="author">Beta</a></address>
      <p>Crvena zvezda je u utorak uveče izgubila sa 6:0 u Beogradu od Bajern Minhena u Ligi šampiona. <br/><i><br/></i><i>"Nemamo tu strast, ona nam je potrebna i probaćemo da je vratimo. Opet, igrači su ti koji su nam ovo doneli i njima je najteže. Imaju moju podršku. Svima nam je teško pao (poraz od Bajerna). Ne bežimo od odgovornosti. Neka ostane izmedju nas šta smo pričali posle takvog poraza. Fudbal se igra iz strasti. Ne morate da budete toliko tehnički potkovani, koliko strasti morate da imate. Nismo imali energiju. Igramo protiv veoma ozbiljnih ekipa. Treba da izadješ i igraš. Isto treba da bude i na treningu i u prvenstvu i protiv Bajerna",</i> rekao je Milojević na konferenciji za novinare u Beogradu.<br/><br/>Beogradski klub može do plasmana u drugu fazu Lige Evropa ako ne izgubi od Olimpijakosa u Pireju u poslednjem kolu.<br/><br/>Milojević je upitan šta je bio ključni problem i da li su ga igrači razočarali protiv nemačkog kluba.<br/><br/><i>"<b>Da je bilo 3:0, sve bi bilo super? Ih, kakvi smo...</b><br/></i><i><br/></i><i>Ne mogu da budem zadovoljan. Samo jedno zameram igračima, a to je što apsolutno mogu bolje. Tu nema dileme. To sam im rekao i pre utakmice. Strah od odgovonosti... Morate da shvatite da je teško jer vrlo lako dolazite na stub srama. Oni su mnogo mladi da bi to nosili. Ima nekog ko to nosi, a ima nekog koga to uopšte ne interesuje.<br/></i><i><br/></i><i>Imamo problem, trebalo bi da budemo mnogo više odgovoniji na samoj utakmici. To je jedino što im zameram. Kada imate strah, vežu vam se noge. Tvrda ti je noga, ne vidiš, čekaš u petom minutu da se završi utakmica.<br/></i><i><br/></i><i><b>To je moj najveći poraz što ih nisam dobio, da igraju muški, kakav god bude bio poraz. Nadam se da se neće ponoviti, bilo bi ružno da se ponovi i nema potrebe za tim</b>",</i> odgovorio je Vladan Milojević.<br/><br/>Milojević je kazao da Zvezda očigledno ima problem sa brojem stranaca i da je najbitnije da se polusezona "izgura na najbolji mogući način", a potom sledi pauza i analiza tokom koje će se "videti šta i kako dalje".<br/><br/>Istakao je da mu je drago što ima podršku uprave.<br/><br/><i>"Jako sam ponosan što sam došao u Crvenu zvezdu. Došao sam i mogu da odem kad god mi se bude reklo. Nemam taj problem. Uvek imam podršku uprave i hvala joj za to. Nisam se kitio, niti ću bilo kakvim uspehom. Šta god da bude i kad god, da li sutra, za mesec dana, godinu ili pet, drago mi je što sam deo istorije, od prve pobede koju sam napravio, a to je bilo protiv Florijane.<br/></i><i><br/></i><i><b>Ne interesuju me komentari, nisam iz te priče. Nastaviću da radim svoj posao, uprava, navijači, javnost je tu. Nemam nikakav problem. Ostavka uopšte to ne treba da bude predmet bilo čega. Ako sam kriv, kriv sam. Idemo dalje, tući će te Đura...</b><br/></i><i><br/></i><i>Fudbal je sport, nikom nije drago. Meni i igračima je najteže. Onaj dan kada je završena utakmica, sve je to završeno. Okrećemo se narednim. To je sport",</i> kazao je Milojević.<br/><br/>Grčki mediji skoro svakodnevno pišu o interesovanju klubova iz te zemlje za Milojevića, poput AEK-a i Olimpijakosa, a Milojević je upitan za to odgovorio:<br/><br/><b><i>"Ja sam koncentrisan na posao koji imam, imam mnogo posla. Ne znam stvarno odakle sve to ide. Ne znam da li sam im zanimljiv ili ne. U glavi mi je samo Crvena zvezda".</i></b><br/><br/>Zvezdi u subotu sledi utakmica protiv Voždovca u Super ligi Srbije.<br/><br/><i>"Treba da pokažemo reakciju posle utorka i odigramo dobru utakmicu. Razgovarali smo sa igračima, svesni su da treba da najozbiljnije pristupimo Voždovcu, koji je veoma opasna ekipa. Voždovac igra jako dobro u poslednje vreme. Igraju totalno atipično za naše podneblje. Bilo je dosta zahtevno na 'krovu', pa tako i sutra očekujem opasan Voždovac. To je ekipa koja voli da igra i mislim da će biti dobra utakmica",</i> rekao je Milojević.<br/><br/>Utakmica Crvena zvezda - Voždovac u 18. kolu srpskog prvenstva igraće se sutra od 18.00 na stadionu "Rajko Mitić".</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/zvezda-ce-biti-jaca-protiv-olimpijakosa-sa-njima-u-evropsko-prolece-394053.html"/>
        <a href="https://www.sportske.net/vest/domaci-fudbal/zvezda-vreme-za-veliku-rekonstrukciju-ko-odlazi-od-stranaca-394040.html"/>
        <a href="https://www.sportske.net/vest/domaci-fudbal/delije-prihvatate-li-ovo-izvinjenje-394033.html"/>
        <a href="https://www.sportske.net/vest/domaci-fudbal/lose-vesti-za-srpski-fudbal-evo-koliko-predstavnika-cemo-imati-u-ls-le-i-lk-394007.html"/>
        <a href="https://www.sportske.net/vest/domaci-fudbal/zvezda-odredila-cene-karata-za-vozdovac-393994.html"/>
      </related>
    </article>
  </body>
</html>