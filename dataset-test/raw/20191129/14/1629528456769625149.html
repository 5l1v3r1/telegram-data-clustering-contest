<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/fotbal/domaci-souteze/radim-kucera-jihlava-vysocina-rozhovor.A191129_517435_fot_dsouteze_ten"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T14:34:00+00:00"/>
    <meta property="og:title" content="V Jihlavě jsou spokojení. Ale čeká nás hodně těžké jaro, varuje Kučera"/>
    <meta property="og:description" content="Jen o jeden bod méně, než získali v podzimní části loňské druholigové sezony, mají na kontě jihlavští fotbalisté. A letošních 32 bodů jim stejně jako před rokem zajišťuje přezimování na druhém místě tabulky. Hlavní kouč FC Vysočina Radim Kučera mohl být s úvodní polovinou soutěže spokojený."/>
  </head>
  <body>
    <article>
      <h1>V Jihlavě jsou spokojení. Ale čeká nás hodně těžké jaro, varuje Kučera</h1>
      <address><time datetime="2019-11-29T14:34:00+00:00">29 Nov 2019, 14:34</time> by <a rel="author" href="https://www.idnes.cz/novinari/eva-streichsbierova.N2783" target="_blank">Eva Streichsbierová</a></address>
      <p>Jen o jeden bod méně, než získali v podzimní části loňské druholigové sezony, mají na kontě jihlavští fotbalisté. A letošních 32 bodů jim stejně jako před rokem zajišťuje přezimování na druhém místě tabulky. Hlavní kouč FC Vysočina Radim Kučera mohl být s úvodní polovinou soutěže spokojený.</p>
      <p>„Je pravda, že bodů jsme mohli mít i víc, ale na druhou stranu také klidně o dost méně, kdybychom nezvládli některé konce především domácích zápasů tak, jak jsme je zvládli,“ pustil se do hodnocení.</p>
      <h3>Doma vs. venku</h3>
      <p>Z vystoupení před vlastním publikem nemohla Vysočina vytěžit víc, v osmi zápasech získala všech 24 bodů. Ze soupeřových hřišť jich potom ze stejného množství dovezla jen osm.</p>
      <p>„Ten rozdíl je samozřejmě markantní. Venku mi v naší hře chybí hlavně větší hlad po gólech a vítězství. A taky lepší pohyb. To, že se nám statisticky dlouhodobě nedaří ve Vítkovicích či Varnsdorfu, nemůže být omluva. Prostě mi vadí, že když to jde v domácích utkáních, tak že podobně nemůže zahrát i venku,“ zlobí se trenér.</p>
      <h3>Vyrovnaná špice tabulky</h3>
      <p>Pohled na přední příčky druholigové tabulky dává tušit, že i na jaře čekají fanoušky pořádně dramatické bitvy. O jedno postupové a dvě barážová místa se přetahuje hned pětice týmů. Mezi prvním a pátým je přitom rozdíl pouhých pěti bodů.</p>
      <p>„Popravdě řečeno jsem si myslel, že někdo odskočí víc. Štikou soutěže a velkým překvapením jsou Pardubice. Brno bylo favoritem už před sezonou, stejně jako Dukla Praha. Tým, který spadne z nejvyšší ligy, není nikdy outsider. Je jasné, že na jaře půjde do tuhého. Hodně bude pracovat psychika a tlak. Rozhodovat mohou maličkosti. Čeká nás těžké jaro,“ má jasno Kučera.</p>
      <h3>Překvapivé výkony</h3>
      <p>Nejlepším střelcem jihlavského týmu byl v úvodní polovině soutěže Stanislav Klobása, který vede tabulku kanonýrů celé ligy.</p>
      <figure>
        <img src="https://1gr.cz/fotky/idnes/19/082/cl5/TEN7d4cd4_203921_7008077.jpg"/>
        <figcaption>Jihlavský Stanislav Klobása jako hvězda zápasu s Duklou.</figcaption>
      </figure>
      <p>„Příjemně překvapený jsem byl ale také z toho, jak šel nahoru Tomáš Smejkal, který se v létě vrátil z Líšně. Měl hodně dobrý půlrok. Spokojený jsem i s tím, že se nám povedlo nahradit Pavla Šulce Honzou Fortelným, a myslím, že úspěšná budoucnost možná nejen v Jihlavě jednou čeká i na Tomáše Svobodu,“ zamýšlí se kouč.</p>
      <h3>Psychická náročnost</h3>
      <p>Jak už bylo řečeno, všechny domácí zápasy Vysočina vyhrála, ovšem někdy v doslova hodině dvanácté. „Adrenalin k fotbalu patří, a pokud se podaří vypjatý zápas dotáhnout do úspěšného konce, tak je spokojenost vždycky na vaší straně. Navíc času na odpočinek a regeneraci nervové soustavy bude naštěstí dost,“ usmívá se Kučera.</p>
      <h3>Zimní příprava</h3>
      <p>Od zítřka budou mít jihlavští fotbalisté volno, ovšem úplně zahálet je trenéři nenechají. „Každý hráč dostane individuální plán a na začátku ledna si je pak při testech zkontrolujeme. Oficiálně začneme s tréninkem 13. ledna. Celkově nás čeká osm týdnů přípravy,“ plánuje kouč.</p>
      <h3>Posílení, nebo oslabení?</h3>
      <p>Otázkou je, jaký kádr bude v lednu trenér vítat. Minimálně o tři hráče - Mohameda Tijaniho, Tomáše Smejkala a Lamina Jawa - <a href="https://www.idnes.cz/fotbal/domaci-souteze/jihlava-pauza-mozne-odyhody.A191125_516368_fot_dsouteze_ten">se totiž enormně zajímají prvoligové kluby</a>. „Doufám, že nenastane nějaký velký výprodej. Moje přání samozřejmě je, aby kádr zůstal stejný, ale druhá stránka je ekonomika klubu,“ ví Kučera.</p>
      <figure>
        <img src="https://1gr.cz/fotky/idnes/19/093/cl5/ALD7e459c_180432_848407.jpg"/>
        <figcaption>Andreas Vindheim ze Sparty sleduje jak krotí míč Lamin Jawo z Jihlavy.</figcaption>
      </figure>
      <p>Novinky v FC Vysočina Vedení jihlavského klubu se ještě před odchodem hráčů na dovolenou podařilo dohodnout na prodloužení smlouvy s gambijským útočníkem Laminem Jawem. Čtyřiadvacetiletý fotbalista se Vysočině upsal ještě na jeden rok.</p>
    </article>
  </body>
</html>