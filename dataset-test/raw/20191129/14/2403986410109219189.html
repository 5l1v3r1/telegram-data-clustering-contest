<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/suddivski_klani_zablokuvali_reformu_zelenskogo_oburlivi_fakti_n1241434"/>
    <meta property="og:site_name" content="24 Канал"/>
    <meta property="article:published_time" content="2019-11-29T14:32:00+00:00"/>
    <meta property="og:title" content="Суддівські клани заблокували реформу Зеленського: обурливі факти"/>
    <meta property="og:description" content="У 2016 році в Полтаві затримали на гарячому поліцейського Григорія Терентюка. Він разом з напарником вимагав від місцевого жителя 1500 доларів за закриття кримінальної справи. Останній звернувся в СБУ, де йому дали муляж грошей і відправили на фіксацію хабаря. Під час його передачі СБУ й затримало правоохоронця."/>
  </head>
  <body>
    <article>
      <h1>Суддівські клани заблокували реформу Зеленського: обурливі факти</h1>
      <address><time datetime="2019-11-29T14:32:00+00:00">29 Nov 2019, 14:32</time> by <a rel="author" href="https://24tv.ua/vitaliy_shabunin_tag5676/" target="_blank">Віталій Шабунін</a></address>
      <p>
        <b>У 2016 році в Полтаві затримали на гарячому поліцейського Григорія Терентюка. Він разом з напарником вимагав від місцевого жителя 1500 доларів за закриття кримінальної справи. Останній звернувся в СБУ, де йому дали муляж грошей і відправили на фіксацію хабаря. Під час його передачі СБУ й затримало правоохоронця.</b>
      </p>
      <h3>Огидні рішення суддів</h3>
      <p>Знаєте, як довели, що поліцейський не має відношення до хабара? Мовляв, суміш, якою позначали кошти, могла потрапити на його руки під час привітання. Суддя Полтавського суду Наталія Крючко <b>повірила в цей феєричний "аргумент".</b></p>
      <blockquote>Читайте також: <a href="https://24tv.ua/kolomoyskiy_i_yogo_lyudi_za_babki_gotovi_zdati_ukrayinu_rosiyi_n1235021">Коломойський і його люди за "бабки" готові здати Україну Росії</a></blockquote>
      <p>Окрім того, більшість доказів вона визнала неналежними. Зокрема, суддя хотіла переглянути відеозапис затримання. Втім, відкрити відео в суді так і не змогли. В підсумку суддя Наталія Крючко визнала Терентюка невинним.</p>
      <figure>
        <img src="https://24tv.ua/resources/photos/news/620_DIR/201911/1241434_10279714.jpg?201911141108"/>
        <figcaption>Суддя Наталія Крючко</figcaption>
      </figure>
      <p>До слова, суддя Крючко за минулий рік отримала 330 тисяч гривень зарплати за рахунок наших з вами податків. Кілька років тому вона подавалась на конкурс до Верховного суду,<b> але провалила тестові завдання.</b></p>
      <p>Ви думаєте, такі огидні рішення українські суди приймають не часто? Помиляєтеся. Щотижня ми фіксуємо кілька таких рішень. Наприклад, окрім описаного вище, нагадаю про ще одне зовсім свіже рішення феміди, яке навіть мене в ступор вганяє</p>
      <aside>Суд присудив ДАІшнику, який фальсифікував протокол на майданівця за поїздку до Межигір'я Януковича, 300 000 гривень компенсації моральної шкоди. За те, що мовляв бідного ДАІшника незаконно переслідували.</aside>
      <p>Для порівняння: таку ж суму компенсації суд присудив матері, яка через халатність лікарів втратила новонароджену дитину. Трішки більшу компенсацію отримали батьки збитої на смерть на переході 9-тирічної дівчинки.</p>
      <blockquote>Цікаво! <a href="https://24tv.ua/epopeya_z_dubnevichem_hto_zahishhav_skandalnogo_nardepa_vid_areshtu_n1230643">Епопея з Дубневичем: хто захищав скандального нардепа від арешту</a></blockquote>
      <p>Судова система потребує не просто реформи, а <b>кардинального очищення</b>. Суддівські клани, які вертять законом, як циган сонцем, є однією з найбільших внутрішніх загроз України. Чесний суд може компенсувати багато непрацюючих державних органів.</p>
      <aside>Наприклад, якою би сильною не була рейдерська атака прокурорів, СБУшників чи податківців на вашу власність, в чесному суді ви зможете відстояти своє право.</aside>
      <p>І навпаки, продажний суд завжди забере ваше майно чи захистить поліцейських, якою би сильною не була доказова база проти них. Так побудовано державу – фінальне рішення завжди за судами. І чим гіршими є ці суди, тим огиднішими є фінальні рішення.</p>
      <h3>Як судді блокують реформу Зеленського</h3>
      <p>Місяць тому з великими боями Рада прийняла законопроєкт президента, який починає таку необхідну судову реформу. </p>
      <blockquote><b>Важливо!</b> <a href="https://24tv.ua/rada_uhvalila_zakonoproyekt_pro_suddiv_shho_peredbachaye_initsiativa_zelenskogo_n1219683">Зміни до законів про суддівські органи</a> Верховна Рада ухвалила у другому читанні 16 жовтня<a href="https://24tv.ua/rada_uhvalila_zakonoproyekt_pro_suddiv_shho_peredbachaye_initsiativa_zelenskogo_n1219683">.</a> Ініціював документ Президент України Володимир Зеленський. Президентський проєкт закону пропонує одразу декілька законодавчих змін.</blockquote>
      <p>Закон передбачає повне перезавантаження Вищої кваліфкомісії суддів (цей орган мав би обирати чесних суддів) та очищення Вищої Ради Правосуддя (цей цей орган мав би звільняти нечесних суддів).</p>
      <aside>Продажна, корумпована судова система – пряма відповідальність людей з цих двох органів. Знаєте, що зробили суддівські клани в них? Заблокували реформу, яка має їх очистити.</aside>
      <p>Вони ж судді, їм все можна. Закон для простих смердів – нас з вами, а вони – феодали – господарі життя. Рада суддів на своєму засіданні <b>заблокувала обрання конкурсної комісії,</b> яка має переобрати ВККС. Вони відмовилися навіть розглядати це питання. Як вам таке?</p>
      <p>Суддям начхати, що старий склад ВККС вже нечинний, а своїм рішенням обрання нового вони заблокували. Їм начхати на дві тисячі вакантних суддівських посад, а значить нашу приреченість роками очікувати елементарних судових рішень.</p>
      <blockquote>Зверніть увагу! <a href="https://24tv.ua/zakonoproyekti_zelenskogo_yakih_reform_ochikuvati_v_prokuraturi_ta_u_verhovnomu_sudi_n1207541">Законопроєкти Зеленського: яких реформ очікувати в прокуратурі та у Верховному суді</a></blockquote>
      <p>Раду Суддів не влаштовує чесний конкурс за участі міжнародних експертів (які обирали Антикорупційний суд), тож вони просто взяли і заблокували його проведення. Не подобається – подавайте в суд, знущаються вони над усіма нами.</p>
      <figure>
        <img src="https://24tv.ua/resources/photos/news/620_DIR/201911/1241434_10279864.jpg?201911142141"/>
        <figcaption>Суддівські клани заблокували реформу</figcaption>
      </figure>
      <p>Те саме робить Вища рада правосуддя. Саме цей орган має затвердити конкурсну комісію, яка обиратиме нову ВККС, а також етичну комісію при ВРП.</p>
      <p>Минуло кілька тижнів після ухвалення закону, а ВРП досі  не внесла необхідні зміни до власного Регламенту, не делегувала членів у етичну комісію й не розпочала перезапуск Вищої кваліфкомісії суддів. Але знаєте, в усьому цьому є великий плюс. </p>
      <aside>Суддівські клани заблокували достатньо м'який варіант судової реформи. Це означає, що вони роблять неминучим набагато жорсткіший підхід. Тож, я хочу звернутися до цих суддів: не зупиняйтесь, ще більше пекельних рішень, шановні.</aside>
      <p>Кожне таке ваше, судді, рішення, кожен ваш плювок в бік закону та справедливості наближають набагато <b>жорсткіший варіант очищення судової системи</b>. Не дивуйтеся потім, чому з вами обійдуть аж так жорстко.</p>
      <blockquote>Цікаво! <a href="https://24tv.ua/yak_chastina_slug_narodu_led_ne_obdurila_ukrayintsiv_ta_zelenskogo_n1218867">Як частина "слуг народу" ледь не обдурила українців та Зеленського</a></blockquote>
      <p>Через вас, не шановні судді. Через те, що ви блокуєте вже другу м'яку судову реформу. Третьої м'якої не буде – буде жорстка, боюся, що навіть жорстока.</p>
      <p>Що ж? Це ваш вибір і ваша відповідальність. Чим жорсткіше нам доведеться вас перезавантажити, тим краще засвоять урок ваші наступники.</p>
      <p><a href="https://24tv.ua/alimenti_2019_v_ukrayini_noviy_zakon_pro_zminu_rozmiru_styagnennya_alimentiv_n923081">Аліменти вам не жарти: новації у законодавстві</a> сьогодні 18130</p>
      <anchor name="comAnch"/>
    </article>
  </body>
</html>