<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/29/allevatori-contro-carne-vegetale/"/>
    <meta property="og:site_name" content="Il Post"/>
    <meta property="article:published_time" content="2019-11-29T14:09:01+00:00"/>
    <meta property="og:title" content="Gli allevatori contro la carne vegetale"/>
    <meta property="og:description" content="Minacciati dal crescente successo di aziende come Beyond Meat e Impossible Foods, chiedono che non venga chiamata &quot;carne&quot;"/>
  </head>
  <body>
    <article>
      <h1>Gli allevatori contro la carne vegetale</h1>
      <h2>Minacciati dal crescente successo di aziende come Beyond Meat e Impossible Foods, chiedono che non venga chiamata "carne"</h2>
      <address>
        <time datetime="2019-11-29T14:09:01+00:00">29 Nov 2019, 14:09</time>
      </address>
      <p>La cosiddetta finta carne o “carne vegetale” – quella che ha un sapore molto simile alla carne tradizionale ma che è fatta senza uccidere animali – fino a pochi anni fa non esisteva, mentre ora sempre più persone la conoscono e la consumano. La carne vegetale è promossa da chi la produce come un’alternativa più etica ed ecologica alla carne, ma che non comporta rinunciare al gusto e alla consistenza della carne: sta avendo molto successo e ha grandi prospettive di crescita. La cosa piace molto a molte persone ma, come <a href="https://www.wsj.com/articles/americas-cattle-ranchers-are-fighting-back-against-fake-meat-11574850603?mod=hp_lead_pos5">ha raccontato</a> il <i>Wall Street Journal</i>, non è affatto gradita a chi, per ora soprattutto negli Stati Uniti, produce la carne-carne, e pensa che quella sia l’unica carne possibile.</p>
      <p>Il successo della carne vegetale si può misurare in molti modi: dalla rilevanza sempre maggiore delle due principali aziende che se ne occupano – <a href="https://www.ilpost.it/2018/04/14/impossible-foods-hamburger-carne/">Impossible Foods</a> e Beyond Meat, che quest’anno si è quotata in borsa – fino al fatto che molte catene di fast food, tra cui <a href="https://www.ilpost.it/2019/08/01/burger-king-impossible-whopper-stati-uniti/">Burger King</a> e <a href="https://www.ilpost.it/2019/09/26/mcdonalds-beyond-meat/">McDonald’s</a>, stanno scegliendo di venderla, con risultati descritti come molto soddisfacenti. Ma la carne vegetale si sta facendo conoscere anche altrove: secondo stime fatte da Nielsen, rappresenta già l’1 per cento del totale della carne venduta negli Stati Uniti. A cui vanno aggiunti i dati che dicono che negli ultimi 12 mesi le vendite di carne tradizionale sono scese dello 0,4 per cento, mentre quelle di carne vegetale sono salite dell’8 per cento; dopo che nell’anno precedente erano rispettivamente calate dello 0,8 per cento e salite del 21 per cento.</p>
      <p>La carne vegetale sta andando forte perché, a differenza di precedenti alternative alla carne che con la carne non avevano proprio niente a che fare (per esempio gli hamburger di tofu), è fatta per assomigliare il più possibile alla carne, e quindi <i>sanguinare</i>, sfrigolare sulla piastra, e avere sapore e profumo molto simili a quelli della carne. Non è un prodotto per vegetariani, insomma, ma come possibile concorrente della carne per chi mangia la carne ma vuole mangiare qualcosa di più sano <a href="https://www.ilpost.it/2016/10/02/e-se-diventassimo-tutti-vegetariani/">e che non devasti il pianeta</a>. Come ha detto Pat Brown, fondatore e amministratore delegato di Impossible Foods: «L’obiettivo non è affermarci con un nuovo prodotto, ma di avere successo a scapito di un altro». L’altro è la carne tradizionale, che, sempre citando Impossible Foods, si basa su una «tecnologia preistorica e distruttiva», cioè l’allevamento e la macellazione.</p>
      <figure>
        <iframe src="https://www.youtube.com/embed/CxLWAPwi6Mo" width="675" height="380" data-service="Youtube" scrolling="no"/>
      </figure>
      <p>Per questioni tecniche e di maggiore semplicità, per ora la carne vegetale – ma c’è ancora da vedere con quale nome si imporrà davvero – sta tentando soprattutto di riprodurre il sapore e la consistenza di hamburger e polpette di carne bovina. Motivo per cui a opporsi soprattutto alla carne vegetale – e al fatto che venga chiamata carne – sono gli allevatori di bovini. In effetti, come ha raccontato il <i>Wall Street Journal</i>, l’industria della carne animale sta provando in molti modi a opporsi alla carne vegetale: con la pubblicità, con la tecnologia, con la scienza e con la politica, quasi sempre girando intorno a una sola importante questione che riguarda cosa si può chiamare carne e cosa no. Una questione che per certi versi ricorda quella che riguarda alternative vegetali al latte di mucca, come quelle a base di avena, soia o riso.</p>
      <p>A chiedere che la carne non venga chiamata carne, e non possa essere venduta sugli stessi scaffali della carne tradizionale, sono associazioni di categoria e gruppi di pressione come la <a href="https://twitter.com/uscattlemen">U.S. Cattlemen’s Association</a> e la <a href="https://en.wikipedia.org/wiki/National_Cattlemen%27s_Beef_Association">National Cattlemen’s Beef Association</a>, che riuniscono diversi allevatori americani.</p>
      <p>Per quanto riguarda la politica, il <i>Wall Street Journal</i> ha scritto che al momento 12 stati degli Stati Uniti hanno approvato leggi per regolamentare cosa si possa definire “carne”, che leggi simili sono in discussione in altri 15 stati e che da ottobre c’è anche una legge federale. Ma è ancora tutto molto vago e in divenire, anche per via delle tante cause legali in corso in diversi stati, soprattutto nel Midwest degli Stati Uniti, dove c’è la maggior parte degli allevatori.</p>
      <p>È una questione spinosa, complicata tra l’altro dal fatto che negli Stati Uniti – per ora il principale mercato della carne vegetale – non è ancora ben chiaro quale ente federale se ne debba occupare. La FDA, l’agenzia che si occupa della sicurezza di cibi e farmaci, è responsabile per tutto ciò che si può mangiare e ha origine vegetale. L’USDA, il Dipartimento dell’agricoltura statunitense, si occupa invece di tutto ciò che si può mangiare e che arriva da (o è) un animale. Con l’ulteriore complicazione data dal fatto che, come scrive il <i>Wall Street Journal</i>, l’USDA «ha sia il ruolo regolatore che quello di promotore della carne statunitense».</p>
      <p>La FDA tende a permettere che la carne alternativa possa farsi chiamare carne, a patto che specifici di essere “vegana” o “di origine vegetale”. A chi fa carne vegetale sta bene così, perché evidentemente non vogliono fare finta di essere carne di origine animale, ma puntare sul fatto di essere qualcosa di diverso e nuovo. Al contrario, i consorzi di allevatori chiedono all’USDA di agire per difendere i loro interessi e, dal loro punto di vista, anche quelli dei consumatori, che potrebbero non capire cosa stanno acquistando. Il <i>Wall Street Journal</i> parla anche di diverse attività di lobbying: sia da parte degli allevatori che da parte dei produttori di carne vegetale, che hanno da poco formato la Plant Based Foods Association.</p>
      <p>I produttori di carne tradizionale si stanno però muovendo anche fuori dai tribunali e dai palazzi della politica, per esempio investendo in pubblicità che puntano a promuovere l’autenticità della carne animale, tra le altre cose rilanciando una campagna promozionale degli anni Novanta, basata sullo slogan “<a href="https://www.beefitswhatsfordinner.com/">Beef. It’s What’s For Dinner</a>“.</p>
      <figure>
        <iframe src="https://www.youtube.com/embed/tviyAIS9c_U" width="675" height="506" data-service="Youtube" scrolling="no"/>
      </figure>
      <p>Gli allevatori di carne hanno sviluppato persino un assistente digitale, consultabile anche tramite i dispositivi vocali di Google e Amazon, che si chiama <a href="https://chuckknowsbeef.com/#/">Chuck Knows Beef</a> (“Chuck, esperto di carne”) e che risponde a varie domande sulla carne. Se gli si chiede quale sia la migliore alternativa alla carne, la sua risposta è: «Ancora più carne». Alisa Harrison, responsabile delle attività di marketing National Cattlemen’s Beef Association, ha detto che negli ultimi tre anni l’associazione ha investito circa un milione e mezzo di dollari in iniziative tecnologiche di questo tipo.</p>
      <p>Per difendersi dal crescente successo della carne vegetale, chi si guadagna da vivere grazie alla carne animale sta provando a puntare anche sulla scienza. Il <i>Wall Street Journal</i> parla infatti di iniziative e ricerche – quasi sempre promosse dagli allevatori e commissionate a enti a loro vicini – volte a screditare la tesi per cui la carne vegetale sia più sana per chi la consuma e meno dannosa per l’ambiente. Il Center for Consumer Freedom, per esempio, ha comprato pubblicità su importanti giornali per promuovere slogan come “carne finta, vere sostanze chimiche” e sul suo sito ha proposto un quiz che mette in relazione <a href="https://www.consumerfreedom.com/2019/08/quiz-veggie-burger-or-dog-food/?mod=article_inline">gli hamburger vegani e il cibo per cani</a>.</p>
      <p>Chi produce e vende carne vegetale sta rispondendo a sua volta: spiegando che anche la carne animale è processata, lavorata e parte di una lunga filiera che può contenere sostanze chimiche. Per il resto, la carne vegetale viene promossa molto puntando sul suo essere ecologica (ha in effetti un impatto ambientale <a href="https://www.ilpost.it/2019/04/27/carne-finta/">decisamente minore</a> rispetto alla carne tradizionale) e <a href="https://www.wsj.com/articles/meatless-burgers-stoke-sales-and-questions-about-nutrition-11564653600?mod=article_inline">molto meno</a> sul suo essere particolarmente diversa dal punto di vista nutrizionale (per avere un certo sapore, non può essere particolarmente leggera).</p>
      <figure>
        <iframe src="https://www.youtube.com/embed/tXUESAU3zL4" width="675" height="380" data-service="Youtube" scrolling="no"/>
      </figure>
      <p>Oltre questa grande diatriba ci sono poi i supermercati e i ristoratori – che, scrive il <i>Wall Street Journal</i>, «vogliono solo vendere più prodotti e la carne di origine vegetale è un prodotto che sta andando bene e piace sempre più» – e poi i consumatori, che quantomeno sono incuriositi dalla novità. Insomma, se ne parlerà molto e nasceranno altre complicazioni quando arriverà anche la carne vera prodotta in laboratorio partendo da cellule animali (e quindi non vegetale ma nemmeno ottenuta uccidendo un animale) e quando le grandi aziende che producono o vendono carne decideranno di investire sulla carne vegetale (cosa che in parte sta già succedendo).</p>
      <p>Intanto, sempre sul <i>Wall Street Journal</i> Jan Dutkiewicz, che si occupa di politiche della produzione alimentare, <a href="https://www.wsj.com/articles/the-modern-meaning-of-meat-11574353956?mod=cx_picks&amp;cx_navSource=cx_picks&amp;cx_tag=contextual&amp;cx_artPos=6#cxrecs_s">ha scritto</a> un editoriale dal titolo “Il significato moderno della carne”. Inizia scrivendo che «la disputa in corso può sembrare poco importante, ma non è solo una questione terminologica, perché riguarda l’adattamento ai cambiamenti del Ventunesimo secolo» e ha aggiunto che «chi compra carne vuole un sapore e un’esperienza, non necessariamente un animale morto». Dutkiewicz cita poi Bruce Friedrich, che rappresenta una no profit che promuove la carne vegetale, e che ha detto all’<i>Economist</i>: «Il tentativo di far chiamare carne qualcosa che arriva solo da un animale macellato è assurdo tanto quanto lo è voler dire che gli smartphone che usiamo oggi non sono telefoni perché non sono attaccati a un cavo che esce dal muro».</p>
      <related>
        <h4>Articoli Correlati</h4>
        <a href="https://www.ilpost.it/2019/10/12/ringiovanimento-digitale-deepfake-futuro/"/>
        <a href="https://www.ilpost.it/2019/11/24/milano-citta-diseguaglianze/"/>
        <a href="https://www.ilpost.it/2019/11/09/urbanismo-tattico/"/>
      </related>
    </article>
  </body>
</html>