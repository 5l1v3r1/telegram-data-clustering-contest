<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/eerste-getroffen-reizigers-thomas-cook-uitbetaald~ade221e3/"/>
    <meta property="og:site_name" content="HLN"/>
    <meta property="article:published_time" content="2019-11-29T14:02:38+00:00"/>
    <meta property="og:title" content="Eerste getroffen reizigers Thomas Cook uitbetaald"/>
    <meta property="og:description" content="Het Garantiefonds Reizen heeft vrijdag een eerste reeks reizigers terugbetaald die werden getroffen door het faillissement van touroperator Thomas Cook eind september. &quot;De eerste betalingen, voor e..."/>
  </head>
  <body>
    <article>
      <h1>Eerste getroffen reizigers Thomas Cook uitbetaald</h1>
      <address><time datetime="2019-11-29T14:02:38+00:00">29 Nov 2019, 14:02</time> by <a rel="author">PVZ</a></address>
      <p>
        <b>Het Garantiefonds Reizen heeft vrijdag een eerste reeks reizigers terugbetaald die werden getroffen door het faillissement van touroperator Thomas Cook eind september. "De eerste betalingen, voor een totaal bedrag van 123.000 euro, gaan vandaag buiten", zegt Mark De Vriendt, de directeur van het Garantiefonds Reizen.</b>
      </p>
      <p>In totaal werden zowat 83.000 reizigers getroffen door het faillissement van touroperator Thomas Cook in België. Er moesten 13.000 reizigers die op dat moment op reis waren, gerepatrieerd worden. De anderen zagen hun reisplannen in het water vallen.</p>
      <related>
        <h4>Lees ook</h4>
        <a href="https://www.hln.be/de-krant/neckermann-gaat-exclusief-samenwerken-met-sunweb~abcf73e0/"/>
      </related>
      <p>Al die reizigers kunnen via de website van het garantiefonds een claim indienen. Er kwamen circa 22.000 dergelijke dossiers binnen.Voor de verwerking van de claims - een operatie van ongeziene omvang voor het Garantiefonds Reizen - werd de voorbije weken een claimcenter opgericht. Donderdag werden dan de eerste afrekeningen verstuurd naar getroffen reizigers. Eens zij die bevestigd hadden, kon vrijdag de uitbetaling volgen.</p>
      <p>"De eerste betalingen zijn nog beperkt in aantal, maar de bedragen zullen de volgende weken en maanden sterk aangroeien", aldus De Vriendt. De dossiers worden chronologisch verwerkt, op basis van de vertrekdatum. Het claimcenter behandelt op dit moment de dossiers van reizigers die in de week van het faillissement van Thomas Cook niet op reis konden vertrekken en de hele reissom al betaald hadden.</p>
      <h3>Werk van lange adem</h3>
      <p>Het Garantiefonds Reizen verwacht dat de afhandeling van alle dossiers ongeveer zes maanden zal duren. Wie een dossier indiende en een bevestigingsmail ontving, moet niet ongerust zijn als hij of zij nadien een tijdje niets verneemt.</p>
      <p>Het fonds zei eerder al dat het verwacht dat de hele afwikkeling van het faillissement van Thomas Cook meer dan 30 miljoen euro zal kosten, een ruwe schatting. Dat bedrag omvat de vergoedingen aan de getroffen reizigers, de betaling van hotels in het buitenland en de repatriëringskosten.</p>
      <p>Het Garantiefonds Reizen is een verzekeraar die door de reissector zelf werd opgericht. Het zijn ook de touroperators en reisbureaus die het fonds spijzen. Er komt dus geen belastinggeld aan te pas, benadrukt De Vriendt nog.</p>
    </article>
  </body>
</html>