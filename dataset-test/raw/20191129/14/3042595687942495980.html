<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/stjernas-blaveis-sjokkerer/71866967"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T14:07:30+00:00"/>
    <meta property="og:title" content="Stjernas blåveis sjokkerer"/>
    <meta property="og:description" content="73-åringen falt og skadet seg stygt forrige uke."/>
  </head>
  <body>
    <article>
      <h1>Stjernas blåveis sjokkerer</h1>
      <h2>73-åringen falt og skadet seg stygt forrige uke.</h2>
      <address><time datetime="2019-11-29T14:07:30+00:00">29 Nov 2019, 14:07</time> by <a rel="author">Vilde Holta Røssland</a></address>
      <p>Forrige søndag skulle <a href="https://www.seher.no/kjendis/thelma-louise-stjernen-70-star-frem-som-biseksuell/67045975">den amerikanske skuespilleren Susan Sarandon (73)</a> egentlig ha holdt en tale på et arrangement for politiker Bernie Sanders (78), som stiller som presidentkandidat i USA i 2020.</p>
      <p>Dette måtte hun imidlertid avlyse, etter at hun falt og skadet seg stygt.</p>
      <figure>
        <embed-post data-src="https://www.instagram.com/p/B5LKtHkhQbT" data-service="Instagram"/>
      </figure>
      <p>«Et lite fall = hjernerystelse, brukket nese, ødelagt kne. Så det ser ut til at jeg ikke har mulighet til å møte folk i New Hampshire med senator Sanders i morgen. Jeg er veldig lei meg for å gå glipp av muligheten», skrev hun på Instagram lørdag, og la deretter ved talen hun skulle holde.</p>
      <h3>- Herregud, øyet ditt!</h3>
      <p>De to bildene hun delte sammen med teksten, viste en stor kul over det ene øyet, og en påbegynt blåveis.</p>
      <p>Da 73-åringen delte nok et bilde på mandag, var blåveisen enda verre.</p>
      <p>«Jeg er heldig. Jeg har helseforsikring som dekker besøket mitt på akutten. Alle fortjener det samme», er blant det hun skriver.</p>
      <figure>
        <embed-post data-src="https://www.instagram.com/p/B5TcRKZB4q0" data-service="Instagram"/>
      </figure>
      <p>
        <b>I kommentarfeltet renner det over av støtteerklæringer, og flere er sjokkerte over blåveisen til stjerna.</b>
      </p>
      <p>«Herregud, øyet ditt! Stakkars deg», skriver en, mens en annen skriver:</p>
      <p>«Wow, jeg håper det går bra med deg. Du er fortsatt veldig vakker».</p>
      <p>Sarandon benytter også anledningen til å fremme Bernie Sanders som presidentkandidat, og skriver i innlegget hvor viktig helseforsikring er for amerikanere.</p>
      <p>Skuespilleren avslutter innlegget med emneknaggen #Bernie2020.</p>
      <p>Hun var også en av støttespillerne til Sanders før valget i 2016.</p>
      <h3>Politisk aktiv</h3>
      <p>Susan Sarandon har i alle år vært engasjert i politikken, og blant annet ytret at hun bryr seg spesielt om homofiles rettigheter. Derfor er det kanskje ikke så overraskende at hun støtter Sanders, som har vært for homofilt ekteskap siden 2009.</p>
      <p>Hun var på den andre sida svært <a href="https://www.seher.no/kjendis/superstjernene-jubler-for-hillary-clinton/64079161">negativ til Hillary Clinton (72)</a> som demokratenes kandidat i 2016.</p>
      <p>
        <b>- Det er én ting å være for homofiles rettigheter og homofilt ekteskap når alle andre er det. Det er ikke vanskelig, uttalte hun foran flere av Sanders' tilhengere i 2016, ifølge <a href="https://www.gaystarnews.com/article/susan-sarandon-slams-hillary-clintons-gay-rights-record/#gs.KJwHKyo">Gay Star News</a>.</b>
      </p>
      <p>Med tanke på engasjementet rundt nettopp dette temaet, er det kanskje ikke så overraskende at hun i 2017 <a href="https://www.seher.no/kjendis/thelma-louise-stjernen-70-star-frem-som-biseksuell/67045975">avslørte at hun er biseksuell</a>.</p>
      <figure>
        <img src="https://dbstatic.no/71867024.jpg?imageId=71867024&amp;width=1024&amp;height=615"/>
        <figcaption><b>ÅPEN:</b> Susan Sarandon utelukker ikke at hun kunne vært i et forhold med en kvinne. Foto: NTB Scanpix Vis mer</figcaption>
      </figure>
      <p>- Jeg er åpen. Min seksuelle orientering er «up for grabs», kan man vel si, sa hun til <a href="http://pridesource.com/article.html?article=80097">Pride Source</a>.</p>
      <p>- Vel, jeg er seriemonogam, så jeg har ikke hatt en lang karriere med dating. Jeg giftet meg med Chris Sarandon da jeg var 20 år, og det varte en stund. Det har egentlig alle forholdene mine gjort, la hun til.</p>
      <h3>- Flere muligheter</h3>
      <p>Dette var imidlertid ikke første gang «Thelma &amp; Louise»-stjernen uttalte at hun like gjerne kunne forelsket seg i en kvinne. Året før fortalte hun følgende <a href="http://www.contactmusic.com/susan-sarandon/news/susan-sarandon-same-sex-relationship_4755240">da hun gjestet «The View»</a>:</p>
      <p>- Akkurat nå er jeg ikke på jakt etter noen, men dersom jeg skulle bli det, ville jeg vært helt åpen når det kommer til både kjønn, alder og kultur. Jeg kan fint bli sammen med en dame. Det gir jo flere muligheter.</p>
      <p>Sarandon giftet seg med ungdomskjæresten Chris Sarandon (77) i 1967, men de skilte lag 12 år etter. I 1985 fikk hun datteren Eva (34) sammen med den italienske filmskaperen Franco Amurri (58).</p>
      <p>Hun har også sønnene Jack Henry (30) og Miles Robbins (27) med skuespillerkollega Tim Robbins (61).</p>
      <p>De var sammen i 21 år før de gikk hver til sitt i 2009.</p>
    </article>
  </body>
</html>