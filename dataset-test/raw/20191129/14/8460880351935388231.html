<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/egyperces/lezuhant-es-halalra-zuzta-magat-a-vilaghiru-sziklamaszo-video-2150334/"/>
    <meta property="og:site_name" content="BAMA"/>
    <meta property="article:published_time" content="2019-11-29T14:44:00+00:00"/>
    <meta property="og:title" content="Lezuhant és halálra zúzta magát a világhírű sziklamászó (videó)"/>
    <meta property="og:description" content="Brad Gobright mintegy 300 métert zuhant a mexikói Potrero Chico hegyen."/>
  </head>
  <body>
    <article>
      <h6 class="kicker">TRAGÉDIA</h6>
      <h1>Lezuhant és halálra zúzta magát a világhírű sziklamászó (videó)</h1>
      <address>
        <time datetime="2019-11-29T14:44:00+00:00">29 Nov 2019, 14:44</time>
      </address>
      <h4>Brad Gobright mintegy 300 métert zuhant a mexikói Potrero Chico hegyen.</h4>
      <blockquote>Lezuhant és halálra zúzta magát az amerikai Brad Gobright, a világ egyik leghíresebb sziklamászója a mexikói Potrero Chico hegyen</blockquote>
      <p>– írta a The Guardian online kiadása pénteken.</p>
      <p>A kaliforniai mászó mintegy 300 métert zuhant a Monterrey közelében lévő híres sziklamászó-paradicsomban.</p>
      <p>A Rock and Ice című szaklap szerint a 31 éves Gobright a világ egyik legelismertebb, kötél nélküli szóló sziklamászója volt.</p>
      <blockquote>Hírnevét annak köszönhette, hogy 2017-ben gyorsasági rekordot állított fel az amerikai Yosemite nemzeti park El Capitan sziklájának megmászásakor.</blockquote>
      <p>Gobright egy honfitársával, Aidan Jacobsonnel tartott lefelé egy kétnapos mászás után egy különlegesen veszélyes helyen. A Sendero Luminoso nevű, szinte teljesen sima falon ereszkedtek le ugyanannak a kötélnek a két szárán, amikor a baleset történt – mondta el Jacobson, aki szintén lezuhant, de kisebb távolságból és túlélte a balesetet.</p>
      <figure>
        <iframe src="https://www.youtube.com/embed/XStsM9WbCaA" width="1080" height="608" data-service="Youtube" scrolling="no"/>
      </figure>
      <blockquote>Nem tudni, mi történt pontosan.</blockquote>
      <p>A BBC egy statisztikára hivatkozva azt írja, az észak-amerikai mászóbalesetek több mint negyede a hasonló technikájú leereszkedések közben történik.</p>
      <p>
        <i>Borítókép: Brad Gobright sziklamászó</i>
      </p>
    </article>
  </body>
</html>