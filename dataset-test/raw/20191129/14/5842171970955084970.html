<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/360657-farahs-tokijas-olimpiskajas-speles-plano-atgriezties-10-000-metru-distance"/>
    <meta property="og:site_name" content="Jauns.lv"/>
    <meta property="article:published_time" content="2019-11-29T14:48:00+00:00"/>
    <meta property="og:title" content="Farahs Tokijas olimpiskajās spēlēs plāno atgriezties 10 000 metru distancē"/>
    <meta property="og:description" content="Četrkārtējais olimpiskais čempions Mo Farahs nākamgad Olimpiādē plāno atgriezties 10 000 metru skriešanas distancē."/>
  </head>
  <body>
    <article>
      <h1>Farahs Tokijas olimpiskajās spēlēs plāno atgriezties 10 000 metru distancē</h1>
      <address><time datetime="2019-11-29T14:48:00+00:00">29 Nov 2019, 14:48</time> by <a rel="author">Jauns.lv / LETA</a></address>
      <p>
        <b>Četrkārtējais olimpiskais čempions Mo Farahs nākamgad Olimpiādē plāno atgriezties 10 000 metru skriešanas distancē.</b>
      </p>
      <p>"Nākamgad atgriezīšos stadionā un plānoju piedalīties 10 000 metru skrējienā," piektdien "Youtube" vietnē publicētajā video teica sportists. "Cerams, ka neesmu zaudējis savu ātrumu, bet es smagi trenēšos un skatīšos, ko varu izdarīt. Esmu ļoti priecīgs."</p>
      <p>Farahs 2012. un 2016.gada Olimpiādēs izcīnīja uzvaru 5000 un 10 000 metru distancēs, tāpat viņš ir seškārtējs pasaules čempions.</p>
      <p>36 gadus vecais Farahs pēc 2017.gada pasaules čempionāta pameta vieglatlētiku, lai karjeru turpinātu kā maratona skrējējs. 2018.gadā viņš uzvarēja Čikāgas maratonā, uzstādot jaunu Lielbritānijas rekordu - divas stundas piecas minūtes un 11 sekundes. Tāpat viņš togad izcīnīja bronzu Londonas maratonā.</p>
      <p>"Uzvarēt Čikāgā bija patīkami, tāpat izcīnīt trešo vietu Londonā. Tas bija lielisks mācību process," atklāja sportists.</p>
      <p>Lai arī Farahs vienmēr ir paudis stingru nostāju pret dopinga lietošanu, viņš nesen atkal tika izvaicāts saistībā ar Oregonas projekta lietu, kurā četru gadu diskvalifikāciju par dopinga noteikumu pārkāpumiem saņēma Alberto Salazars.</p>
      <p>Farahs viņa vadībā trenējās no 2011. līdz 2017.gadam.</p>
    </article>
  </body>
</html>