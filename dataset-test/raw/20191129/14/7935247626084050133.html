<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/afganistanhamlesi-216735h.htm"/>
    <meta property="og:site_name" content="OLAY"/>
    <meta property="article:published_time" content="2019-11-29T14:05:43+00:00"/>
    <meta property="og:title" content="Afganistan hamlesi"/>
    <meta property="og:description" content="ABD Başkanı Donald Trump sürpriz bir şekilde Afganistan'ı ziyaret etti. Amerikan askerlerini ziyaret eden Trump Taliban'la yeniden müzakerelere döndüklerini belirti. "/>
  </head>
  <body>
    <article>
      <h1>Afganistan hamlesi</h1>
      <h2>ABD Başkanı Donald Trump sürpriz bir şekilde Afganistan'ı ziyaret etti. Amerikan askerlerini ziyaret eden Trump Taliban'la yeniden müzakerelere döndüklerini belirti. </h2>
      <address>
        <time datetime="2019-11-29T14:05:43+00:00">29 Nov 2019, 14:05</time>
      </address>
      <p>Programın tamamen gizlilik içinde gerçekleşmesi için Trump'ın bindiği Air Force One'da kalkış ve iniş sırasında ışıklar kapalı tutuldu, içerideki herkesin cep telefonları toplatıldı</p>
      <p>ABD'de doludizgin devam eden azil soruşturmasında iyice köşeye sıkışan ve aleyhinde ifade veren isimlerin ortaya koyduğu güçlü delillerle bunalan ABD Başkanı Donald Trump, Afganistan'daki ABD askerlerine ‘Şükran Günü ziyareti' gerçekleştirdi.</p>
      <p>Bagram Hava Üssü'ne Afganistan Cumhurbaşkanı Eşref Gani'yle gelen Trump burada yaptığı açıklamada  Taliban'la müzakerelerin yeniden başladığını söyledi. “Askerleri eve getirme” vaadine gönderme yaptı, “O gün çok yakın” dedi.<br/>Afganistan da dahil hemen tüm Asya ve Ortadoğu'daki Amerikan askeri varlığını azaltma sözü veren ve bunu seçim kampanyasının sloganlarından biri haline getiren Trump'ın son adımı ‘fırsatçılık' olarak yorumlandı.<br/>ABD'nin belki de en uzun süren savaşının yaşandığı Afganistan'da ABD askerleri ile bir araya gelen Trump'ın bu adımı, hem azil soruşturması karşısında ‘yurtsever' bir görüntü çizmek istemesi hem de 2020'deki seçimler için bir yatırım olarak değerlendirildi.</p>
      <p>
        <b>ASKERLERE YEMEK SERVİS ETTİ</b>
      </p>
      <p>Trump, “yaklaşık 2,5 saat kadar karada” kaldığı ziyarette kafeteryada askerlere Şükran Günü yemeği olarak hindi servis etti, onlarla birlikte fotoğraf çektirdi ve hangarda kısa ve öz bir brifing verdi.</p>
      <p>
        <b>“KARANLIK” YOLCULUK</b>
      </p>
      <p>Öte yandan Trump'ı taşıyan başkanlık uçağı Air Force One'ın  Washington'daki Andrew Hava Üssü'nden Kabil'e uzanan 13 saatlik uçuşu öncesi  ciddi önlemler alındığı bildirildi. Uçakta seyahat eden herkesin cep telefonlarının ve sinyal yayan diğer cihazların toplatıldığı kaydedildi.</p>
      <p>Ziyaretin son derece gizlilik içinde yürütülmesi için uçak ışıkları kapalı halde havalandı, kabin pencerelerinin güneşlikleri indirildi, Air Force One Afganistan'a gece vakti inerken de ışıklar kapalı tutuldu.</p>
    </article>
  </body>
</html>