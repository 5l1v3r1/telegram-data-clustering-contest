<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_so-nas-chekaye-pislya-9-grudnya--u-lvovi-vidbudetsya-bezpekovij-forum-molodih-lideriv/940618"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T14:02:00+00:00"/>
    <meta property="og:title" content="Що нас чекає після 9 грудня - у Львові відбудеться Безпековий форум молодих лідерів"/>
    <meta property="og:description" content="5 грудня у Львові відбудеться Безпековий Форум молодих лідерів, організований Фондом Арсенія Яценюка &quot;Відкрий Україну&quot;. Його тема &quot;Міжнародна коаліція на підтримку України: як захистити та посилити єдність&quot;. Захід відбувається напередодні нормандської зустрічі лідерів України, Франції, ..."/>
  </head>
  <body>
    <article>
      <h1>Що нас чекає після 9 грудня - у Львові відбудеться Безпековий форум молодих лідерів</h1>
      <address><time datetime="2019-11-29T14:02:00+00:00">29 Nov 2019, 14:02</time> by <a rel="author">Gazeta.ua</a></address>
      <p>5 грудня у Львові відбудеться <a href="https://openukraine.org/ua/news/1667-fond-arsenija-jacenyuka-zbiraje-u-lyvovi-bezpekovij-forum-molodih-lideriv">Безпековий Форум молодих лідерів</a>, організований Фондом Арсенія Яценюка "Відкрий Україну". Його тема "Міжнародна коаліція на підтримку України: як захистити та посилити єдність".</p>
      <p>Захід відбувається напередодні нормандської зустрічі лідерів України, Франції, Німеччини та Росії, яка запланована на 9 грудня 2019 року у Парижі. У центрі розмови – російська агресія проти України і війна на Донбасі.</p>
      <figure>
        <img src="https://static2.gazeta.ua/img2/cache/gallery/940/940618_1_w_1200.jpg?v=0"/>
        <figcaption>5 грудня у Львові відбудеться Форум молодих лідерів: «Міжнародна коаліція на підтримку України: як захистити і посилити єдність»<cite>Автор: openukraine.org</cite></figcaption>
      </figure>
      <p>Керівництво України, отримавши масштабну підтримку на президентських та парламентських виборах цього року, заявляє про бажання якнайшвидше досягти миру. Росія ж використовує цю ситуацію для просування власних агресивних інтересів. Немає жодних підстав вважати, що Кремль змінив свою стратегію стосовно України і відмовився від наміру встановити повномасштабний контроль над нашою країною.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_putin-vzhe-otrimav-ukrayinskij-rinok-elektroenergiyi-teper-zazihaye-na-gazovij-acenyuk/940139"/>
      </related>
      <p>Чи готова Україна протистояти натискові держави-агресора на цих переговорах, і що нас чекає після них? Чи готові ми зберегти, розвивати і зміцнювати міжнародну коаліцію на підтримку України? Чи не вдасться агресору вплутати нашу державу і наших партнерів у тенета домовленостей, "не вартих паперу, на яких вони написані"?</p>
      <p>Переговори у "нормандському форматі" – лише етап, за яким Україні доведеться вирішувати нові виклики. Ми повинні створювати нові сенси для зміцнення безпекової складової, готувати якісно вищі стандарти відповідальної і професійної політики.</p>
      <p>Безпековий Форум молодих лідерів - це перша регіональна зустріч, яка є продовженням Безпекового Форуму для молоді, що проводиться в Києві. Сім років поспіль, понад 500 заявок щороку – це стало стимулом розвивати інтелектуальні дискусії в регіонах. Для участі у регіональному форумі було проведено конкурс, за результатами якого відібрано 100 переможців із західних областей.</p>
      <p>Участь підтвердили експерти з Грузії, Канади, Польщі, США, України, Франції.</p>
      <p>Ідею проведення серії регіональних форумів підтримало Посольство Канади в Україні.</p>
      <p>Подія транслюватиметься на <a href="https://www.facebook.com/OpenUkraineFund/">сторінках соцмереж</a> та на YouTube каналі <a href="https://www.youtube.com/channel/UCEBAPyQINZeF1XDNaIhhJsg/featured?view_as=subscriber">Open Ukraine</a>.</p>
      <blockquote>9 грудня у Парижі запланована зустріч керівників країн нормандської четвірки (Україна, Німеччина, Франція і РФ). Усі сторони перемовин підтвердили свою участь у зустрічі. В РНБО заявили, що позиції президента України Володимира Зеленського сформовані і жодного кроку на капутуляцію не буде.</blockquote>
    </article>
  </body>
</html>