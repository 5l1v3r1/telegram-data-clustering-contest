<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/society/mtsp-otricha-da-ima-narusheniya-na-choveshkite-prava-v-domovete-za-detsa.html"/>
    <meta property="og:site_name" content="News.bg"/>
    <meta property="article:published_time" content="2019-11-29T14:37:54+00:00"/>
    <meta property="og:title" content="МТСП отрича да има нарушения на човешките права в домовете за деца"/>
    <meta property="og:description" content="Министерството разкритикува доклад на Интернационала за правата на хората с увреждания"/>
  </head>
  <body>
    <article>
      <h1>МТСП отрича да има нарушения на човешките права в домовете за деца</h1>
      <address>
        <time datetime="2019-11-29T14:37:54+00:00">29 Nov 2019, 14:37</time>
      </address>
      <p><b>Организация "Интернационал за правата на хората с увреждания" публикува <a href="https://www.driadvocacy.org/new-dri-report-finds-appalling-conditions-in-bulgarias-group-homes/">доклад </a>относно ситуацията с домовете за сираци в България.</b> Основната констатация на доклада е, че реформите, подкрепяни от ЕС и в международен план, са заменили система от големи, стари сиропиталища с по-нови, по-малки сгради, които все още функционират като институции.</p>
      <p><b>"България ги нарича малки, семейни домове. Те обаче нито са малки, нито имат нещо общо със семейството",</b> твърди изпълнителният директор на организацията Ерик Розентал.</p>
      <p>По повод изложените факти от Министерството на труда и социалната политика излязоха с позиция, в която заявяват, че Агенцията за социално подпомагане и Държавната агенция за закрила на детето ще извършат проверка.</p>
      <p>Те обаче подчертават, че <b>не приемат от единични случаи да се правят генерализирани изводи и заключения за процеса на деинституционализация на грижите за деца у нас.</b></p>
      <p>"Описаната картина в доклада в никакъв случай не отговаря на реалната ситуация в България. <b>Категорично отричаме, че "в българските групови домове има нарушение на човешките права",</b> посочват в позицията си.</p>
      <p>От министерството посочват, че обективен анализ на предприетата реформа може да се направи само ако се анализират всички предприети мерки, а не да се правят изводи само от един ограничен кръг подбрани услуги. Според тях <b>изводите, посочени в доклада на Интернационал за правата на хората с увреждания, са тенденциозни и целят да омаловажат процеса на деинституционализация в страната.</b></p>
      <p>От МТСП подчертават, че деинституционализацията не завършва, а започва със закриването на специализираните институции и извеждането на децата от тях. Те са категорични, че <b>животът на децата с увреждания след извеждането им от старите големи институции е по-добър.</b></p>
      <p>"Категорично възразяваме срещу твърденията, че фокусът на реформата е върху извеждането на децата от специализирани институции и настаняването им в "малки групови домове". Напротив, <b>фокусът на реформата е превенция на изоставянето на децата и реинтеграция в семейна среда"</b>, посочва се още в позицията.</p>
      <p>Социалното министерство <b>отрича и твърдението, че "България сегрегира децата и младежите с увреждания и ги обрича на живот в услуги, които са всъщност по-малки институции"</b>. Те посочват, че това се опровергава от факта, че за близо 27 000 деца с трайни увреждания (над 50% увреждане) се получава месечна парична помощ за отглеждане на дете с трайно увреждане.</p>
      <p>От МТСП подчертават, че <b>деинституционализацията на грижите за деца е най-мащабната реформа в социалната сфера</b>, предприемана досега у нас. "В Закона за социалните услуги, който влиза в сила от 1 януари 2020 г., изрично е записано, че до януари 2035 г. всички домове за пълнолетни лица следва да се закрият. Съгласно закона, за всички пълнолетни лица с увреждания ще има индивидуален план за подкрепа и като първа възможност ще се търси живот в семейна среда, а не в резидентна грижа", изтъкват от ведомството.</p>
      <p>Като доказателство, че реформата върви в правилната посока, от министерството посочват, че <b>над 90% от децата, настанени в специализираните институции, са изведени от тях</b> и над 80% от съществуващите към 2010 г. такива институции са закрити.</p>
      <p>Според министерството най-големият резултат от реформата е именно <b>превесът на грижата в семейна среда за децата.</b></p>
      <p>Те посочват, че данните за децата в публична грижа показват, че по-висок е делът на отглежданите в семейства на роднини или близки и в приемни семейства в сравнение с броя на децата в резидентна грижа - към 31 октомври <b>децата, настанени в семейства на роднини или близки, са 4 628;</b> децата, настанени в приемни семейства, са 2 093; а децата, настанени в услуги за резидентна грижа, са 2 887. За сравнение около 80% от децата във формална грижа през 2010 г. са ползвали резидентните услуги.</p>
      <p>От изложените факти е видно, че <b>деинституционализацията на грижата за децата в България все още не е приключила</b>, но както и в самото й начало, така и сега, тя се основава изцяло на принципите, заложени в Общите европейски насоки за преход от институционална грижа към услуги, предоставяни в общността, подчертават от социалното министерство.</p>
    </article>
  </body>
</html>