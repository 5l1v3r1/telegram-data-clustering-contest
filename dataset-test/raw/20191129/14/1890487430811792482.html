<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521954-rusnok-vidi-jako-nejpravdepodobnejsi-stabilitu-sazeb-komentar/"/>
    <meta property="og:site_name" content="KurzyCZ"/>
    <meta property="article:published_time" content="2019-11-29T14:49:06+00:00"/>
    <meta property="og:title" content="Rusnok vidí jako nejpravděpodobnější stabilitu sazeb (Komentář)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Rusnok vidí jako nejpravděpodobnější stabilitu sazeb (Komentář)</h1>
      <address><time datetime="2019-11-29T14:49:06+00:00">29 Nov 2019, 14:49</time> by <a rel="author">Investiční bankovnictví</a></address>
      <p>Pro server Aktualne.cz poskytl v <a href="https://www.kurzy.cz/obec/patek/">pátek</a> rozhovor guvernér národní banky Jiří Rusnok. Podle jeho slov je pravděpodobnost setrvání sazeb na současné úrovni po několik dalších čtvrtletí <a href="https://www.kurzy.cz/obec/vysoka-okres-melnik/">vysoká</a>. <a href="https://www.kurzy.cz/makroekonomika/inflace/">Inflaci</a> nad dvouprocentním inflačním cílem bere centrální banka podle Jiřího Rusnoka stále jako akceptovatelnou výchylku. Kromě toho byla v <a href="https://www.kurzy.cz/obec/patek/">pátek</a> zveřejněna struktura českého <a href="https://www.kurzy.cz/makroekonomika/hdp/">HDP</a> za Q3 19. Ta příliš nepotěšila. Více jsme se tomuto tématu věnovali zde: http://bit.ly/2qUsvGM. <a href="https://www.kurzy.cz/koruna/">Koruna</a> během pátečního obchodování zamířila na silnější úrovně. Čtvrteční ztráty se jí podařilo v podstatě zkorigovat, na silnější úroveň než 25,51 <a href="https://www.kurzy.cz/kurzy-men/aktualni/CZK-EUR/">CZK/EUR</a> se ale nedostala.</p>
      <p>Své ztráty mírně zkorigoval i polský zlotý (na 4,315 <a href="https://www.kurzy.cz/kurzy-men/grafy/EUR-PLN/">PLN/EUR</a>). Na ten ve čtvrtek dolehlo rozhodnutí Nejvyššího soudu, podle kterého možnost, že by banky musely převést všechny <a href="https://www.kurzy.cz/hypoteky/">úvěry</a> poskytnuté ve švýcarských francích do domácí měny při zachování původní úrovně sazby Libor, zůstává stále ve hře. Polský zlotý se tak stále drží poblíž nejslabších úrovní od poloviny října. Nicméně vzhledem k tomu, že <a href="https://www.kurzy.cz/makroekonomika/inflace/">inflace</a> v Q1 20 zřejmě výrazně přestřelí polský inflační cíl, očekáváme, že polská měna bude postupně posilovat zpět k úrovním okolo 4,300 <a href="https://www.kurzy.cz/kurzy-men/grafy/EUR-PLN/">PLN/EUR</a>.</p>
      <p>Jednoznačným vítězem páteční seance byl maďarský forint. Ten posílil o 0,7 % na 333,9 <a href="https://www.kurzy.cz/kurzy-men/grafy/EUR-HUF/">HUF/EUR</a>. Náladu mu zlepšila struktura růstu <a href="https://www.kurzy.cz/makroekonomika/hdp/">HDP</a>, která byla tažena jak oblastí <a href="https://www.kurzy.cz/makroekonomika/prumysl/">průmyslu</a>, tak i stavebnictví a služeb a vysoký růst <a href="https://www.kurzy.cz/mzdy/">mezd</a>, který byl nejrychlejší za posledních sedm měsíců (11,8 % y/y).</p>
      <p>
        <b>Regionu by se měla zlepšit nálada</b>
      </p>
      <p>V regionu bude v pondělí zveřejněn výsledek průzkumu mezi nákupními manažery. Nálada by se, alespoň u těch českých a polských, měla v listopadu mírně zlepšit. Naznačuje to vývoj německého <a href="https://www.kurzy.cz/tema/pmi/">PMI</a> a indikátorů <a href="https://www.kurzy.cz/tema/pmi/">PMI</a> v <a href="https://www.kurzy.cz/tema/eurozona/">eurozóně</a>, které už možná konečně dosáhly svého dna.</p>
      <p>Autor: Jana Steckerová</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/507301-rusnok-cnb-je-pro-stabilitu-sazeb/"/>
        <a href="https://www.kurzy.cz/zpravy/438590-rusnok-vidi-velkou-sanci-na-zvysovani-sazeb-jiz-v-prosinci-ranni-zprava-z-financniho-trhu/"/>
        <a href="https://www.kurzy.cz/nazory/A-T-O-0-T-33702/"/>
        <a href="https://www.kurzy.cz/zpravy/420894-rusnok-koruna-bude-hledat-novou-stabilitu-tydny-na-trhu-nejsme/"/>
        <a href="https://www.kurzy.cz/zpravy/476313-rusnok-cnb-vidim-prostor-pro-dalsi-rust-sazeb-v-pristim-roce/"/>
        <a href="https://www.kurzy.cz/tema/4331186.html"/>
        <a href="https://www.kurzy.cz/tema/4331176.html"/>
        <a href="https://www.kurzy.cz/tema/4331569.html"/>
        <a href="https://www.kurzy.cz/tema/4331091.html"/>
        <a href="https://www.kurzy.cz/vzdelavaci-kurzy/13216-jak-se-vidim-ja-jak-mne-vidi-druzi-pruvodce-poznanim-osobnosti/"/>
        <a href="https://www.kurzy.cz/zpravy/390220-podzim-a-zima-za-volantem-jak-lepe-videt-a-byt-viden/"/>
        <a href="https://movie.kurzy.cz/y/vKpGQelL8os/"/>
      </related>
    </article>
  </body>
</html>