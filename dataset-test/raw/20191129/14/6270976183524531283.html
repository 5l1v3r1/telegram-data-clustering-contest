<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/29/dekilka-slug-vzyaly-na-sebe-zobov-yazannya-pidtrymaty-perevedennya-u-dbr-komandy-yaka-rozsliduvala-majdanivski-spravy/"/>
    <meta property="og:site_name" content="Рубрика"/>
    <meta property="article:published_time" content="2019-11-29T14:25:44+00:00"/>
    <meta property="og:title" content="Декілька &quot;слуг&quot; взяли на себе зобов'язання підтримати переведення у ДБР команди, яка розслідувала &quot;майданівські справи&quot;"/>
    <meta property="og:description" content="Декілька народних депутатів фракції “Слуга народу” мають намір проголосувати за переведення команди слідчих, які розслідують справи про злочини під час Революції гідності, у Державне бюро розслідувань і закликають адвоката Євгенію Закревську та українців, які приєдналися до неї, припинити оголошене голодування. “Українці завжди програвали, коли не могли домовитися. Давайте вчитися будувати довіру. Якщо ви народний депутат […]"/>
  </head>
  <body>
    <article>
      <h1>Декілька "слуг" взяли на себе зобов'язання підтримати переведення у ДБР команди, яка розслідувала "майданівські справи"</h1>
      <address><time datetime="2019-11-29T14:25:44+00:00">29 Nov 2019, 14:25</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/08/sluga-narodu-860x580-c-1.jpeg"/>
      </figure>
      <p>Фото: Главком<br/><b><b>Декілька народних депутатів фракції “Слуга народу” мають намір проголосувати за переведення команди слідчих, які розслідують справи про злочини під час Революції гідності, у Державне бюро розслідувань і закликають адвоката Євгенію Закревську та українців, які приєдналися до неї, припинити оголошене голодування.</b></b></p>
      <p>“Українці завжди програвали, коли не могли домовитися. Давайте вчитися будувати довіру. Якщо ви народний депутат і підтримуєте цю позицію – поставте у коментарях “+” і затегайте колег”, – написав нардеп від “Слуги народу”, голова парламентського комітету з питань правоохоронної діяльності Денис Монастирський на своїй сторінці у <a href="https://www.facebook.com/moden.ua">Facebook.</a></p>
      <p>За його словами, нардепам пропонується підтримати правку до законопроекту №2116 “Про внесення змін до закону “Про Державне бюро розслідувань” щодо удосконалення діяльності Державного бюро розслідувань”, згідно з якою для забезпечення безперервності та ефективності досудових розслідувань слідчих органів прокуратури прокурорів може бути переведено за їхньої згоди у ДБР без обов’язкового проведення конкурсу, якщо вони щонайменше чотири місяці поспіль входили до складу груп слідчих або прокурорів у кримінальних провадженнях щодо подій, які мали місце під час мирних акцій протесту в період з 21 листопада 2013 до 22 лютого 2014 року, які підлягають передачі за підслідністю в ДБР, але не пізніше 11 січня 2020 року.</p>
      <p>Під постом Монастирського на цей момент залишили позначки “+” вже 26 народних депутатів від “Слуги народу”, зокрема Альона Шкрум, яка висловила переконання, що ініціатива набере 226 голосів.</p>
      <p>Раніше повідомлялося, що <a href="https://rubryka.com/2019/11/29/razom-z-zakrevskoyu-goloduyut-vzhe-16-lyudej-cherez-zupynku-slidstva-u-spravah-majdanu-yak-mozhna-pidtrymaty/">разом з Закревською голодують вже 16 людей через зупинку слідства у справах Майдану.</a></p>
    </article>
  </body>
</html>