<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360173"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-29T14:13:00+00:00"/>
    <meta property="og:title" content="Вишковић: Закони се морају поштовати"/>
    <meta property="og:description" content="Предсједник Владе Републике Српске Радован Вишковић рекао је данас у Бањалуци да се сваки закон у Српској мора поштовати, па ће тако бити и за онај о пореском поступку који је у форми нацрта на дневном реду Народне скупштине."/>
  </head>
  <body>
    <article>
      <h1>Вишковић: Закони се морају поштовати</h1>
      <address>
        <time datetime="2019-11-29T14:13:00+00:00">29 Nov 2019, 14:13</time>
      </address>
      <p>
        <i>Предсједник Владе Републике Српске Радован Вишковић рекао је данас у Бањалуци да се сваки закон у Српској мора поштовати, па ће тако бити и за онај о пореском поступку који је у форми нацрта на дневном реду Народне скупштине.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1483/148396.jpg"/>
        <figcaption>Радован Вишковић<br/>Фото: РТРС</figcaption>
      </figure>
      <p>Вишковић је нагласио да тај акт важи једнако за све послодавце, било да запошљавају мањи или већи број радника.</p>
      <p>- Ако би тај акт изузимао некога, то би писало. Ако тога у закону нема, а знам да не пише, онда је он примјењив без обзира на број радника - рекао је Вишковић новинарима и додао да је жеља Владе да сви акти у Српској буду примјењиви транспарентно и једнако за све.</p>
      <p>Када је ријеч о законским рјешењима у вези са споразумним вансудским финансијским реструктурисањем, Вишковић је изразио наду да ће то унаприједити привредни амбијент.</p>
      <p>- Сматрамо да ће ти акти значајном броју привредника помоћи у превазилажењу неких тренутних потешкоћа и проблема - рекао је Вишковић и додао да ти реформски акти, који су усаглашени са послодавцима, тек треба да буду усвајани у парламенту Српске.</p>
    </article>
  </body>
</html>