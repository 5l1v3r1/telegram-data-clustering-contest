<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/odpirajo-vrata-ustvarjalnosti"/>
    <meta property="og:site_name" content="Primorske novice"/>
    <meta property="article:published_time" content="2019-11-29T14:13:15+00:00"/>
    <meta property="og:title" content="Odpirajo vrata ustvarjalnosti"/>
    <meta property="og:description" content="Kulturno društvo Norma7 je pripravilo že dvanajsti literarni maraton Rdeča jabolka. Prireditev odpira vrata literarni govorici ljubiteljskih literarnih ustvarjalcev, ne glede na njihovo starost, bolezenske težave, primanjkljaje ali družbeni status, in jih spodbuja, da se predstavijo v javnosti kot pisci ali kot bralci ter recitatorji."/>
  </head>
  <body>
    <article>
      <h1>Odpirajo vrata ustvarjalnosti</h1>
      <address><time datetime="2019-11-29T14:13:15+00:00">29 Nov 2019, 14:13</time> by <a rel="author">Alenka Tratnik</a></address>
      <p>
        <b>Kulturno društvo Norma7 je pripravilo že dvanajsti literarni maraton Rdeča jabolka. Prireditev odpira vrata literarni govorici ljubiteljskih literarnih ustvarjalcev, ne glede na njihovo starost, bolezenske težave, primanjkljaje ali družbeni status, in jih spodbuja, da se predstavijo v javnosti kot pisci ali kot bralci ter recitatorji.</b>
      </p>
      <figure>
        <img src="https://static.primorske.si/foto/highres/gorica/721741_276-maraton_jabolka1.jpg"/>
        <figcaption>Rdeča jabolka odpirajo vrata ljubiteljski ustvarjalni govorici.  Foto: Alenka Tratnik</figcaption>
      </figure>
      <p><b>AJDOVŠČINA</b> &gt; Literarni maraton Rdeča jabolka je povezal ljubiteljske ustvarjalce pesmi in proze, člane bralnih in recitatorskih skupin ter literarnih krožkov, ki delujejo v okviru invalidskih društev, varstveno vzgojnih zavodov, društev upokojencev, domov za starejše, ljudskih univerz ali Šenta. “Srečanje nagovarja avtorje iz različnih družbenih skupin, tudi tistih, ki so še na obrobju. Spodbuja jih, da stopijo naprej in svojo literarno in umetniško govorico predstavijo širši javnosti. Nekateri pišejo le zase, drugi sodelujejo z mentorji v okviru skupin ali krožkov, številni so se javnosti predstavili na literarnih natečajih ali z izdajo prozne ali pesniške zbirke. Za vse pa velja, da se njihova ustvarjalna govorica ne ozira na starost, bolezenske težave ali družbeni status,” je povedala vodja projekta <b>Vlasta Rebek</b>.</p>
      <p>Letos so bili še posebej veseli odziva mlajših. Na literarnem maratonu, ki je minil brez natečaja, so znova sodelovali učenci iz Cirius Vipava, ki so predstavili besedila iz večkrat nagrajenega šolskega glasila Studenček ter uprizorili glasbeno priredbo pravljice o repi velikanki. Na tradicionalnem jesenskem srečanju so sodelovali tudi udeleženci programa PUM-o pri Ljudski univerzi Ajdovščina, člani VDC Nova Gorica, Skupina bralcev Šent in Doma starejših občanov Ajdovščina, bralno recitatorska skupina Društva paraplegikov ljubljanske pokrajine Ona&amp;One, pesnica <b>Marija Čelik</b> in drugi posamezniki iz več koncev Slovenije.</p>
      <p>Avtorska besedila so pospremili z recitaloma, posvečenima Valentinu Vodniku, literarno govorico je zaokrožila priložnostna razstava likovnih del ljubiteljskega slikarja <b>Boštjana Močnika</b>, ki se je v Ajdovščini predstavil že spomladi, ob 50. obletnici Zveze paraplegikov.</p>
    </article>
  </body>
</html>