<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/kosmos/arthro/sfodri_epithesi_erntogan_se_makron_brisketai_se_katastasi_egkefalikou_thanatou-590640/"/>
    <meta property="og:site_name" content="Real.gr"/>
    <meta property="article:published_time" content="2019-11-29T14:58:00+00:00"/>
    <meta property="og:title" content="Ο Νταβούτογλου, πρώην πρωθυπουργός και στενός συνεργάτης του Ερντογάν, φτιάχνει νέο κόμμα"/>
    <meta property="og:description" content="Ο Τούρκος πρόεδρος Ταγίπ Ερντογάν δήλωσε την Παρασκευή πως τα σχόλια του Γάλλου προέδρου Εμανουέλ Μακρόν για το ΝΑΤΟ αντανακλούν μια 'άρρωστη και ρηχή' κατανόηση και πως ο γάλλος πρόεδρος θα πρέπει 'να πάει να κοιτάξει τον δικό του εγκεφαλικό θάνατο'."/>
  </head>
  <body>
    <article>
      <h1>
        <a href="https://www.real.gr/kosmos/arthro/o_ntaboutoglou_proin_prothypourgos_kai_stenos_synergatis_tou_erntogan_ftiaxnei_neo_komma-590620/">Ο Νταβούτογλου, πρώην πρωθυπουργός και στενός συνεργάτης του Ερντογάν, φτιάχνει νέο κόμμα</a>
      </h1>
      <address><time datetime="2019-11-29T14:58:00+00:00">29 Nov 2019, 14:58</time> by <a rel="author">ΑΠΕ-ΜΠΕ-AFP-Reuters</a></address>
      <p>
        <b>Ο Τούρκος πρόεδρος Ταγίπ Ερντογάν δήλωσε την Παρασκευή πως τα σχόλια του Γάλλου προέδρου Εμανουέλ Μακρόν για το ΝΑΤΟ αντανακλούν μια «άρρωστη και ρηχή» κατανόηση και πως ο γάλλος πρόεδρος θα πρέπει «να πάει να κοιτάξει τον δικό του εγκεφαλικό θάνατο».</b>
      </p>
      <p>Σε ομιλία του στην Κωνσταντινούπολη, ο Ερντογάν σχολίασε μια παρατήρηση που είχε κάνει νωρίτερα αυτόν τον μήνα ο Μακρόν λέγοντας πως το ΝΑΤΟ βρίσκεται σε κατάσταση «εγκεφαλικού θανάτου».</p>
      <p>«Απευθύνομαι από την Τουρκία στον γάλλο πρόεδρο Εμανουέλ Μακρόν και θα το ξαναπώ στο ΝΑΤΟ. Πήγαινε πρώτα να κοιτάξεις τον δικό σου εγκεφαλικό θάνατο».</p>
      <p>«Αυτές οι δηλώσεις δεν ταιριάζουν παρά σε αυτούς του είδους σου που είναι σε κατάσταση εγκεφαλικού θανάτου», επέμεινε ο τούρκος πρόεδρος στην ομιλία του στην Κωνσταντινούπολη.</p>
      <p>Αυτές οι σφοδρές δηλώσεις έγιναν μετά τις επικρίσεις που εξέφρασε χθες, Πέμπτη, ο Μακρόν σχετικά με την επίθεση που εξαπέλυσε τον περασμένο μήνα η Τουρκία στη Συρία εναντίον κουρδικής πολιτοφυλακής που υποστηρίζεται από τις δυτικές χώρες.</p>
      <p>Τα σχόλια του Ερντογάν ενισχύουν τις εντάσεις πριν από μια κρίσιμη σύνοδο κορυφής της Συμμαχίας που θα πραγματοποιηθεί την ερχόμενη εβδομάδα στο Λονδίνο.</p>
      <p>Οι Ερντογάν και Μακρόν, καθώς και η γερμανίδα καγκελάριος Άγκελα Μέρκελ και ο Βρετανός πρωθυπουργός Μπόρις Τζόνσον πρόκειται εξάλλου να συνεδριάσουν στο περιθώριο αυτής της συνόδου κορυφής για να συζητήσουν για τη Συρία.</p>
      <p>«Κανένας δεν σου δίνει προσοχή. Έχεις ακόμα μια πλευρά ερασιτέχνη, άρχισε κάνοντας κάτι γι' αυτό», είπε ο Ερντογάν απευθυνόμενος στον Μακρόν. «Όταν είναι να κομπάσεις, ξέρεις πολύ καλά να το κάνεις. Αλλά όταν είναι να δώσεις στο ΝΑΤΟ τα χρήματα που του οφείλεις, αυτό είναι κάτι άλλο».</p>
      <p>«Είναι τόσο άπειρος! Δεν ξέρει τι είναι ο αντιτρομοκρατικός αγώνας, γι' αυτό τα κίτρινα γιλέκα έχουν κυριεύσει τη Γαλλία», είπε ακόμη ο τούρκος πρόεδρος. «Χειρονομήστε όσο θέλετε, στο τέλος θα αναγνωρίσετε την ορθότητα του αγώνα μας εναντίον της τρομοκρατίας».</p>
    </article>
  </body>
</html>