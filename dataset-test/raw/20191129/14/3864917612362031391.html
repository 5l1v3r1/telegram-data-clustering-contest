<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2828141-nato-zbilsue-vitrati-na-oboronu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T14:48:00+00:00"/>
    <meta property="og:title" content="НАТО збільшує витрати на оборону"/>
    <meta property="og:description" content="З огляду на виклики, які постають перед Альянсом у сфері безпеки, країни НАТО суттєво нарощують власні оборонні витрати."/>
  </head>
  <body>
    <article>
      <h1>НАТО збільшує витрати на оборону</h1>
      <h2>З огляду на виклики, які постають перед Альянсом у сфері безпеки, країни НАТО суттєво нарощують власні оборонні витрати.</h2>
      <address>
        <time datetime="2019-11-29T14:48:00+00:00">29 Nov 2019, 14:48</time>
      </address>
      <p>Про це у п’ятницю під час пресконференції напередодні Лондонського саміту НАТО з відзначення 70-ї річниці цієї організації заявив Генеральний секретар НАТО Єнс Столтенберг, повідомляє кореспондент Укрінформу.</p>
      <p>"Сьогодні ми оприлюднюємо цифри оборонних витрат. Вони показують, що протягом п'яти поспіль років продовжується зростання оборонних витрат серед європейських союзників і Канади. Зростання у 2019 році становить 4,6 відсотка. До кінця наступного року європейські союзники додатково інвестують суму у 130 мільярдів доларів США у порівнянні з показниками 2016 року", - зауважив Єнс Столтенберг.</p>
      <p>Він нагадав, що Брюссельський саміт НАТО доручив країнам-членам розробити національні плани розвитку оборонних спроможностей. Виходячи з даних, які містяться у цих планах, до кінця 2024 року очікується подальше збільшення оборонних витрат країн членів, які сумарно зростуть на 400 мільярдів доларів США.</p>
      <p>Столтенберг повідомив, що цього року вже 9 країн НАТО вийшли на рівень оборонних витрат у 2 відсотки від ВНП, хоча ще декілька років тому цей показник досягали лише три країни-союзниці. Нині більшість з країн Альянсу планують вийти рівень оборонних витрат у 2 відсотки від ВНП до 2024 року.</p>
      <p>Генеральний секретар <a href="https://www.ukrinform.ua/tag-nato">НАТО</a> наголосив, що Альянс залишатиметься основою миру і стабільності у Європі та у Євроатлантичному просторі.</p>
      <p>"Наш Альянс є активним, гнучким та здатним адаптуватися до майбутнього. Залишаючись разом, Північна Америка і Європа представляють половину світової економіки та військової потужності. У ці непевні часи ми всі потребуємо таких потужних міжнародних інституцій як НАТО. Тож ми маємо продовжувати їх зміцнювати кожного дня, щоб надавати безпеку нашим громадянам", - підкреслив керівник Альянсу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2828023-nato-vbacae-u-diah-rosii-strategicnij-viklik-stoltenberg.html">НАТО вбачає у діях Росії стратегічний виклик – Столтенберг</a>
      </blockquote>
      <p>Він повідомив, що під час наступного саміту, який відбудеться 3-4 грудня поточного року у Лондоні, глави держав та урядів країн НАТО розглянуть питання щодо адаптації цієї організації до сучасних викликів, включаючи підвищення готовності колективних сил, визнають космос п’ятим оперативним простором (на рівні з суходолом, морем, повітрям та кіберпростором), а також уточнять план дій проти тероризму. Лідери матимуть також стратегічну дискусію щодо Росії, майбутнього системи контролю над озброєннями та щодо посилення потужності Китаю.</p>
    </article>
  </body>
</html>