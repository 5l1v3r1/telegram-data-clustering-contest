<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/suriye-anayasa-komitesi-gorusmeleri-sonucsuz-kaldi-258403h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T14:56:00+00:00"/>
    <meta property="og:title" content="Suriye Anayasa Komitesi görüşmeleri sonuçsuz kaldı"/>
    <meta property="og:description" content="Cenevre kentinde başlayan Suriye Anayasa Komitesi görüşmeleri rejimin olumsuz tavrı nedeniyle başarısızlıkla sonuçlandı"/>
  </head>
  <body>
    <article>
      <h1>Suriye Anayasa Komitesi görüşmeleri sonuçsuz kaldı</h1>
      <address><time datetime="2019-11-29T14:56:00+00:00">29 Nov 2019, 14:56</time> by <a rel="author">Yeni Çağ Gazetesi</a></address>
      <p>
        <b>Cenevre kentinde başlayan Suriye Anayasa Komitesi görüşmeleri rejimin olumsuz tavrı nedeniyle başarısızlıkla sonuçlandı</b>
      </p>
      <p>Birleşmiş Milletler (BM) Cenevre Ofisi'nde pazartesi başlayan Suriye Anayasa Komitesi görüşmelerinin ikinci turu, Beşşar Esed rejimini temsil eden heyetin uzlaşmaz tavrı nedeniyle 45 kişilik yazım kurulu bir araya gelemeden sona erdi.</p>
      <p>Komite'nin muhalif, rejim ve sivil toplum kuruluşlarından oluşan 15'er kişilik anayasa yazım kurulu üyeleri, ikinci turun son gününde toplantı için sabah saatlerinde tam kadro BM Cenevre Ofisi'ne geldi.</p>
      <p>Rejimin Anayasa Komitesi görüşmeleriyle alakası olmayan konuları gündeme getirme girişimi bugün de devam etti. 45 kişilik yazım kurulu toplanamadan ikinci tur sona erdi.</p>
      <p>BM Suriye Özel Temsilcisi Geir O. Pedersen, heyetlerle yaptığı ikili görüşmelerin ardından gazetecilere yaptığı açıklamada, "Anayasa Komitesi'nin ikinci oturumunu az önce bitirdik. 45 kişilik küçük kurulu toplamak mümkün olmadı, çünkü gündem maddelerine ilişkin bir anlaşma sağlanamadı." dedi.</p>
      <p>Pedersen, Komite'nin muhalif ve rejim eş başkanlarının hafta boyunca kendi farklı pozisyonlarına ilişkin açıklamalar yaptığını anımsatarak, "Ancak bildiğiniz gibi prosedürün ana kurallarında iki eş başkanın bir gündemde hemfikir olarak toplantılara devam edeceği yazıyor ama bu mümkün olmadı." ifadesini kullandı.</p>
      <p>Her iki eş başkanla hafta boyu pek çok kez bir araya geldiğini anlatan Pedersen, "Güzel ve ciddi müzakerelerde bulundular. Bir uzlamaya varmaya çalıştık. Ama dediğim gibi, henüz o noktada değiliz. Bu yüzden de her iki eş başkana, evlerine döndüklerinde, bu konuda çalışmaya devam etmelerini ve kendilerine en kısa zamanda dönüş yapacağımı söyledim." dedi.</p>
      <p>Pedersen, bir sonraki turun ne zaman yapılacağına ancak taraflarla yapacağı görüşmelerin ardından karar verebileceklerini söyledi.</p>
      <p>Öte yandan, Pedersen'in yaptığı açıklamanın ardından sadece rejim heyetiyle birlikte Cenevre'ye gelen kişilere soru hakkı verildi.</p>
      <p>Rejimin Türkiye aleyhinde propagandasına dönen soru-cevap kısmında, Cenevre merkezli uluslararası gazetecilere söz hakkı verilmemesi tepkilere neden oldu.</p>
      <p>
        <b>MUHALİFLERİN OLUMLU TAVRI SÜRÜYOR</b>
      </p>
      <p>Pedersen'in ardından gazetecilere konuşan muhaliflerin Eş Başkanı Hadi el Bahra ise "Ortak oturum yapmak mümkün olmasa da, ben bu turu olumlu bir çerçeveye koydum. Çünkü, istişareler Özel Temsilci aracığılığıyla yapıldı ve olumlu geçti." dedi.</p>
      <p>Bahra, Komite'nin 45 kişilik yazım ekibinin toplanabilmesi için Anayasa Komitesi'nin temel esasları çerçevesinde 5 teklif sunduklarını ama bunların tamamının rejim heyeti tarafından reddedildiğinin altını çizdi.</p>
      <p>
        <b>REJİMDEN BİR SONRAKİ TUR AÇIKLAMASI</b>
      </p>
      <p>Rejim heyetinin eş başkanı Ahmed Kuzbari ise yaptığı açıklamada, bir sonraki turda ortak bir gündem maddesinde uzlaşmaya hazır olduklarını iddia etti.</p>
      <p>Kuzbari iki gün önce yaptığı açıklamada Komite gündemine ilişkin sundukları teklifin, "terörizmle mücadele, yaptırımların kaldırılması ve Barış Pınarı Harekatı'ndan dolayı Türkiye'nin kınanmasını" içerdiğini belirtmişti.</p>
      <p>Muhalifler ise rejimin teklifini, Anayasa Komitesi'nin temel çerçevesiyle ilgisi olmadığı gerekçesiyle geri çevirmişti.</p>
      <p>
        <b>İLK TUR TOPLANTILARI YOĞUN GEÇMİŞTİ</b>
      </p>
      <p>BM Suriye Özel Temsilcisi Pedersen, ilk tur toplantılarının ardından düzenlediği basın toplantısında, iyi bir başlangıç yaptıklarını ve görüşmelerin genel beklentiden daha iyi geçtiğini bildirmişti.</p>
      <p>Suriye Anayasa Komitesi toplantılarının ilk turu, iki kademeli düzenlenmişti. 150 üyenin katılımıyla 30 Ekim'de başlayan ve 1 Kasım'da sona eren açılış toplantılarının ardından 45 kişilik yazım kurulu, 3-8 Kasım'da BM Cenevre Ofisinde yoğun müzakereler gerçekleştirmişti.</p>
    </article>
  </body>
</html>