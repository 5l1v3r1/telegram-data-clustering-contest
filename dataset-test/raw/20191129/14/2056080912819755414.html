<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/29/3998921_do_dve_sedmici_sudut_shte_kaje_dali_registrira/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T14:36:00+00:00"/>
    <meta property="og:title" content="До две седмици съдът ще каже дали регистрира партията &quot;Няма такава държава&quot;"/>
    <meta property="og:description" content="Името можело да се чете и като &quot;Няма такава хубава дърава&quot;, разшифроваха от партията на Слави Трифонов"/>
  </head>
  <body>
    <article>
      <h1>До две седмици съдът ще каже дали регистрира партията "Няма такава държава"</h1>
      <address><time datetime="2019-11-29T14:36:00+00:00">29 Nov 2019, 14:36</time> by <a rel="author" href="https://www.dnevnik.bg/author/75" target="_blank">Петя Владимирова</a></address>
      <p>Избраното име на новоучредената партия на Слави Трифонов - "Няма такава държава", можело да се чете и като "Няма такава хубава държава".</p>
      <p>Тази възможна интерпретация на името изложиха пред Софийския градски съд юристите на новоучредената партия, възразявайки на появилите се по-рано мнения, че името може да спъне регистрацията, От екипа на Слави Трифонов подчертаха пред съда, че с позитивно чувство са избрали името и че изобщо не са имали мотив за отричане или уронване на престижа на българската държавност</p>
      <p><a href="https://www.dnevnik.bg/bulgaria/2019/10/05/3972640_trifonov_suzdade_niama_takava_durjava_za_20_minuti_i/">Основаната през септември партия</a> взе името на популярната песен на шоумена "Няма такава държава", което обаче носи силно критичен смисъл, за разлика от обявения днес пред съда. Преди време проф. Огнян Герджиков, бивш депутат и служебен министър, изрази лично мнение, че името "Няма такава държава" може да се окаже в нарушение на Закона за политическите партии.<br/>Представителят на прокуратурата не направи пред съда възражения за името.</p>
      <p>Логото на "Няма такава дърава" /НТД/ е ръка в син цвят с линии с цветовете на българското знаме. Адвокатите на партията подчертаха, че трицветните линии на логото не означават използване на националния флаг, което не е разрешено от Закона за политическите партии.</p>
      <p>Съдът прие представените документи, устав и програма, нямаше искания за представяне на допълнителни доказателства.<br/>Според адвокатите на НТД са изпълнени законовите изисквания за регистрация на партията, спазени са процедурите и няма налице пречки съгласно Конституцията да бъде регистрирана.</p>
      <p>Съдът ще се произнесе до две седмици.</p>
    </article>
  </body>
</html>