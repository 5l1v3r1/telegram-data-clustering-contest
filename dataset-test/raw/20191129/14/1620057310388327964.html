<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tamilwin.com/politics/01/232570"/>
    <meta property="og:site_name" content="Tamilwin"/>
    <meta property="article:published_time" content="2019-11-29T14:09:24+00:00"/>
    <meta property="og:title" content="மோடி முன்னிலையில் கோட்டாபய வழங்கிய வாக்குறுதி!"/>
    <meta property="og:description" content="எல்லை தாண்டி மீன்பிடித்தனர் என்ற குற்றச்சாட்டின்."/>
  </head>
  <body>
    <article>
      <h1>மோடி முன்னிலையில் கோட்டாபய வழங்கிய வாக்குறுதி!</h1>
      <address><time datetime="2019-11-29T14:09:24+00:00">29 Nov 2019, 14:09</time> by <a rel="author">Rakesh, Puvidhass</a></address>
      <p>எல்லை தாண்டி மீன்பிடித்தனர் என்ற குற்றச்சாட்டின் கீழ் இலங்கைக் கடற்படையினரால் கைதுசெய்யப்பட்டு சிறை வைக்கப்பட்டுள்ள அனைத்து இந்திய மீனவர்களையும் விடுவிப்பேன். அத்துடன், அவர்களின் படகுகளும் விடுவிக்கப்படும் என்று இந்தியப் பிரதமர் நரேந்திர மோடி முன்னிலையில் ஜனாதிபதி கோட்டாபய ராஜபக்ச வாக்குறுதி வழங்கியுள்ளார்.</p>
      <p>இன்று (29) நண்பகல் ஹைதராபாத் மாளிகையில் இடம்பெற்ற இரு நாட்டு அரச தலைவர்களுக்கும் இடையிலான சந்திப்பின் பின்னர் இடம்பெற்ற இணை செய்தியாளர் மாநாட்டிலேயே அவர் மேற்கண்டவாறு கூறினார்.</p>
      <p>அவர் மேலும் தெரிவித்ததாவது:-</p>
      <p>"இரு நாடுகளுக்கும் இடையே காணப்படும் நீண்டகால நட்புறவு, பொருளாதாரம், அரசியல் மற்றும் சமூக தொடர்புகளை முன்னோக்கி கொண்டு செல்வது தொடர்பில் நாம் இருவரும் கருத்துக்களைப் பரிமாறிக் கொண்டோம். மேலும், இரு நாடுகளினதும் பாதுகாப்புக்கு முன்னுரிமையளித்து செயற்படுதல் தொடர்பிலும் நீண்ட கலந்துரையாடலில் ஈடுபட்டோம்.</p>
      <p>இரு நாடுகளும் பொருளாதார ரீதியில் நெருங்கிய ஒத்துழைப்புடன் செயற்படுவது தொடர்பாகவும் விசேட கவனம் செலுத்தினோம். நீண்டகாலப் பிரச்சினையாகக் காணப்படும் இந்திய – இலங்கை மீனவர் பிரச்சினைகள் தொடர்பிலும் இதன்போது கலந்துரையாடப்பட்டது.</p>
      <p>எல்லை தாண்டி மீன்பிடித்தனர் என்ற குற்றச்சாட்டின் கீழ் இலங்கைக் கடற்படையினரால் கைதுசெய்யப்பட்டு சிறை வைக்கப்பட்டுள்ள அனைத்து இந்திய மீனவர்களையும் விடுவிப்பேன் என்று இந்தச் சந்தர்ப்பத்தில் கூறிக்கொள்ள விரும்புகின்றேன். அத்துடன், குறித்த மீனவர்களின் படகுகளும் விடுவிக்கப்படும்.</p>
      <p>இந்தியாவுக்கான அரச முறை பயணத்தை மேற்கொள்ளுமாறு எனக்கு வழங்கப்பட்ட அழைப்புக்கு இந்தியப் பிரதமருக்கும் இந்திய மக்களுக்கும் நன்றிகளைத் தெரிவித்துக்கொள்கின்றேன். இந்தியப் பிரதமரையும் இலங்கைக்கு வருகை தருமாறு அழைப்பு விடுக்கின்றேன்" - என்றார்.</p>
      <p>இதனைத் தொடர்ந்து இந்தியப் பிரதமர் நரேந்திர மோடியால் வழங்கப்பட்ட விருந்துபசாரத்தில் கலந்துகொண்ட இலங்கை ஜனாதிபதி கோட்டாபய ராஜபக்ச, ஹைதராபாத் மாளிகையிலுள்ள விசேட அதிதிகளின் குறிப்பேட்டிலும் நினைவுக் குறிப்பொன்றைப் பதிவு செய்தார்.</p>
      <figure>
        <img src="https://dimg.zoftcdn.com/s1/photos/news/sites/full/11-2/modi_gota_delhi002/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/11-2/modi_gota_delhi003/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/11-2/modi_gota_delhi004/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/11-2/modi_gota_delhi005/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/11-2/modi_gota_delhi006/img/625.0.560.320.160.600.053.800.700.160.90.jpg"/>
      </figure>
    </article>
  </body>
</html>