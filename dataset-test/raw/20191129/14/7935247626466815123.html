<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/banka-promosyonlari-artirilmali-216750h.htm"/>
    <meta property="og:site_name" content="OLAY"/>
    <meta property="article:published_time" content="2019-11-29T14:48:55+00:00"/>
    <meta property="og:title" content="Banka promosyonları artırılmalı"/>
    <meta property="og:description" content="Türkiye Emekliler Derneği (TÜED) Genel Başkanı Kazım Ergün, bankaların emeklilere aylıkları karşılığında verdiği promosyonların yeni yılda günün koşulları dikkate alınarak artırılmasını istedi."/>
  </head>
  <body>
    <article>
      <h1>Banka promosyonları artırılmalı</h1>
      <h2>Türkiye Emekliler Derneği (TÜED) Genel Başkanı Kazım Ergün, bankaların emeklilere aylıkları karşılığında verdiği promosyonların yeni yılda günün koşulları dikkate alınarak artırılmasını istedi.</h2>
      <address>
        <time datetime="2019-11-29T14:48:55+00:00">29 Nov 2019, 14:48</time>
      </address>
      <p>Sosyal Güvenlik Kurumu (SGK) ile bankalar arasında 2017'de imzalanan protokolle ilk defa toplu olarak başlatılan emeklilere banka promosyonu uygulamasında üç yıl geride kaldı. Üç yıllığına, bin lira aylık alanlara 300, bin ile 2 bin lira arasında aylık alanlara 375, 2 bin lira üzeri aylık alanlara ise 450 lira olarak uygulanan banka promosyonunda birçok emeklinin sözleşme süresi 2020'de sona erecek. TÜED Genel Başkanı Kazım Ergün, konuyla ilgili açıklamasında, emeklilere banka promosyonu verilmesi için yıllarca mücadele verdiklerini hatırlattı. Bin ile 2 bin lira arasında aylık alanlara üç yıllığına ödenen 375 liralık promosyonun, aylık 10 lira civarına geldiğine işaret eden Ergün, ‘'Bankaların emeklilerimize aylıkları karşılığında verdiği promosyonları, günümüzün ekonomik şartlarında anlamını yitirmiştir. Bu konuda bankaların tek taraflı dayatmalarına izin verilmemeli. Banka promosyonlarının tespitinde, kamu çalışanlarına yapılan ödemeler de dikkate alınmalı. Emeklilerin banka promosyonları yeni yılda SGK, bankalar ve derneğimizce oluşturulacak bir komisyon tarafından günün koşulları dikkate alınarak artırılmalı'' dedi.</p>
    </article>
  </body>
</html>