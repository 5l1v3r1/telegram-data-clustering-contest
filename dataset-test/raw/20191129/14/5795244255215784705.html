<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/istoriji-uspihu-tri-knigi-pro-vidatnih-biznesmeniv-50056314.html"/>
    <meta property="og:site_name" content="НВ"/>
    <meta property="article:published_time" content="2019-11-29T14:30:00+00:00"/>
    <meta property="og:title" content="Батьки бізнес-імперій. Три книги про тих, хто довели, що неможливе — можливе"/>
    <meta property="og:description" content="Чи можуть мрійливі та, на перший погляд, необачні винахідники і творці змагатися за першість у раціональному і зваженому світі жорсткої конкуренції?"/>
  </head>
  <body>
    <article>
      <h1>Батьки бізнес-імперій. Три книги про тих, хто довели, що неможливе — можливе</h1>
      <h2>Чи можуть мрійливі та, на перший погляд, необачні винахідники і творці змагатися за першість у раціональному і зваженому світі жорсткої конкуренції?</h2>
      <address>
        <time datetime="2019-11-29T14:30:00+00:00">29 Nov 2019, 14:30</time>
      </address>
      <p>
        <a href="https://nv.ua/ukr/opinion_author/timur-kurganov.html">Тимур Курганов<br/>Директор видавництва Фабула</a>
      </p>
      <p>Мережа супермаркетів <i>Ашан</i>, прогресивні автомобілі Tesla та улюблені мультфільми компанії Pixar. Усі ці назви знайомі кожному: ми купуємо продукти в магазинах із пташкою, слідкуємо, затамувавши подих, за пригодами іграшкового ковбоя і дедалі частіше помічаємо на вулицях стильні автівки з літерою «Т» на логотипі. Три величезні корпорації з мільйонними бюджетами та аудиторією. За кожною з цих компаній стоїть робота великої кількості професіоналів, падіння та злети, прагнення змінити повсякденне життя на краще. А також — людина, яка зуміла з ідеї створити визнаний продукт. Я називаю таких людей батьками бізнес-імперій, про них і пропоную коротеньку добірку книжок українською.</p>
      <p>Вони не лише познайомлять вас із тим, як будувалися мільйонні компанії, але і надихнуть та подарують віру — можливо все, варто лише забажати! Я свідомо обрав абсолютно різні галузі бізнесу, аби довести — ідея, яка несе в собі піклування про добробут та зручність людей, приречена на успіх.</p>
      <p>1.</p>
      <h3>Ілон Маск. Tesla, SpaceX і шлях у фантастичне майбутнє, Ешлі Венс, видавництво ТАО</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/547/big_portrait/37bc70ab447e47bf684015cdeee155f6.png&amp;stamp=20191128191440&amp;q=85&amp;output=jpg&amp;bg=white"/>
        <figcaption>Фото: yakaboo.ua</figcaption>
      </figure>
      <p>Аби ця книжка з’явилася на світ, журналіст Ешлі Венс понад 50 годин спілкувався з Маском і розпитав десятки людей, тісно пов’язаних з генієм сучасності, якого називають «Нікола Тесла ХХІ століття». Ця книжка розкриває не лише біографію людини-легенди, видатного інженера, мрійника і розробника Ілона Маска, але і його бізнес-шлях та стратегію від платіжної системи <i>PayPal</i><i> </i>до електроавтомобілів <i>Tesla</i> та космічних апаратів <i>SpaceX</i>. У цій книжці автор розповідає про дитинство Маска у Південній Африці, його еміграцію до США та перші кроки до побудови майбутнього сьогодні.</p>
      <p>Але не лише це. Венс використовує постать неоднозначного, але прогресивного Ілона Маска, аби дослідити нагальне питання нашої епохи: чи можуть мрійливі та, на перший погляд, необачні винахідники і творці змагатися за першість у раціональному і зваженому світі жорсткої конкуренції? Автор доводить, що Ілону Маску, який присвятив всю свою енергію та багатство побудові майбутнього, вдалося досягти того, у що на початку шляху ніхто не вірив.</p>
      <p>Автор розкриває «складних людей», які оновили американську промисловість і вийшли на нові рівні інновацій. Він ставить ім'я Маска в один ряд із Томасом Едісоном, Генрі Фордом, Говардом Г’юзом та Стівом Джобсом. І розповідає, як такі відчайдушні підприємці, будуючи світле спільне майбутнє для всієї планети, заробляють мільярди, здобувають прихильність мільйонів і, звичайно, наживають купу ворогів.</p>
      <p>2.</p>
      <h3>Планета Pixar. Моя неймовірна подорож зі Стівом Джобсом у створення історії розваг, Лоуренс Леві, видавництво #книголав</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/548/big_portrait/9263efaf695563b0c4a813a99a4397f9.png&amp;stamp=20191128191530&amp;q=85&amp;output=jpg&amp;bg=white"/>
        <figcaption>Фото: knigolove.com.ua</figcaption>
      </figure>
      <p>Сьогодні, напевно, кожен бачив хоча б один мультфільм кіностудії <i>Pixar</i>. Але далеко не кожен знає, що були часи, коли ця компанія могла просто зникнути. Але почнімо з початку. У середині 80-х Стів Джобс викупив кінокомпанію за 5 млн доларів і… не знав, що з нею робити. Усі його зусилля були кинуті на розвиток <i>Apple</i>. Однак коли Стіва Джобса безцеремонно звільнили з <i>Apple</i>, він згадав про <i>Pixar</i>. Тоді він залучив до співпраці Лоуренса Леві.</p>
      <aside>За красивими мультфільмами стоїть кропітка робота юридичних фірм, інвестиційних банків і великої команди менеджерів</aside>
      <p>Ця книжка розповідає надзвичайну історію народження. Працюючи з командою маловідомої графічної студії, Леві долучається до однієї з найвизначніших історій успіху в Голівуді. Вже 2006 року <i>Walt Disney Pictures</i> купує <i>Pixar</i> за майже 7,5 мільярдів доларів. А Стів Джобс стає найбільшим та найвпливовішим акціонером <i>Walt</i><i> </i><i>Disney</i>.</p>
      <p>Ця книжка занурює читача у світ Силіконової долини й Голівуду та розповідає, що за красивими мультфільмами стоїть кропітка робота юридичних фірм, інвестиційних банків і великої команди менеджерів. Вона розповідає про те, як маловідома студія <i>Pixar</i> з часом виходить на головні позиції кінематографу. Як Стів Джобс, одного разу ризикнувши та співпрацюючи з незнайомим йому Лоуренсом Леві, створив казкову країну <i>Pixar</i>.</p>
      <p>3.</p>
      <h3>За лаштунками імперії Мюльє, Бертран Гобен, видавництво Фабула</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/544/big_portrait/7b2ac3a65b65cf21d78a0e9596e30226.png&amp;stamp=20191128191405&amp;q=85&amp;output=jpg&amp;bg=white"/>
        <figcaption>Фото: fabulabook.com</figcaption>
      </figure>
      <p>Сьогодні магазини <i>Ашан </i>можна знайти ледь не в кожній країні. Їх загальна кількість по всьому світу перевищує 3 тисячі. В Україні поки що представлені лише супермаркети <i>Ашан</i>, де можна придбати все: від продуктів харчування до побутової техніки. Однак на світовому ринку корпорація <i>Ашан </i>— це не лише мережа супермаркетів, це точки роздрібної торгівлі, інтернет-магазини, банківська система та меблеві салони.</p>
      <p>І всім цим керує не одна людина, а ціла французька родина Мюльє. Цікавий факт — незважаючи на величезну капіталізацію корпорації, жоден з її власників, членів родини Мюльє, не є мільярдером. І це дуже просто пояснити: увесь прибуток порівну розділений між членами родини. Це стимулює кожного до розвитку, адже що більше процвітає імперія, то заможнішим стає кожен Мюльє.</p>
      <p>Імперія Мюльє — рідкісний приклад єдності і підприємницького духу сім'ї, яка неухильно нарощує свою економічну потужність протягом трьох поколінь. Журналіст Бертран Гобен прискіпливо дослідив, хто входить до клану Мюльє, як будувалися його бойові порядки і в чому секрет переможного руху. Книжка розкаже, як один з найбільших бізнесів Франції зародився, зростав і зрештою захопив увесь світ.</p>
      <p>Тож байдуже, мрійник ви чи прагматик, займаєтеся торгівлею, підкоренням космосу чи створенням дозвілля, важливо вірити, що будь-яка ідея, покликана приносити користь усім людям, приречена на успіх.</p>
      <p>
        <b>
          <i>Приєднуйтесь до нашого телеграм-каналу</i>
        </b>
        <i> </i>
        <a href="https://t.me/nv_opinion">
          <b>
            <i>Мнения Н</i>
          </b>
          <b>
            <i>В</i>
          </b>
        </a>
      </p>
      <p>
        <b>
          <i>Більше блогів</i>
        </b>
        <i> </i>
        <a href="https://style.nv.ua/blogs.html">
          <b>
            <i>тут</i>
          </b>
        </a>
      </p>
      <p>
        <i>
          <a href="https://ru.depositphotos.com/11193472/stock-photo-serious-male-student-reading-a.html">Depositphotos</a>
        </i>
      </p>
    </article>
  </body>
</html>