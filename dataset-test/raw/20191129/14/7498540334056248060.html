<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/reggio-emilia-cultura-marketing-della-citta-del-futuro/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-29T14:18:33+00:00"/>
    <meta property="og:title" content="Reggio Emilia, cultura e marketing della città del futuro"/>
    <meta property="og:description" content="REGGIO EMILIA – E’ iniziato in questi giorni, al Palazzo dei Musei, un percorso partecipato – con sette tavoli di discussione, cinque temi e un centinaio di persone, dipendenti del Comune o provenienti da enti e aziende pubbliche – inedito a Reggio Emilia in queste dimensioni e per tipologia dei contenuti, per discutere, conoscersi, confrontarsi sui […]"/>
  </head>
  <body>
    <article>
      <h1>Reggio Emilia, cultura e marketing della città del futuro</h1>
      <address>
        <time datetime="2019-11-29T14:18:33+00:00">29 Nov 2019, 14:18</time>
      </address>
      <p>
        <b>In 100 ai Musei per la prima tappa di un percorso partecipato finalizzato alla stesura delle linee di mandato</b>
      </p>
      <p><b>REGGIO EMILIA</b> – E’ iniziato in questi giorni, al Palazzo dei Musei, un percorso partecipato – con sette tavoli di discussione, cinque temi e un centinaio di persone, dipendenti del Comune o provenienti da enti e aziende pubbliche – inedito a Reggio Emilia in queste dimensioni e per tipologia dei contenuti, per discutere, conoscersi, confrontarsi sui temi che comporranno, con un ‘taglio’ quanto più possibile integrato e interdisciplinare, il programma dei prossimi cinque anni di mandato su queste materie.</p>
      <p>“Si tratta di costruire una nuova visione culturale della città – dice l’assessora Annalisa Rabitti, con deleghe a Cultura, del Marketing territoriale, delle Pari opportunità e del progetto Città senza barriere – L’obiettivo di questo primo incontro è stato quello di stimolare una discussione aperta ed informale tra persone di enti diversi, capace di far emergere, per ciascun tema, riflessioni e parole chiave su principi, visioni e strategie di sistema per raggiungere l’obiettivo di mandato, in cui la cultura è anche cultura dei diritti, è un bene comune che non sta al suo posto nei luoghi, nei modi, nei temi. La città che vogliamo è quella in cui al centro della progettazione culturale c’è la persona e dove la cultura è vettore di democrazia”.</p>
      <p>I temi discussi dai partecipanti ai sette tavoli, moderati da una quindicina di facilitatori volontari opportunamente formati, sono stati: parole della cultura, luoghi della cultura, marketing territoriale, cultura e quartieri, cultura dei diritti e della sostenibilità.<br/>In questo primo incontro è stato coinvolto il personale di diversi servizi comunali – Cultura, Musei, Biblioteche, Turismo, Pari opportunità, Comunicazione – che hanno lavorato fianco a fianco con Fondazione I Teatri, Fondazione nazionale della Danza, Fondazione Palazzo Magnani, Reggio Children, Fondazione Reggio Children Centro internazionale Loris Malaguzzi, Istituzione scuole e nidi d’infanzia, Fondazione E-35, Istoreco, Istituto Peri-Merulo, Farmacie comunali riunite.<br/>Il percorso partecipato proseguirà a gennaio 2020 con un secondo incontro sempre tra operatori pubblici e si estenderà a tutta la città in febbraio, con un incontro partecipato aperto.</p>
      <p>Partendo dalla “rigenerazione dell’esistente”, il progett vuole rilanciare e mettere in valore quanto si fa e si è fatto sul fronte della cultura, del turismo e dei diritti, ma al tempo stesso intende delineare un orizzonte culturale nuovo, trasversale, che possa contribuire a risignificare la città dentro e fuori dai propri confini.</p>
      <figure>
        <img src="https://reggionline-obce2ympjgvjli4n.netdna-ssl.com/wp-content/uploads/2019/11/Cultura-Incontro-percorso-partecipato-gruppo.jpg"/>
      </figure>
    </article>
  </body>
</html>