<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2828133-z-1-grudna-zroste-rozmir-dopomogi-z-bezrobitta.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T14:35:00+00:00"/>
    <meta property="og:title" content="З 1 грудня зросте розмір допомоги з безробіття"/>
    <meta property="og:description" content="В Україні з 1 грудня відповідно до закону про державний бюджет на 2019 рік збільшиться один з ключових соціальних стандартів - прожитковий мінімум, від розміру якого залежать соціальні та трудові виплати, серед яких допомога з безробіття."/>
  </head>
  <body>
    <article>
      <h1>З 1 грудня зросте розмір допомоги з безробіття</h1>
      <h2>В Україні з 1 грудня відповідно до закону про державний бюджет на 2019 рік збільшиться один з ключових соціальних стандартів - прожитковий мінімум, від розміру якого залежать соціальні та трудові виплати, серед яких допомога з безробіття.</h2>
      <address>
        <time datetime="2019-11-29T14:35:00+00:00">29 Nov 2019, 14:35</time>
      </address>
      <p>Про це Укрінформу повідомили у Київському міському центрі зайнятості.</p>
      <p>Таким чином, з 1 грудня максимальний розмір допомоги з безробіття збільшиться до 8408 гривень.</p>
      <p>“Сьогодні прожитковий мінімум на одну особу становить для працездатних осіб 2007 грн, а з 1 грудня зросте до 2102 грн. Це означає, що ті, хто отримує максимальну допомогу з безробіття (яка вираховується у відсотковому співвідношенні від середнього доходу за останні 6 місяців роботи й не може перевищувати зараз 8028 грн), з 1 грудня будуть отримувати більше - 8408 грн за місяць (4 прожиткові мінімуми)” - наголосили у центрі зайнятості.</p>
      <p>Водночас розмір мінімальної допомоги з безробіття залишиться без змін – 610 грн (для осіб, які сплачували страхові внески менш як 6 місяців). Тобто, розмір допомоги з безробіття коливається від 610 до 8408 гривень, в залежності від страхового стажу і розміру заробітної плати, отримуваної перед звільненням. Середній розмір допомоги за жовтень у м. <a href="https://www.ukrinform.ua/tag-kiiv">Києві</a> склав 6293 грн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2828020-ne-cenzura-a-zahist-zadan-shvalue-zaboronu-antiukrainskoi-literaturi.html">Не цензура, а захист: Жадан схвалює заборону антиукраїнської літератури</a>
      </blockquote>
      <p>За даними Київського міського центру зайнятості, на початок листопада допомогу з безробіття в столиці отримували 7327 безробітних, серед них мінімальну, в розмірі 610 гривень, – 381 безробітний, у розмірі 1630 гривень – 223, а максимальну допомогу з безробіття – 3520 осіб.</p>
    </article>
  </body>
</html>