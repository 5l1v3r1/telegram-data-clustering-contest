<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/29/i-misteri-dell-universo-un-seminario-per-approfondire-8-958714.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-29T14:23:25+00:00"/>
    <meta property="og:title" content="I misteri dell'Universo, un seminario per approfondire"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Cagliari</h6>
      <h1>I misteri dell'Universo, un seminario per approfondire</h1>
      <h2>L'appuntamento è alla Cittadella Universitaria di Monserrato</h2>
      <address>
        <time datetime="2019-11-29T14:23:25+00:00">29 Nov 2019, 14:23</time>
      </address>
      <p>Un seminario per discutere delle ultime scoperte in tema di esplorazione dell'universo.</p>
      <p>L'appuntamento è per martedì 3 dicembre (dalle 15) nell'Aula A del Dipartimento di Fisica della Cittadella Universitaria di Monserrato: Emilio Molinari, direttore dell'Osservatorio Astronomico di Cagliari-INAF e Alessandro Riggio, docente di Astronomia e Astrofisica dell’Università degli Studi di Cagliari, racconteranno le novità in tema di conoscenza dell'universo e le grandi scoperte sui pianeti extrasolari che hanno permesso agli scienziati James Peebles, Michel Mayor e Didier Queloz di conquistare il Nobel per la Fisica 2019.</p>
      <p>Un'occasione per capire qual è il posto della Terra nel cosmo, come si è evoluto il nostro universo e, soprattutto, quanto ancora resta da scoprire sulla sua composizione, di cui attualmente conosciamo appena il 5%.</p>
      <p>(Unioneonline/v.l.)</p>
    </article>
  </body>
</html>