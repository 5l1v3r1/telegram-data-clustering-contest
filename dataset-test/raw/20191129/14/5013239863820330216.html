<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcguru.hu/hirek/a-cd-projekt-nem-fel-a-half-life-alyxtol/51837"/>
    <meta property="og:site_name" content="PC Guru"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="A CD Projekt nem fél a Half-Life: Alyxtől"/>
    <meta property="og:description" content="Több mint tíz év után új Half-Life játék jelenik meg, méghozzá egy hónappal a Cyberpunk 2077 előtt."/>
  </head>
  <body>
    <article>
      <h1>A CD Projekt nem fél a Half-Life: Alyxtől</h1>
      <address><time datetime="2019-11-29T14:00:00+00:00">29 Nov 2019, 14:00</time> by <a rel="author">Dzséjt</a></address>
      <p>
        <b>Több mint tíz év után új Half-Life játék jelenik meg, méghozzá egy hónappal a Cyberpunk 2077 előtt.</b>
      </p>
      <ul>
        <li>A Half-Life: Alyx egy hónappal a Cyberpunk 2077 előtt jelenik meg</li>
        <li>Többen gondolták úgy, hogy a két játék konkurens lehet</li>
        <li>A CD Projekt viszont nem fél a Valve VR játékától</li>
      </ul>
      <p>Sokan sokáig vélték úgy, hogy 2020 első felében a Cyberpunk 2077 lesz a legnagyobb kutya a videojátékok polcain, semmi sem tudja majd megszorongatni eladások terén. Aztán jött a Valve, és bedobta a közösbe a <a href="https://www.pcguru.hu/hirek/bemutatkozott-a-half-life-alyx-ilyen-lesz-a-valve-uj-vr-jateka/51737">Half-Life: Alyxet</a>, ami ugyan VR-exkluzív, de már most <a href="https://www.pcguru.hu/hirek/half-life-alyx-a-bejelentese-ota-elkapkodtak-a-valve-vr-headsetjet/51829">megdobta</a> a Valve Index eladásait. Kétségtelen, ha valami meg tudná szorongatni a Cyberpunkot, az egy új Half-Life játék.</p>
      <p>Ennek ellenére a CD Projekt nem tart az Alyxtől. Michal Nowakowski az üzleti fejlesztésekért felelős osztály alelnöke szerint a VR egy igen kicsi szegmense a piacnak, és éppen ezért szerinte a Vavle sem gondol arra, hogy az új Half-Life kasszát fog robbantani. Sőt szerinte csak azért adják ki az Alyxet, mert ott van nekik az Index, amit így próbálnak felpörgetni.</p>
      <p><i>„Üzleti szempontból nézve félünk? Nem, mert nagyon más szegmens. Ők a hardverüket próbálják tolni, mi pedig a nagy piacot céloztuk meg, ami a fő konzolokat és a PC-t jelenti, és a mi játékunkhoz nincs szükség VR felszerelésre” </i>– mondta Nowakowski a Yahoo! Finance-nak.</p>
      <p>Ehhez hozzátette, hogy, ha a Half-Life: Alyx jól is teljesít a kasszáknál, az ipar VR szegmense akkor sem fog látványosan növekedni, mert semmilyen más kiadó vagy fejlesztő nem kötelezte el magát mellette. Véleménye szerint a Half-Life akár az első olyan mérföldkő is lehet, ami megnyitja azt az ösvényt, aminek végén a VR jelentős tényezővé válik a piacon, de még ha így is lesz, az sem fog a közeljövőben bekövetkezni.</p>
      <figure>
        <img src="https://www.pcguru.hu/uploads/editors/half-life-cyberpunk.jpg"/>
      </figure>
    </article>
  </body>
</html>