<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://businessinsider.com.pl/wiadomosci/marian-banas-zawiadomienie-cba-do-prokuratury-ws-mozliwosci-popelnienia-przestepstwa/ykr292c"/>
    <meta property="og:site_name" content="Business Insider"/>
    <meta property="article:published_time" content="2019-11-29T14:40:57+00:00"/>
    <meta property="og:title" content="CBA złożyło zawiadomienie do prokuratury ws. Mariana Banasia"/>
    <meta property="og:description" content="Centralne Biuro Antykorupcyjne złożyło do prokuratury zawiadomienie o możliwości poppopełnienia przestępstwa przez Mariana Banasia, prezesa Najwyższej Izby Kontroli - poinformowało CBA. Zawiadomienie jest efektem kontroli oświadczeń majątkowych szefa NIK."/>
  </head>
  <body>
    <article>
      <h1>CBA złożyło zawiadomienie do prokuratury ws. Mariana Banasia</h1>
      <address><time datetime="2019-11-29T14:40:57+00:00">29 Nov 2019, 14:40</time> by <a rel="author">Business Insider Polska</a></address>
      <figure>
        <img src="http://ocdn.eu/images/pulscms/YjA7MDA_/15e7aeed999c9e851b8cfb77713492d0.jpg"/>
        <figcaption>CBA złożyło zawiadomienie do prokuratury ws. oświadczeń majątkowych Mariana Banasia, prezesa NIK<cite>Foto: Tomasz Jastrzebowski/REPORTER / East News</cite></figcaption>
      </figure>
      <p>Centralne Biuro Antykorupcyjne złożyło do prokuratury zawiadomienie o możliwości poppopełnienia przestępstwa przez Mariana Banasia, prezesa Najwyższej Izby Kontroli - poinformowało CBA. Zawiadomienie jest efektem kontroli oświadczeń majątkowych szefa NIK.</p>
      <p><b>Zawiadomienie do prokuratury ws. Mariana Banasia CBA skierowało w piątek 29 listopada rano</b>. Jak wyjaśnia Biuro w komunikacie:</p>
      <blockquote>28 listopada 2019 roku CBA zakończyło procedurę kontroli oświadczeń majątkowych Mariana Banasia, składanych przez niego w latach 2015-2019. Kontrola wykazała nieprawidłowości, które – w ocenie CBA – uzasadniają skierowanie sprawy do prokuratury. W toku czynności pokontrolnych opisanych w art. 45 ustawy o Centralnym Biurze Antykorupcyjnym kontrolowany Marian Banaś złożył 23 października 2019 roku zastrzeżenia do ustaleń CBA. Zastrzeżenia te zostały w całości odrzucone przez Biuro, o czym kontrolowany został poinformowany 28 listopada 2019 roku.</blockquote>
      <p>W związku z powyższym, CBA skierowało do prokuratury zawiadomienie o podejrzeniu złożenia przez Mariana Banasia <a href="https://businessinsider.com.pl/marian-banas-oswiadczenie-majatkowe-szefa-nik-jaki-ma-majatek/07m39dl">nieprawdziwych oświadczeń majątkowych</a>, zatajenie faktycznego stanu majątku oraz nieudokumentowanych źródeł dochodów.</p>
      <p><b>Szef NIK szybko odniósł się do zawiadomienia CBA</b>. "To dobrze, że prokuratura i ewentualnie niezawisły sąd zajmą się sprawą moich oświadczeń majątkowych i skrupulatnie wyjaśnią wszystkie wątpliwości" - poinformował w piątek w kolejnym oświadczeniu Marian Banaś. Dodał, że <b>kategorycznie zaprzecza zarzutom, że zatajał swój stan majątkowy i ma nieudokumentowane źródła dochodów.</b></p>
      <h3>Afera Mariana Banasia</h3>
      <p><b>Wokół Mariana Banasia zrobiło się głośno, gdy "Superwizjer" ujawnił, iż w kamienicy Mariana Banasia funkcjonował hotel "na godziny",</b> a jego prowadzeniem zajmowała się osoba powiązana z krakowskim środowiskiem sutenerów. Ostatecznie <a href="https://businessinsider.com.pl/polityka/komu-marian-banas-sprzedal-kamienice/22j34ye">kamienica została sprzedana przez szefa NIK.</a></p>
      <p>W październiku CBA wszczęło postępowanie sprawdzające oświadczenia majątkowe byłego ministra finansów - <a href="https://businessinsider.com.pl/wiadomosci/afera-mariana-banasia-cba-zakonczylo-kontrole-oswiadczen-majatkowych/v2kvecn">wyniki miały być "porażające"</a>.</p>
      <p>Jak pisze TVN24, "w oświadczeniu brakuje informacji o zabezpieczeniu na kredyt kamienicy w Podgórzu w Krakowie, która według zapisów w księdze wieczystej należała do prezesa NIK. W momencie tworzenia reportażu działał tam hotel na godziny".</p>
      <p><a href="https://businessinsider.com.pl/polityka/marian-banas-zawiadomienie-ministerstwa-finansow-do-prokuratury-ws-kamienicy-w/qw1d0zb">W listopadzie Ministerstwo Finansów zawiadomiło prokuraturę ws. kamienicy szefa NIK. </a>Urzędnicy resortu finansów mieli też odkryć "niejasne przepływy finansowe" związane z Banasiem.</p>
      <p><a href="https://businessinsider.com.pl/polityka/jaroslaw-kaczynski-chce-odejscia-mariana-banasia/wl65801">PiS wezwał Banasia do dymisji</a> ze stanowiska w Najwyższej Izbie Kontroli.</p>
      <related>
        <h4>Zobacz także</h4>
        <a href="https://businessinsider.com.pl/wiadomosci/afera-banasia-szef-nik-tlumaczy-sie-w-sejmie-i-oskarza/4ekrjqe"/>
      </related>
    </article>
  </body>
</html>