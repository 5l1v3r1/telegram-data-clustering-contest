<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/29/3998924_bnt_i_nova_televiziia_shte_izluchvat_suvmestno_evro/"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T14:23:00+00:00"/>
    <meta property="og:title" content="БНТ и &quot;Нова броудкастинг груп&quot; ще излъчват съвместно Евро 2020"/>
    <meta property="og:description" content="Двубоите ще бъдат предавани по БНТ1, БНТ3, &quot;Диема&quot;, &quot;Нова&quot;, както и в каналите на платения пакет &quot;Диема екстра&quot;."/>
  </head>
  <body>
    <article>
      <h1>БНТ и "Нова броудкастинг груп" ще излъчват съвместно Евро 2020</h1>
      <address><time datetime="2019-11-29T14:23:00+00:00">29 Nov 2019, 14:23</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Мачовете от европейското първенство по футбол ще бъдат излъчвани от БНТ и "Нова броудкастинг груп". Двубоите ще бъдат предавани по БНТ1, БНТ3, "Диема", "Нова", както и в каналите на платения пакет "Диема екстра".</p>
      <p>Точната схема на мачовете, предавани на живо и на запис, ще бъде изготвена след жребия за европейското.</p>
      <p>Първенството ще се проведе от 12 юни до 12 юли. Това ще е първото европейско в историята, което ще се проведе из целия континент. Българският национален отбор все още има възможност да се класира, но за целта <a href="https://www.dnevnik.bg/sport/2019/11/22/3995915_bulgariia_shte_prieme_ungariia_v_pleiofa_za_evro_2020/">трябва да победи като домакин най-напред Унгария, а след това Исландия или Румъния</a> в края на март.</p>
      <p>"Като телевизия с опит и традиции в отразяването на големи футболни форуми БНТ залага на своите утвърдени имена", се казва в пресинформацията. В коментаторския екип влизат Ивайло Ангелов, Петър Василев, Стефан Георгиев и Петър Иванов. Водещи на студийните програми на "Нова броудкастинг" ще са Борислав Борисов, Петър Виденов и Мирослав Арабаджиев, а сред коментаторите ще са Георги Драгоев, Виктор Врачев и Лъчезар Пройнов.</p>
      <p>"С интересни и впечатляващи гости, студийни програми, с атрактивно и модерно представяне на всичко свързано с шампионата ще помогнем на зрителите не само да усетят, но и да бъдат част от празника на великата игра", каза генералният директор на БНТ Емил Кошлуков.</p>
    </article>
  </body>
</html>