<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SuqJf/nezajem-o-brnenske-letiste-konci-i-dvousetkorunove-lety-do-berlina"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T14:19:00+00:00"/>
    <meta property="og:title" content="Nezájem o brněnské letiště. Končí i dvousetkorunové lety do Berlína"/>
    <meta property="og:description" content="Letecká linka z Brna do Berlína na jaře 2020 po roce fungování skončí. Jde o rozhodnutí na základě zkušeností z provozu a hodnocení linky, řekl mluvčí dopravce Denis Barabas serveru Zdopravy.cz. Podle mluvčího Letiště Brno Jakuba Splavce nenaplnila linka očekávání ani z jedné strany a ani další provoz by zřejmě nevedl ke zlepšení."/>
  </head>
  <body>
    <article>
      <h6 class="kicker">Konec dalšího letu</h6>
      <h1>Nezájem o brněnské letiště. Končí i dvousetkorunové lety do Berlína</h1>
      <address><time datetime="2019-11-29T14:19:00+00:00">29 Nov 2019, 14:19</time> by <a rel="author" href="https://echo24.cz/author/vdr" target="_blank">vdr</a></address>
      <slideshow>
        <figure>
          <img src="https://echo24.cz/img/5de12084ffd8fa2b1edec67c/1040/540/FIT?_sig=KEE82FiHJscqsvoUEdCoX7hJSBOmAtYAXsznTuMG3U8"/>
          <figcaption>
            <cite>Ilustrační foto: Reuters</cite>
          </figcaption>
        </figure>
        <figure>
          <img src="https://echo24.cz/img/5de11fe3ffd8fa2b1edeaf64/1040/540/FIT?_sig=9Rph2CRj_bJBpL0eJTUryhd8Pr-QL-ycqZOWH0Ky5Qc"/>
          <figcaption>Spojení Brno-Berlín pro 3. prosince 2019<cite>Reprofoto: Ryanair</cite></figcaption>
        </figure>
        <figure>
          <img src="https://echo24.cz/img/5de121d3ffd8fa2b1ededf54/1040/540/FIT?_sig=lVivwVl1thEKplnlvROFR2SN7aA97oFNgqZFolwJqWA"/>
          <figcaption>
            <cite>Reprofoto: ČD</cite>
          </figcaption>
        </figure>
      </slideshow>
      <p>
        <b>Letecká linka z Brna do Berlína na jaře 2020 po roce fungování skončí. Jde o rozhodnutí na základě zkušeností z provozu a hodnocení linky, řekl mluvčí dopravce Denis Barabas serveru Zdopravy.cz. Podle mluvčího Letiště Brno Jakuba Splavce nenaplnila linka očekávání ani z jedné strany a ani další provoz by zřejmě nevedl ke zlepšení.</b>
      </p>
      <p>Brnu tak i přes dlouhodobé snahy o zavedení nových linek zbývají jen dvě – do Bergama a do Londýna. Obě provozuje taktéž Ryanair. Zcela dominantní tak v Brně zůstává sezonní charterová doprava, během zimního letového řádu je letiště v osobní dopravě prakticky bez využití.</p>
      <p>Linka do Berlína začala létat letos v dubnu dvakrát týdně a zástupci Letiště Brno si od ní slibovali do konce roku 25 000 cestujících. Ryanair linku zrušil i přesto, že už prodával letenky na příští letní letový řád, nakonec však poletí naposledy 28. března. Cestujícím, kteří chtěli letět později, vrátí peníze.</p>
      <p>Končí tak velice levné letecké spojení druhého největšího českého města s německou metropolí. Dopravce Ryanair totiž prodává základní jednosměrné letenky s příručním zavazadlem mezi Brnem a Berlínem za 259 korun, což je o 628 korun levnější než přímé vlakové spojení mezi těmito dvěma městy ve stejný den. Podle webu dopravce tolik stojí zatím všechny dostupné lety, které jsou aktuálně v prodeji, včetně těch ve vánočním čase.</p>
      <figure>
        <img src="https://echo24.cz/img/5de11fe3ffd8fa2b1edeaf64/500/260?_sig=OLx2Rf6tnEtmp4jWduQc4RxPk6vfQRf3EXR55wHCBSE"/>
      </figure>
      <figure>
        <img src="https://echo24.cz/img/5de121d3ffd8fa2b1ededf54/500/260?_sig=XH04KOADkaZ5_F8hEFjZAKigEyYaClMGH9ZsdKr1hrE"/>
      </figure>
      <p>Letos jde už o druhou linku, o kterou Brno přišlo. V únoru prakticky ze dne na den zastavil lety do Mnichova dopravce bmi regional, zkrachoval. Kraj se pokouší získat nového dopravce v soutěži, dokonce na druhý pokus byl ochoten přidat peníze z veřejných rozpočtů, protože poprvé se do soutěže nikdo nepřihlásil. „Pevně věříme, že se nám podaří získat nové linky i v následujících letech,“ uvedl Splavec.</p>
      <p>Vedení Letiště Brno, které má letiště od kraje v nájmu, se snaží intenzivně vyjednávat o příchodu dopravců a zavedení nových linek, zatím však bezúspěšně. Současná situace v letecké dopravě je komplikovaná. Řada dopravců zkrachovala nebo má existenční problémy. Brno také čelí tvrdé konkurenci regionálních letišť, jako je Bratislava, ale například i polské Katovice.</p>
      <related>
        <a href="https://echo24.cz/a/SCwD6/prazske-letiste-rozsiri-druhy-terminal-investice-ma-vyjit-na-16-miliard-korun"/>
      </related>
    </article>
  </body>
</html>