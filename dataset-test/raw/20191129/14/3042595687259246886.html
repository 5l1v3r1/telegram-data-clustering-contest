<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/flere-skadet---gjerningsmann-drept-av-politiet/71875451"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T14:40:22+00:00"/>
    <meta property="og:title" content="Flere skadet - gjernings­mann drept av politiet"/>
    <meta property="og:description" content="Flere er skadet etter det politiet mener var et terrorangrep. Gjerningsmannen ble drept av politiet, og hadde falske eksplosiver på seg."/>
  </head>
  <body>
    <article>
      <h1>Flere skadet - gjernings­mann drept av politiet</h1>
      <h2>Flere er skadet etter det politiet mener var et terrorangrep. Gjerningsmannen ble drept av politiet, og hadde falske eksplosiver på seg.</h2>
      <address><time datetime="2019-11-29T14:40:22+00:00">29 Nov 2019, 14:40</time> by <a rel="author">Jesper Nordahl Finsveen</a></address>
      <p>En mann er skutt og drept av London-politiet på London Bridge etter at flere personer ble knivstukket fredag ettermiddag.</p>
      <p>Det bekreftet London-politiet under en pressekonferanse like etter klokka 17.20.</p>
      <p>Da sa politiet samtidig at de behandler hendelsen som et terrorangrep.</p>
      <p>Politiet ville ikke gå ut med antallet personer som er skadd, men <a href="https://news.sky.com/story/police-dealing-with-incident-on-london-bridge-amid-reports-of-shots-fired-11873505">Sky News</a> melder at det skal dreie seg om fem personer.</p>
      <h3>- Overmannet knivmannen</h3>
      <p>Etter å ha gått til angrep mot flere tilfeldige personer på brua, skal flere forbipasserende personer sammen ha klart å overmanne den antatte gjerningspersonen, <a href="https://www.theguardian.com/uk-news/live/2019/nov/29/london-bridge-incident-police-city">skriver The Guardian</a>.</p>
      <p>Videoer fra brua viser blant annet én mann som ligger over det som skal være gjerningspersonen på bakken.</p>
      <p>Mannen blir deretter revet bort fra det som skal være gjerningspersonen som ligger på bakken.</p>
      <p>Deretter ser det ut til at politiet løsner skudd mot mannen.</p>
      <h3>Hadde falske eksplosiver</h3>
      <p>Under pressekonferansen i ettermiddag gikk politiet ut og kommenterte de mange rapportene om at gjerningsmannen skal ha hatt på seg en bombevest.</p>
      <p>Politiet bekreftet at han gjerningsmannen hadde på seg falske eksplosiver, ment å se ut som en bombevest, men at gjenstanden var ufarlig.</p>
      <h3>Så skytingen</h3>
      <p>Amanda Hunter befant seg inne i en buss på London Bridge da politiet aksjonerte mot knivangriperen.</p>
      <p>- Plutselig stoppet bussen, og det foregikk noe på brua. Jeg så ut vinduet og så tre politifolk gikk bort til en mann, <a href="https://www.bbc.com/news/uk-50604781">sier hun til BBC</a>.</p>
      <p>- Så skjøt en av politifolka ham, legger hun til.</p>
      <p>I en <a href="https://twitter.com/metpoliceuk/status/1200449081442783232">Twitter-melding</a> ber nå London-politiet publikum om hjelp ved å sende dem bilder og videoer fra hendelsen.</p>
      <p>De ber også de som kan ha informasjon om hendelsen om å ta kontakt.</p>
      <figure>
        <img src="https://dbstatic.no/71875662.jpg?imageId=71875662&amp;width=1024&amp;height=615"/>
        <figcaption><b>SPERRET AV:</b> Politiet har sperret av brua, og området rundt, etter hendelsen på brua. Foto: AP / NTB Scanpix Vis mer</figcaption>
      </figure>
      <h3>Aksjonerte mot marked</h3>
      <p>Samtidig kommer det rapporter om at politiet og ambulansetjenesten har tilstedeværelse ved nærliggende Borough Market.</p>
      <p>Bloomberg-reporter <a href="https://twitter.com/kitty_donaldson/status/1200428148640272384">Kitty Donaldson melder på Twitter</a> at nødetatene har tatt seg inn på en bar på markedet.</p>
      <p>Londons borgermester Sadiq Khan skriver i en <a href="https://twitter.com/SadiqKhan/status/1200428017937473538">Twitter</a>-melding at han er i tett kontakt med politiet i forbindelse med hendelsen.</p>
      <p>Storbritannias statsminister Boris Johnson takker politiet og nødetatene for rask utrykning og skriver i en uttalelse på Twitter at han får oppdateringer fra politiet om situasjonen.</p>
      <p>En kilde i Downing Street opplyser til <a href="https://www.theguardian.com/uk-news/live/2019/nov/29/london-bridge-incident-police-city">The Guardian</a> at statsministeren er på vei tilbake til nummer 10 for å få ytterligere oppdateringer om hendelsen.</p>
      <figure>
        <img src="https://dbstatic.no/71875669.jpg?imageId=71875669&amp;width=1024&amp;height=615"/>
        <figcaption><b>FLERE SKADD:</b> Flere personer er skadd, og en mann er pågrepet av politiet, bekrefter London-politiet. Foto: PA / NTB Scanpix Vis mer</figcaption>
      </figure>
      <h3>Rammet av terror</h3>
      <p>I juni i 2017 ble London Bridge og Borough Market rammet av terror. Tre terrorister kjørte på fotgjengere på brua før de tok seg til Borough Market.</p>
      <p>De var bevæpnet med kniver, og<a href="https://www.dagbladet.no/nyheter/dette-vet-vi-om-terrorangrepet-i-london/67657807"> knivstakk en rekke personer før de selv ble skutt og drept av politiet</a>.</p>
      <p><a href="https://www.dagbladet.no/nyheter/sbastien-36-og-xavier-45-meldt-drept-i-london-terroren-tre-franskmenn-blant-ofrene/67663364">Åtte personer ble drept</a> og flere titalls andre personer ble skadet i terrorangrepet.</p>
      <p>
        <i>Dagbladet oppdaterer saken.</i>
      </p>
    </article>
  </body>
</html>