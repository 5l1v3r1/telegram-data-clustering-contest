<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/what-happened-in-maharashtra-should-be-done-in-goa-too-opposition-should-come-together-says-vijai-sardesai-354.html"/>
    <meta property="og:site_name" content="DoolNews"/>
    <meta property="article:published_time" content="2019-11-29T14:51:00+00:00"/>
    <meta property="og:title" content="'സഞ്ജയ് റാവത്തുമായി സംസാരിച്ചു'; ഗോവയില്‍ മഹാവികാസ് അഘാഡി സഖ്യം സര്‍ക്കാരുണ്ടാക്കുമെന്ന് വിജയ് സര്‍ദേശായി"/>
    <meta property="og:description" content="Maharashtra Sanjay Raut India പനാജി: ഗോവയില്‍ ബി.ജെ.പിയെ അധികാരത്തില്‍ നിന്ന് താഴെയിറക്കുമെന്ന് ഗോവ ഫോര്‍വേഡ് പാര്‍ട്ടി നേതാവും മുന്‍മുഖ്യമന്ത്രിയുമായ വിജയ് സര്‍ദേശായി."/>
  </head>
  <body>
    <article>
      <h1>'സഞ്ജയ് റാവത്തുമായി സംസാരിച്ചു'; ഗോവയില്‍ മഹാവികാസ് അഘാഡി സഖ്യം സര്‍ക്കാരുണ്ടാക്കുമെന്ന് വിജയ് സര്‍ദേശായി</h1>
      <address><time datetime="2019-11-29T14:51:00+00:00">29 Nov 2019, 14:51</time> by <a rel="author">ന്യൂസ് ഡെസ്‌ക്</a></address>
      <p>പനാജി: ഗോവയില്‍ ബി.ജെ.പിയെ അധികാരത്തില്‍ നിന്ന് താഴെയിറക്കുമെന്ന് ഗോവ ഫോര്‍വേഡ് പാര്‍ട്ടി നേതാവും മുന്‍മുഖ്യമന്ത്രിയുമായ വിജയ് സര്‍ദേശായി.</p>
      <p>മുന്‍കൂട്ടി പ്രഖ്യാപിച്ച ശേഷമല്ല ഒരു സര്‍ക്കാര്‍ താഴെവീഴുകയെന്നും അത് പെട്ടെന്ന് സംഭവിക്കുകയാണെന്നുമായിരുന്നു സര്‍ദേശായി പറഞ്ഞത്. മഹാരാഷ്ട്രയില്‍ എന്തുസംഭവിച്ചോ അത് തന്നെ ഗോവയിലും സംഭവിക്കും.</p>
      <p>പ്രതിപക്ഷം ബി.ജെ.പിക്കെതിരെ ഒന്നിക്കും. ഞങ്ങള്‍ സഞ്ജയ് റാവത്തിനെ കണ്ടിരുന്നു. ത്രികക്ഷി സഖ്യമായ മഹാ വികാസ് അഘാഡി ഗോവയിലേക്കും വ്യാപിപ്പിക്കും’- വിജയ് സര്‍ദേശായി പറഞ്ഞു.</p>
      <p>മഹാരാഷ്ട്രയ്ക്കു പുറമേ രാജ്യത്തുടനീളം ബി.ജെ.പി ഇതര മുന്നണി രൂപീകരിക്കാനൊരുങ്ങുകയാണ് ശിവസേന. ഗോവയില്‍ ബി.ജെ.പിയോടു തെറ്റിപ്പിരിഞ്ഞ ഗോവ ഫോര്‍വേഡ് പാര്‍ട്ടിയുമായി (ജി.എഫ്.പി) ചേര്‍ന്നു തങ്ങള്‍ സഖ്യം രൂപീകരിക്കുകയാണെന്ന് സേനാ നേതാവ് സഞ്ജയ് റാവത്ത് നേരത്തെ മാധ്യമങ്ങളോടു പറഞ്ഞിരുന്നു.</p>
      <p>ബി.ജെ.പിയുമായുള്ള സഖ്യം തെറ്റായിപ്പോയെന്ന് കഴിഞ്ഞ ദിവസം വിജയ് സര്‍ദേശായി പറഞ്ഞിരുന്നു. ഇതിന് പിന്നാലെയാണ് സഖ്യമുണ്ടാക്കാനുള്ള ശ്രമവുമായി ശിവസേന രംഗത്തെത്തിയത്.</p>
      <p>മഹാരാഷ്ട്രയില്‍ സംഭവിച്ചതുപോലെ ഗോവയിലും ഒരു പുതിയ രാഷ്ട്രീയ മുന്നണി രൂപം കൊള്ളുകയാണെന്നായിരുന്നു റാവത്ത് പറഞ്ഞത്.</p>
      <related>
        <a href="https://www.doolnews.com/sc-dismisses-plea-challenging-post-poll-alliance-shiv-sena-ncp-and-congress-in-maha.html?utm_source=doolnews&amp;utm_medium=related"/>
      </related>
      <p>‘രാജ്യത്തുടനീളം ഇതു സംഭവിക്കും. മഹാരാഷ്ട്രയ്ക്കു ശേഷം ഇപ്പോള്‍ ഗോവ. അതിനുശേഷം മറ്റു സംസ്ഥാനങ്ങളിലേക്ക്. രാജ്യത്ത് ബി.ജെ.പി ഇതര രാഷ്ട്രീയ മുന്നണി രൂപീകരിക്കുകയാണു ഞങ്ങളുടെ ലക്ഷ്യം.’- റാവത്ത് പറഞ്ഞു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കഴിഞ്ഞദിവസം വിജയ് സര്‍ദേശായി ബി.ജെ.പിക്കെതിരെ രംഗത്തെത്തിയതു രാഷ്ട്രീയവൃത്തങ്ങളില്‍ ഏറെ ചര്‍ച്ചയായിരുന്നു. ‘പരീക്കറിന്റെ മരണശേഷവും ബി.ജെ.പിയെ പിന്തുണയ്ക്കാന്‍ തീരുമാനിച്ചത് തെറ്റായിപ്പോയെന്നു ഞാന്‍ സമ്മതിക്കുന്നു. ഇതൊരു വികാരഭരിതമായ സമയമാണ്. ഇതിനു ഞാന്‍ മാപ്പ് ചോദിക്കുകയാണ്.’- എന്നായിരുന്നു സര്‍ദേശായി ട്വീറ്റ് ചെയ്തത്.</p>
      <p>2017ലെ നിയമസഭാ തെരഞ്ഞെടുപ്പില്‍ ജി.എഫ്.പിക്ക് ആകെ മൂന്ന് സീറ്റുകളാണു ലഭിച്ചത്. തുടര്‍ന്നു പരീക്കറെ മുഖ്യമന്ത്രിയാക്കാന്‍ വേണ്ടി അവര്‍ ബി.ജെ.പിക്ക് പിന്തുണ നല്‍കി. മഹാരാഷ്ട്രവാദി ഗോമന്തക് പാര്‍ട്ടിയും (എം.ജി.പി) മൂന്നു സ്വതന്ത്രരും പരീക്കറുടെ നേതൃത്വത്തിലുള്ള ബി.ജെ.പിയെ പിന്തുണച്ചിരുന്നു.</p>
      <p>ഈവര്‍ഷം മാര്‍ച്ച് 17-നാണ് പരീക്കര്‍ മരിക്കുന്നത്. തുടര്‍ന്ന് പ്രമോദ് സാവന്ത് മുഖ്യമന്ത്രിയാവുകയും ജി.എഫ്.പി പിന്തുണ തുടരുകയുമായിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/qMlPdGhxKF0" width="560" height="315" data-service="Youtube" scrolling="no"/>
      </figure>
    </article>
  </body>
</html>