<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/sport/news/596957/%E0%A6%AD%E0%A6%BE%E0%A6%B0%E0%A6%A4%E0%A7%80%E0%A7%9F-%E0%A6%AB%E0%A7%81%E0%A6%9F%E0%A6%AC%E0%A6%B2-%E0%A6%95%E0%A7%8D%E0%A6%B2%E0%A6%BE%E0%A6%AC-%E0%A6%95%E0%A6%BF%E0%A6%A8%E0%A7%87-%E0%A6%A8%E0%A6%BF%E0%A6%B2%E0%A7%8B-%E0%A6%AE%E0%A7%8D%E0%A6%AF%E0%A6%BE%E0%A6%A8%E0%A6%B8%E0%A6%BF%E0%A6%9F%E0%A6%BF%E0%A6%B0-%E0%A6%AE%E0%A6%BE%E0%A6%B2%E0%A6%BF%E0%A6%95"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T14:04:00+00:00"/>
    <meta property="og:title" content="ভারতীয় ফুটবল ক্লাব কিনে নিলো ম্যানসিটির মালিক"/>
    <meta property="og:description" content="ইন্ডিয়ান সুপার লিগ (আইএসএল) ফুটবলে ইউরোপের ছোঁয়া লেগেছে আগেই। কলকাতা দলের সঙ্গে কয়েক মৌসুম ছিল স্প্যানিশ ক্লাব অ্যাতলেতিকো মাদ্রিদ। এবার ইউরোপের আরেক ক্লাবের নাম জুড়ে গেল আইএসএলে। প্রিমিয়ার লিগের বর্তমান চ্যাম্পিয়ন ম্যানচেস্টার সিটির মালিকানা প্রতিষ্ঠান &amp;lsquo;সিটি ফুটবল গ্রুপ&amp;rsquo; ৬৫..."/>
  </head>
  <body>
    <article>
      <h1>ভারতীয় ফুটবল ক্লাব কিনে নিলো ম্যানসিটির মালিক</h1>
      <address><time datetime="2019-11-29T14:04:00+00:00">29 Nov 2019, 14:04</time> by <a rel="author">স্পোর্টস ডেস্ক</a></address>
      <figure>
        <img src="https://cdn.banglatribune.com/contents/cache/images/900x0x1/uploads/media/2019/11/29/94487fcc905e92bafdab1113f0e5d4e6-5de126473e8f7.jpg"/>
        <figcaption>ফুটবল স্পোর্টস ডেভেলপমেন্ট লিমিটেডের চেয়ারপারসন নিতা আম্বানি ও সিটি ফুটবল গ্রুপের প্রধান নির্বাহী ফেরান সোরিয়ানো</figcaption>
      </figure>
      <p>
        <b>ইন্ডিয়ান সুপার লিগ (আইএসএল) ফুটবলে ইউরোপের ছোঁয়া লেগেছে আগেই। কলকাতা দলের সঙ্গে কয়েক মৌসুম ছিল স্প্যানিশ ক্লাব অ্যাতলেতিকো মাদ্রিদ। এবার ইউরোপের আরেক ক্লাবের নাম জুড়ে গেল আইএসএলে। প্রিমিয়ার লিগের বর্তমান চ্যাম্পিয়ন ম্যানচেস্টার সিটির মালিকানা প্রতিষ্ঠান ‘সিটি ফুটবল গ্রুপ’ ৬৫ শতাংশ শেয়ার কিনে নিয়েছে মুম্বাই সিটি এফসির।</b>
      </p>
      <p>আইএসএলের প্রথম মৌসুম থেকেই আছে মুম্বাই সিটি। এতদিন বলিউড অভিনেতা রণবীর কাপুর ও বিমল পারেখের মালিকানায় ছিল দলটি। তবে এখন ক্লাবটির বেশিরভাগ অংশের মালিকানা চলে গেছে সিটি ফুটবল গ্রুপের কাছে। ম্যানসিটির মালিকানা প্রতিষ্ঠানের শেয়ার ৬৫ শতাংশ, বাকি ৩৫ শতাংশ রণবীর ও বিমলের।</p>
      <p>এ নিয়ে অষ্টম ফুটবল ক্লাবের মালিকানায় যুক্ত হলো সিটি ফুটবল গ্রুপ। তাদের অধীনে সবচেয়ে বড় ক্লাব ম্যানসিটি। এছাড়া মেজর লিগ সকারে (এমএসএল) নিউইয়র্ক সিটি এফসি ও অস্ট্রেলিয়ান এ-লিগের দল মেলবোর্ন সিটির সঙ্গে অংশীদার হিসেবে রয়েছে চীন, স্পেন, উরুগুয়ে ও জাপানের ফুটবল ক্লাবে।</p>
      <p>মুম্বাই সিটির সঙ্গে যুক্ত হতে পেরে আনন্দিত সিটি ফুটবল গ্রুপের চেয়ারম্যান খালদুন আল মুবারক। ভারতীয় ক্লাব কেনার পর তিনি বলেছেন, ‘আমরা বিশ্বাস করি এই বিনিয়োগে মুম্বাই সিটি এফসি, সিটি ফুটবল গ্রুপ ও ভারতীয় ফুটবল- সবারই মঙ্গল হবে।’</p>
      <p>২০১৪ সালে প্রতিষ্ঠিত মুম্বাই সিটি এফসির কোচ হিসেবে কাজ করেছেন ম্যানসিটির দুই গ্রেট পিটার রেইড ও নিকোলাস আানেলকা। তাদের দলে খেলা সবচেয়ে বড় তারকা ডিয়েগো ফোরলান। উরুগুইয়ান কিংবদন্তি ২০১৬ সালে খেলেছেন মুম্বাইয়ের জার্সি গায়ে।</p>
      <p>এবারের আইএসএলে সুবিধাজনক জায়গায় নেই মুম্বাই। ৫ খেলায় জিতেছে মাত্র একটিতে। ২ ড্র ও ২ হারে ৫ পয়েন্ট নিয়ে রয়েছে ১০ দলের মধ্যে সপ্তম স্থানে। বিবিসি</p>
      <footer>/কেআর/</footer>
    </article>
  </body>
</html>