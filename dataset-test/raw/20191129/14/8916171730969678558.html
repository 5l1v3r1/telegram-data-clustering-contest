<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443020/Sport/Rukomet/Reprezentacija-u-Kumamotou-sutra-na-startu-sa-Angolom"/>
    <meta property="og:site_name" content="Politika Online"/>
    <meta property="article:published_time" content="2019-11-29T14:15:00+00:00"/>
    <meta property="og:title" content="Репрезентација у Кумамотоу, сутра на старту са Анголом"/>
    <meta property="og:description" content="Репрезентација Србије jе јутарњим летом из Јужне Кореје стигла до јапанске Фукуоке, а затим се аутобусом одвезла до крајњег одредишта – града домаћина СП 2019 – Кумамотоа. Наше рукометашице завршиле су припремни део пред Светско првенство, који је са турниром у Сеулу, према речима десног бека Анђеле Јањушевић, успешно окончан. – Искористили смо овај турнир да се добро припремимо и дотерамо неке финесе. Лепо смо испунили време у Кореји. Спремне смо за прву утакмицу са Анголом. Било је јако тешко да се навикнемо на промену времена. Потребно нам је било неколико дана, причале смо са девојкама из других репрезентација, сви смо били у истом проблему. Успели смо после неког времена да уђемо у нормално функционисање. Тренирале смо вредно, радиле смо и поред овог додатног напора. Спремале"/>
  </head>
  <body>
    <article>
      <h1>Репрезентација у Кумамотоу, сутра на старту са Анголом</h1>
      <h2>Данас последњи тренинг, прва утакмица Србије је на програму у седам часова</h2>
      <address><time datetime="2019-11-29T14:15:00+00:00">29 Nov 2019, 14:15</time> by <a rel="author">С. Р.</a></address>
      <p>Репрезентација Србије jе јутарњим летом из Јужне Кореје стигла до јапанске Фукуоке, а затим се аутобусом одвезла до крајњег одредишта – града домаћина СП 2019 – Кумамотоа.</p>
      <p>Наше рукометашице завршиле су припремни део пред Светско првенство, који је са турниром у Сеулу, према речима десног бека Анђеле Јањушевић, успешно окончан.</p>
      <p>– Искористили смо овај турнир да се добро припремимо и дотерамо неке финесе. Лепо смо испунили време у Кореји. Спремне смо за прву утакмицу са Анголом. Било је јако тешко да се навикнемо на промену времена. Потребно нам је било неколико дана, причале смо са девојкама из других репрезентација, сви смо били у истом проблему. Успели смо после неког времена да уђемо у нормално функционисање. Тренирале смо вредно, радиле смо и поред овог додатног напора. Спремале смо се за све ривале. Чека нас тежак турнир, а ми желимо што даље да догурамо.</p>
      <p>Прва утакмица Србије је на програму сутра у седам ујутру по нашем (15 по локалном времену) против Анголе.</p>
      <p>– Погледали смо неколико њихових утакмица. Данас ћемо одрадити још један тренинг чисто да осетимо халу у којој ћемо играти. Онда ће све бити спремно за утакмицу. Ангола је добра екипа, али припремљене смо за њих. Биће захтевно чувати пивотмена, и голман је велики, али ако будемо максимално усредсређене, неће бити проблема. Желимо да прођемо групу, али и што даље да стигнемо.</p>
      <p>После серије малера и пехова Јањушевићева је поново на великом такмичењу.</p>
      <p>– Хвала Богу, здрава сам, није било среће на претходна два првенства, али сада је све ОК. Спремна сам у потпуности.</p>
    </article>
  </body>
</html>