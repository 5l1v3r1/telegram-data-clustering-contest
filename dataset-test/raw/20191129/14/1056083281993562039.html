<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805317/%D8%AC%D8%AF%D9%88%D9%84-%D8%A2%D8%AE%D8%B1%DB%8C%D9%86-%D8%AF%D8%B3%D8%AA%D8%A7%D9%88%D8%B1%D8%AF%D9%87%D8%A7%DB%8C-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D8%AA%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-29T14:22:13+00:00"/>
    <meta property="og:title" content="جدول آخرین دستاوردهای نیروی دریایی ارتش"/>
    <meta property="og:description" content="فرمانده نیروی دریایی ارتش جزییاتی از آخرین دستاوردهای این نیرو را تشریح کرد."/>
  </head>
  <body>
    <article>
      <h1>جدول آخرین دستاوردهای نیروی دریایی ارتش</h1>
      <address><time datetime="2019-11-29T14:22:13+00:00">29 Nov 2019, 14:22</time> by <a rel="author">آریا فشتمی</a></address>
      <p>فرمانده نیروی دریایی ارتش جزییاتی از آخرین دستاوردهای این نیرو را تشریح کرد.</p>
      <p>به گزارش ایسنا  <a href="https://www.isna.ir/news/98090805053/%D8%AE%D8%A7%D9%86%D8%B2%D8%A7%D8%AF%DB%8C-%D9%88%D8%A7%D8%A8%D8%B3%D8%AA%D9%87-%D9%86%DB%8C%D8%B3%D8%AA%DB%8C%D9%85">امیر دریادار حسین خانزادی </a>تاکید کرد که ناوگان نیروی دریایی کشورمان در قیاس با نیروی دریایی سایر کشورهای منطقه که تجهیزات‌شان را از اروپایی‌ها خریداری می‌کنند اصلا قابل مقایسه نیست، زیرا همه تجهیزات مان ساخت ایران است و به این سبب، امنیت کشورمان را مستقل و بدون وابستگی ایجاد کرده‌ایم.</p>
      <p>نام و مشخصات برخی از سازه‌هایی که فرمانده نیروی دریایی ارتش به آن‌ها اشاره کرد به شرح زیر است.</p>
      <table bordered="">
        <tr>
          <td>۱</td>
          <td>ناوشکن دماوند</td>
          <td>ضخامت بدنه این سازه در ساخت جدید متناسب با شرایط جوی است، موتورخانه از یکی به ۲ عدد و موتورها از ۲ به ۴ موتور پراکنده افزایش یافته و تعداد شناورها هم بیشتر شده و قطر پروانه‌ها کوچکتر و قدرت حرکت تقویت شده است. به لحاظ تسلیحات موشکی، سیلوهای موشکی عمود پرتاب در آن نصب و جانمایی شده است. امید است که تا پایان سال ۹۸ از این ناوشکن رونمایی شود. پیشرفته‌ترین رادار به نام چشم عقاب، بر روی دکل ناوشکن دماوند جدید تجهیز شده است.</td>
        </tr>
        <tr>
          <td>۲</td>
          <td>دنا و سهند</td>
          <td>کار ساخت ناوشکن دنا در کارخانجات نیروی دریایی شهید درویشی در جنوب کشور آغاز شد و مشخصات دنا بسیار مشابه ناوشکن سهند است با تفاوت اینکه سهند از سیلوهای موشکی عمود پرتاب برخوردار نیست، اما در ناوشکن دنا پیش بینی این سامانه انجام و موشک‌های ضد هوایی و رادارهای خوبی برایش در نظر گرفته شده است. ناوشکن دنا به سونارهای جدیدی به منظور عملیات ضد زیر دریایی مجهز شده و سامانه نقطه زن کمند هم از دیگر تسلیحات نصب شده بر روی این سازه است و این سلاح می‌تواند پوشش توپخانه‌ای خوبی در منطقه ایجاد کند. سامانه نقطه زن کمند قادر به شلیک ۴ هزار گلوله در دقیقه است و می‌تواند در فاصله ۴ کیلومتری از ناوشکن، دیواری از آتش ایجاد کند.</td>
        </tr>
        <tr>
          <td>۳</td>
          <td>شناورهای کلاس موج</td>
          <td>بزودی کار ساخت سازه شناور موج ۴ آغاز خواهد شد.  در ساخت شناورهای کلاس موج ۶ بدنبال فناوری ۳ بدنه‌ای هستیم، زیرا این سازه‌ها از مقاومت بالاتری برخوردارند و عرشه پروازی وسعیتر و تناژ بیشتر تا حدود ۳ هزار تن خواهند داشت. درباره فناوری سازه بدنه این کلاس از شناورها هیچگونه محدودیتی نداریم و طراحی‌های آن به پایان رسیده است و ساخت آن از سال ۹۹ آغاز خواهد شد.</td>
        </tr>
        <tr>
          <td>۴</td>
          <td>زیردریایی فاتح</td>
          <td>این زیر دریایی در کلاس متوسط جهانی قرار می‌گیرد و در برخی مسائل این زیر دریایی بسیار پیشرفته‌تر از زیردریایی کلاس طارق است که پیشتر از خارج کشور خریداری شده بود. فاتح یک زیر دریایی کاملا عملیاتی است و بزودی در مانوری اقدام به پرتاب اژدر خواهد کرد.<br/> ۲ کلاس بعدی فاتح ۴ و ۵ با وزن تقریبی پانصد تن در سال‌های آینده ساخته خواهند شد.</td>
        </tr>
        <tr>
          <td>۵</td>
          <td>زیردریایی ۳ هزار تنی بعثت</td>
          <td>نویز و تولید صدا در این زیر دریایی به شدت پایین و از فناوری براش لیس در سامانه موتوری برخوردار است.  این زیردریائی سرعتی بالاتر و قابلیت پرتاب موشک‌های پیشرفته تری دارد و همچنین از سونارها و سامانه‌های هدایتی به روزتری برخوردار است و ضمناً نقشه‌های راهبردی و هدایتی مورد نیاز این زیر دریایی‌ها توسط کارشناسان و مهندسان ایرانی تولید می‌شود.</td>
        </tr>
        <tr>
          <td>۶</td>
          <td>پهپاد سیمرغ</td>
          <td>پهپاد سیمرغ در ۱۰ رزو آینده رونمایی می‌شود. این پهپاد از سامانه شناسایی بهتر و سامانه حمل پرتاب‌های بسیار دقیق بهره می‌برد.</td>
        </tr>
      </table>
      <p>انتهای پیام</p>
    </article>
  </body>
</html>