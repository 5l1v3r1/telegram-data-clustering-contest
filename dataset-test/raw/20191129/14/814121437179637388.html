<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10276119/stonoga-ujawnil-dane-policjanta-ktory-postrzelil-21-latka-w-koninie-jest-zawiadomienie-do-prokuratury.html"/>
    <meta property="og:site_name" content="Wprost"/>
    <meta property="article:published_time" content="2019-11-29T14:31:00+00:00"/>
    <meta property="og:title" content="Stonoga ujawnił dane policjanta, który postrzelił 21-latka w Koninie. Jest zawiadomienie do prokuratury"/>
    <meta property="og:description" content="Od śmierci Adama Czerniejewskiego minęły już dwa tygodnie, a w wyjaśnianie okoliczności jego śmierci zaangażował się Zbigniew Stonoga. Kontrowersyjny biznesmen regularnie publikuje informacje na ten temat w mediach społecznościowych. Jak podała „Gazeta Wyborcza”, w jednym z wpisów ujawnił dane policjanta, który postrzelił 21-latka."/>
  </head>
  <body>
    <article>
      <h1>Stonoga ujawnił dane policjanta, który postrzelił 21-latka w Koninie. Jest zawiadomienie do prokuratury</h1>
      <address>
        <time datetime="2019-11-29T14:31:00+00:00">29 Nov 2019, 14:31</time>
      </address>
      <p>
        <b>Od śmierci Adama Czerniejewskiego minęły już dwa tygodnie, a w wyjaśnianie okoliczności jego śmierci zaangażował się Zbigniew Stonoga. Kontrowersyjny biznesmen regularnie publikuje informacje na ten temat w mediach społecznościowych. Jak podała „Gazeta Wyborcza”, w jednym z wpisów ujawnił dane policjanta, który postrzelił 21-latka.</b>
      </p>
      <p>„Gazeta Wyborcza” przekazała, ze Zbigniew Stonoga na <a href="https://www.wprost.pl/tematy/10126888/facebook.html">Facebooku</a> ujawnił imiona i nazwiska policjantów, którzy brali udział w interwencji w Koninie, podczas której zginął 21-latek. Co więcej, o funkcjonariuszu, który <a href="https://www.wprost.pl/kraj/10275107/poruszajaca-rozmowa-z-ojcem-zastrzelonego-21-latka-cala-policja-jest-za-to-odpowiedzialna.html">śmiertelnie postrzelił Adama Czerniejewskiego</a> napisał, że „był wielokrotnie karany za służbowe przewinienia, a psycholog stwierdził u niego wysoki poziom agresji”. Twierdził również, że ten podczas interwencji znajdował się pod wpływem środków odurzających.</p>
      <p><a href="https://www.wprost.pl/tematy/10255951/zbigniew-stonoga.html">Stonoga</a> nie tylko jest aktywny w mediach społecznościowych, ale również osobiście pofatygował się pod dom drugiego z mundurowych. Później zamieścił nagranie, na którym miał podać nazwę miejscowości, w której mieszka <a href="https://www.wprost.pl/tematy/10128284/policja.html">policjant</a>. Takie zachowania niepokoją bliskich policjanta, który postrzelił 21-latka. Żyjemy w strachu. Pojawiły się groźby pozbawienia życia, ale nie chcemy o tym rozmawiać – przyznał jeden z krewnych w rozmowie z „GW”.</p>
      <h3>Reakcja Komendy Głównej</h3>
      <p>Tymczasem, jak podaje Wirtualna Polska, Komenda Główna Policji złożyła zawiadomienie do <a href="https://www.wprost.pl/tematy/10130478/prokuratura-w-polsce.html">Prokuratury</a> Krajowej o możliwości popełnienia przestępstwa przez Stonogę. Te doniesienia potwierdził w rozmowie z WP insp. Mariusz Ciarka, rzecznik prasowy KGP. – KGP skierowała zawiadomienie o podejrzeniu popełnienia przestępstw w związku ze znieważeniem na jednym z profili społecznościowych znanego celebryty policjantów – przekazał insp. Ciarka. – Nie ma zgody na atakowanie w jakikolwiek sposób policjantów, kierownictwo polskiej Policji zawsze będzie broniło naszych policjantów przed bezprawnymi atakami – dodał. Prokuratura Krajowa potwierdziła już, że takie zawiadomienie wpłynęło.</p>
      <h3>Śmierć Adama Czerniejewskiego</h3>
      <p>W czwartek 14 listopada około godziny 10:00 w Koninie w województwie wielkopolskim funkcjonariusze policji chcieli wylegitymować trzech młodych mężczyzn: 21-latka oraz dwóch 15-latków. Najstarszy z nich próbował uciec, a policjant ruszył za nim w pościg. – Mężczyzna pomimo okrzyków „stój, policja” nie reagował i dalej uciekał. Doszło niestety do sytuacji, że policjant musiał użyć broni – przekazał podkom. Marcin Jankowski, rzecznik konińskiej policji. Postrzelony mężczyzna, pomimo reanimacji prowadzonej przez dwóch policjantów, zmarł.</p>
      <p>Andrzej Borowiak, rzecznik wielkopolskiej policji zapewniał, że funkcjonariusz miał powód do użycia broni. – Przy mężczyźnie policjanci znaleźli nożyczki i woreczek foliowy z białym proszkiem – stwierdził policjant. – Jest to na pewno przykra i traumatyczna sytuacja zarówno dla policjanta, jak i dla rodziny postrzelonego mężczyzny – przyznał Mariusz Ciarka, rzecznik Komendanta Głównego Policji.</p>
      <p>Policjant, który zastrzelił 21-latka, przebywa obecnie w szpitalu psychiatrycznym. Do czasu powrotu na służbę nie może spisać notatki, w której musi wytłumaczyć się z użycia broni. Prawnik funkcjonariusza przypomina, że stan zdrowia jego klienta nie pozwala na żadne przesłuchanie. Jego pobyt w tej placówce może potrwać nawet półtora miesiąca.</p>
      <related>
        <h4>Czytaj także:</h4>
        <a href="https://www.wprost.pl/kraj/10276094/zadal-ujawnienia-list-poparcia-do-nowej-krs-sedzia-juszczyszyn-zawieszony.html"/>
      </related>
      <footer>Źródło: <a href="http://wyborcza.pl/">Gazeta Wyborcza</a> / Wirtualna Polska</footer>
    </article>
  </body>
</html>