<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/stina-blomgren-pressen-blev-for-stor-pa-premiarministern"/>
    <meta property="og:site_name" content="SVT Nyheter"/>
    <meta property="article:published_time" content="2019-11-29T14:07:36+00:00"/>
    <meta property="og:title" content="Stina Blomgren: ”Pressen blev för stor på premiärministern”"/>
    <meta property="og:description" content="Iraks premiärminister Adil Abdul-Mahd avgår efter ett av de blodigaste dygnen på länge. SVT:s Mellanösternkorrespondent Stina Blomgren reder ut varför, vad det innebär och vad som händer med försvarsminister Najah al-Shammari som har svenskt medborgarskap."/>
  </head>
  <body>
    <article>
      <h1>Stina Blomgren: ”Pressen blev för stor på premiärministern”</h1>
      <address><time datetime="2019-11-29T14:07:36+00:00">29 Nov 2019, 14:07</time> by <a rel="author">Lotta Zachrisson</a></address>
      <p>
        <b>Iraks premiärminister Adil Abdul-Mahd avgår efter ett av de blodigaste dygnen på länge. SVT:s Mellanösternkorrespondent Stina Blomgren reder ut varför, vad det innebär och vad som händer med försvarsminister Najah al-Shammari som har svenskt medborgarskap.</b>
      </p>
      <p>
        <i>
          <b>Varför lämnar premiärministern in sin avskedsansökan nu?</b>
        </i>
      </p>
      <p>– Han avgår efter ett av de blodigaste dygnen i de protester som pågått i två månader. Över 40 demonstranter har dödats det senaste dygnet. Iraks inflytelserike shialedare Ayatollah Ali al-Sistani fördömde våldet under fredagsbönen och varnade för att det kan leda till inbördeskrig. al-Sistani uttalar sig sällan om politik men han har stort inflytande på opinionen i Irak. Pressen blev helt enkelt för stor på premiärministern.</p>
      <p>
        <i>
          <b>Vad innebär det här för regeringen i Irak?</b>
        </i>
      </p>
      <p>– Att premiärministern lämnar in sin avgångsansökan till paramentet betyder att hela regeringen avgår och att en ny regering måste utses. Det har hela tiden varit ett krav från demonstranterna att premiärministern ska avgå.</p>
      <p>
        <i>
          <b>Vad händer med Iraks försvarsminister?</b>
        </i>
      </p>
      <p>– Han ingår i regeringen som nu måste avgå. Flera irakiska medier har rapporterat om försvarsministerns relation till Sverige, men den frågan har överskuggats av protesterna som lamslagit Irak under de senaste månaderna. Totalt har 380 personer dödats.</p>
      <p>
        <i>
          <b>Vad vill demonstranterna?</b>
        </i>
      </p>
      <p>– De har hela tiden krävt regeringens avgång och att ett helt ledarskifte av korrupta politiker byts ut. Vi var i Bagdad förra veckan och de demonstranter vi pratade med är unga och känner sig lurade på sin framtid. De lever i ett land som är rikt på olja, men ändå har stora delar av befolkningen inte tillgång till vatten och el. De kräver arbetstillfällen och att Irans inflytande över styret i Irak ska minska. Irans premiärminister är shiamuslim och har stått Iran nära.</p>
      <related>
        <h4>Relaterat</h4>
        <a href="https://www.svt.se/nyheter/utrikes/iraks-premiarminister-avgar-1"/>
        <a href="https://www.svt.se/nyheter/utrikes/demonstranterna-kraver-hela-regeringens-avgang-aven-forsvarsministerns-1"/>
      </related>
    </article>
  </body>
</html>