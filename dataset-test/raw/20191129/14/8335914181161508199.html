<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/hero-mustafa-bylgariia-i-sasht-v-nov-etap-na-otnosheniiata-si--6102721"/>
    <meta property="og:site_name" content="Vesti"/>
    <meta property="article:published_time" content="2019-11-29T14:06:00+00:00"/>
    <meta property="og:title" content="Херо Мустафа: Нов етап на отношенията между България и САЩ след срещата Борисов-Тръмп"/>
    <meta property="og:description" content="В посолството ще дойде нов съветник по правните въпроси"/>
  </head>
  <body>
    <article>
      <h1>Херо Мустафа: Нов етап на отношенията между България и САЩ след срещата Борисов-Тръмп</h1>
      <h2>В посолството ще дойде нов съветник по правните въпроси</h2>
      <address>
        <time datetime="2019-11-29T14:06:00+00:00">29 Nov 2019, 14:06</time>
      </address>
      <aside>
        <a href="https://vbox7.com/emb/external.php?vid=a7c9532b89&amp;start=158&amp;autoplay=1">Видео</a>
      </aside>
      <p>Отношенията между България и САЩ достигат ново ниво, започвайки с историческата среща на президента Тръмп и министър-председателя Борисов, каза посланикът на САЩ Херо Мустафа на публична лекция пред Атлантическия клуб на тема "Американско-българските отношения: Следващите 30 години".</p>
      <p>
        <a href="https://www.vesti.bg/bulgaria/v-kakvo-sasht-shte-podkrepiat-bylgariia-6102548">В какво САЩ ще подкрепят България</a>
      </p>
      <p>Тя отбеляза като важен резултат установяването на рамка за стратегическо партньорство, пътна карта за продължаване на плодотворното сътрудничество в три основни области на взаимен интерес - сигурност и отбрана, икономика, търговия и енергетика, засилване на демокрацията и върховенството на закона.</p>
      <p>Посланик Мустафа подчерта, че България е надежден съюзник в НАТО на Балканите и припомни, че българските войници са се борили съвместно с американските в Ирак и Афганистан и двете страни имат съвместни операции в Либия, в Косово.</p>
      <p>Тя отбеляза, че България предприема стъпки да модернизира военните си сили.</p>
      <p>Заедно вършим толкова много в отбраната, посочи Херо Мустафа и декларира, че САЩ ще продължат да подкрепят усилията на България за отбрана и за осигуряване на достъп до високоразвити американски технологии за отбрана.</p>
      <figure>
        <img src="https://m4.netinfo.bg/media/images/40998/40998432/655-402-hero-mustafa.jpg"/>
        <figcaption>Днес се проведе публична реч на американския посланик Херо Мустафа пред Атлантическия клуб.<cite>Източник: БГНЕС</cite></figcaption>
      </figure>
      <p>Гордея се с нашите здрави икономически отношения, коментира още посланик Мустафа.</p>
      <p>
        <b>Тя припомни, че САЩ са от шестте най-големи инвеститори в България.</b>
      </p>
      <p>В идващите месеци ще свържем български компании с американски, като ще се съсредоточим върху сигурност, здравеопазване, технологии, информира тя.</p>
      <p>
        <a href="https://www.vesti.bg/bulgaria/premieryt-dogodina-vtechnen-gaz-ot-sasht-6101920">Премиерът: Догодина втечнен газ от САЩ</a>
      </p>
      <p>Посланик Мустафа отбеляза, че сътрудничеството по отношение на енергетиката е било ключова тема на разговорите в Белия дом.</p>
      <p>Тя декларира подкрепа за усилията на България за диверсификация на енергийните доставки, както и за участието в интерконектора при Александруполис.</p>
      <p>Посланик Мустафа отбеляза, че, за разлика от "Турски поток", където България е транзитна държава, интерконекторът<b> обещава България да стане истински хъб и регионален център за търговия на газ.</b></p>
      <p>Ще осигурим екип от американски технически експерти, които да прегледат необходимите възможности и да се включат в диалог с българските ни партньори, допълни посланикът.</p>
      <figure>
        <img src="https://m.netinfo.bg/media/images/40998/40998430/655-402-hero-mustafa.jpg"/>
        <figcaption>Днес се проведе публична реч на американския посланик Херо Мустафа пред Атлантическия клуб.<cite>Източник: БГНЕС</cite></figcaption>
      </figure>
      <p>Посланик Мустафа акцентира и на темата за засилване на демокрацията и върховенството на закона.</p>
      <p><b>В посолството ще дойде нов съветник по правните въпроси </b>и планирам да работим както с правителството, така и с гражданите да засилим върховенството на закона и да се справим с корупцията, посочи тя и подчерта важността на свободата на медиите и уважаването на малцинствата. Когато хората имат вяра в своите институции, България ще достигне своя потенциал, посочи тя.</p>
      <p>Посланикът каза още, че САЩ са готови да окажат помощ в борбата с кибер престъпленията, за да се засили отбраната на България в областта на технологиите и иновациите. Искаме да гарантираме, че 5G мрежите ще бъдат изградени с подходящ контрол на сигурността, коментира още тя.</p>
      <p><b>В отговор на въпрос</b> на директора на Американската търговска камара Петър Иванов тя отбеляза, че срещата между Борисов и Тръмп е била среща, на която нашите взаимоотношения да се поставят на ново ниво. Тя обясни, че разговорът е продължил по-дълго от планираното заради важните теми, които е трябвало да се обсъдят и затова не протоколът е имал водеща роля. Мустафа информира също, че многообразни компании се интересуват от инвестиции в България.</p>
      <p>В началото на лекцията си посланик Мустафа каза на български език, че заради българския народ е оптимист за бъдещето на България и за отношенията между двете страни.</p>
      <aside>
        <a href="https://www.vbox7.com/emb/external.php?vid=9ee97c2fb9">Видео</a>
      </aside>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/hero-mustafa-sasht-shte-izpratiat-energijni-eksperti-6102405"/>
        <a href="https://www.vesti.bg/bulgaria/tyrgoviiata-na-bylgariia-sys-sasht-dostigna-blizo-1-mlrd.-dolara-6102241"/>
        <a href="https://www.vesti.bg/bulgaria/hero-mustafa-e-noviiat-poslanik-na-sasht-6096657"/>
      </related>
    </article>
  </body>
</html>