<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/finance-a-bankovnictvi/cizinci-v-cesku-zaplati-kartou-desitky-miliard-rocne-nejvice-vydaji-za-ubytovani-1364667"/>
    <meta property="og:site_name" content="E15.cz"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="Cizinci v Česku zaplatí kartou desítky miliard ročně. Nejvíce vydají za ubytování"/>
    <meta property="og:description" content="Návštěvníci z ciziny dávají v tuzemských obchodech přednost platbám kartou, počet karetních transakcí tak opět vzrostl."/>
  </head>
  <body>
    <article>
      <h1>Cizinci v Česku zaplatí kartou desítky miliard ročně. Nejvíce vydají za ubytování</h1>
      <address><time datetime="2019-11-29T14:00:00+00:00">29 Nov 2019, 14:00</time> by <a rel="author">Vladan Gallistl</a></address>
      <p>
        <b>Návštěvníci z ciziny dávají v tuzemských obchodech přednost platbám kartou, počet karetních transakcí tak opět vzrostl.</b>
      </p>
      <p>Za letošních prvních devět měsíců zahraniční turisté tímto způsobem zaplatili či vybrali z bankomatů téměř 53 miliard korun. Loni to ve stejném období bylo zhruba padesát miliard. Vyplývá to z dat zpracovatele platebních transakcí Global Payments. Připadá na něj zhruba polovina trhu, takže celkem mohli cizinci zaplatit kartami více než sto miliard korun.</p>
      <p>„Nejvíce u nás utrácejí kartou Němci, a to okolo 1,6 miliardy korun měsíčně. Druzí Slováci utratí 800 milionů korun,“ uvádí mluvčí Global Payments Ondřej Holoubek. Obchodníci jeho slova potvrzují. „Kartou platí zhruba devadesát procent klientů,“ říká Zuzana Řezníčková, šéfka společnosti Luxury Brand Management, která provozuje luxusní obchody v pražské Pařížské ulici.</p>
      <related>
        <a href="https://www.e15.cz/magazin/nejstarsi-pivovar-v-cesku-u-fleku-se-vari-pivo-bez-prestani-500-let-dnes-na-nej-chodi-hlavne-cizinci-1364555"/>
      </related>
      <p>Podobně se vyjadřuje Vladimír Dzurenda, majitel pražského obchodu s elektronikou značky Bang &amp; Olufsen. Velký zájem o elektroniku z oblasti high-end mají podle něj čínští turisté. „Nakupují hlavně Číňané, Izraelci, turisté z Latinské Ameriky a občas Rusové. Vesměs se jedná o nákup sluchátek nebo přenosných reproduktorů – tedy menších zařízení,“ vyjmenovává Dzurenda. Číňané jsou přitom v žebříčku nejvíce utrácejících národů až osmí se zhruba dvěma sty miliony. „Na Číňanech je zajímavé, že spí v levných hotelích, jedí málo, a ještě v levných restauracích, ale o to více utrácejí za oblečení, suvenýry a elektroniku,“ dodává Holoubek. </p>
      <figure>
        <img src="http://m.aimg.sk/ras-cz/11-origin-6053923.jpg"/>
      </figure>
      <p>Cizinci podle zjištění Global Payments vydají nejvíce za ubytování. Za prvních devět měsíců to bylo devět miliard korun, což je mírný meziroční nárůst. „Průměrná obsazenost hotelů se proti loňsku zvýšila. Největší vliv na to má rostoucí počet návštěvníků Prahy, velkou roli hraje i prémiová lokalita hotelu,“ uvádí manažerka hotelu InterContinental Kristýna Hájková. Za ubytováním následují výběry z bankomatu ve výši 6,9 miliardy a nákupy pohonných hmot za téměř šest miliard korun.</p>
      <related>
        <a href="https://www.e15.cz/domaci/schillerova-eet-uz-nikdy-nikdo-nezrusi-v-pristim-roce-ma-do-statni-pokladny-prinest-pres-15-miliard-1364634"/>
      </related>
      <related>
        <a href="https://www.e15.cz/byznys/finance-a-bankovnictvi/zonky-kvuli-vstupu-na-mezinarodni-trhy-meni-nazev-shoda-se-jmenem-slavneho-umelce-je-pry-nahodna-1364628"/>
      </related>
      <related>
        <h4>Související články</h4>
        <a href="https://www.e15.cz/finexpert/nakupujeme/pruzkum-penize-menime-radeji-v-cesku-nez-v-zahranici-1361132"/>
        <a href="https://www.e15.cz/finexpert/nakupujeme/rostouci-oblibu-plateb-kartou-hlasi-i-male-prodejny-na-vesnicich-1356675"/>
        <a href="https://www.e15.cz/finexpert/nakupujeme/kartami-platime-o-sto-sest-jejich-pocet-stoupl-na-11-8-milionu-1356608"/>
        <a href="https://www.e15.cz/finexpert/nakupujeme/fio-spousti-google-pay-1357693"/>
        <a href="https://www.e15.cz/finexpert/nakupujeme/strhli-vam-z-karty-penize-neopravnene-pozadejte-banku-o-chargeback-1357444"/>
      </related>
    </article>
  </body>
</html>