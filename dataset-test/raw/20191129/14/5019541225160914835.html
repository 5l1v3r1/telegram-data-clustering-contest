<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/cronache/giovane-straniero-droga-matrigna-e-violenta-ora-dietro-1791975.html"/>
    <meta property="og:site_name" content="ilGiornale.it"/>
    <meta property="article:published_time" content="2019-11-29T14:21:00+00:00"/>
    <meta property="og:title" content="Droga la compagna del padre e la violenta: arrestato magrebino"/>
    <meta property="og:description" content="Giovane straniero residente in provincia di Ravenna droga e violenta la matrigna, denuncia del padre: ora dietro le sbarre del carcere di Bologna"/>
  </head>
  <body>
    <article>
      <h1>Droga la compagna del padre e la violenta: arrestato magrebino</h1>
      <h2>Secondo le accuse, il ragazzo avrebbe approfittato dei momenti in cui il padre non era in casa per somministrare dei farmici alla donna ed abusare sessualmente di lei</h2>
      <address><time datetime="2019-11-29T14:21:00+00:00">29 Nov 2019, 14:21</time> by <a rel="author" href="http://www.ilgiornale.it/autore/federico-garau-142698.html" target="_blank">Federico Garau</a></address>
      <p>È finito dietro le sbarre con l'accusa di violenza sessuale un giovane cittadino straniero di origini <b>magrebine </b>residente a Lugo di Romagna, in provincia di Ravenna. Stando a quanto riferito dall'accusa, infatti, il ragazzo avrebbe più volte abusato sessualmente della compagna del padre.</p>
      <p>Un caso scioccante, sul quale stanno ora indagando gli inquirenti.</p>
      <p>I fatti contestati si sarebbero verificati nel periodo di tempo che intercorre fra i mesi di novembre del 2018 e lo scorso luglio.</p>
      <p>Secondo le informazioni sino ad ora riportate dalla <a href="https://www.ilrestodelcarlino.it/ravenna/cronaca/stupro-1.4911660">stampa locale</a>, il giovane avrebbe agito approfittando dei momenti in cui il padre si trovava lontano da casa. Servendosi di alcuni <b>narcotici</b>, somministrati con l'inganno, sarebbe riuscito ad avere la matrigna alla sua mercé. In questo modo il ragazzo avrebbe violentato più volte la donna e registrato anche alcuni video degli atti sessuali compiuti. <b>Filmati </b>che successivamente, stando a quanto raccontato dalla presunta vittima, l'imputato avrebbe utilizzato per minacciarla, cercando così di indurla al silenzio.</p>
      <p>La donna, tuttavia, ha trovato il coraggio di denunciare quanto le era accaduto, raccontando tutto alle forze dell'ordine locali.</p>
      <p>A comprovare le accuse mosse dalla vittima, la testimonianza del marito, padre del ragazzo (un 21enne, stando alle fonti). L'uomo ha infatti mostrato alcuni "frame" di uno dei video a luci rosse girato dal figlio di cui aveva preso visione. Non solo. Ha inoltre raccontato ai pubblici ministeri di temere di essere stato a sua volta <b>drogato </b>dal giovane. In un'occasione, infatti, aveva accusato uno strano malessere che gli aveva provocato l'offuscamento temporaneo della vista ed una brusca caduta dalle scale.</p>
      <figure>
        <img src="http://www.ilgiornale.it/sites/all/themes/ilgiornaledefault05/img/v4_ico_video_gallery.png"/>
      </figure>
      <p>
        <a href="http://www.ilgiornale.it/video/cronache/abusa-matrigna-averla-drogata-giovane-magrebino-dietro-1791963.html">
          <b>Abusa della matrigna dopo averla drogata: giovane magrebino dietro le sbarre</b>
        </a>
      </p>
      <p>Tutti elementi che hanno convinto gli inquirenti a procedere con le indagini. Sia la donna che il marito sono stati più volte ascoltati, e il magrebino messo in stato di fermo, come disposto dai pm Antonio Bartolozzi e Alessandro Mancini. Durante la giornata di sabato 23 novembre, il giovane magrebino è stato intercettato all'<b>aeroporto </b>di Bologna, mentre stava facendo ritorno a casa da un viaggio. Il soggetto è stato tradotto dietro le sbarre del <b>carcere </b>bolognese, dove ora si trova a disposizione dell'autorità giudiziaria, secondo le disposizioni del giudice Rita Zaccaruello, che ha emesso nei suoi confronti un provvedimento di custodia cautelare.</p>
      <p>Ascoltato dagli inquirenti, il giovane ha respinto ogni accusa, puntando invece il dito sulla matrigna. Stando alle sue dichiarazioni, sarebbe stata la donna a tentare di circuirlo, obbligandolo mediante ricatto ad avere rapporti sessuali con lei. I loro incontri sarebbero poi stati consenzienti. Il processo prosegue e sono attesi ulteriori sviluppi.</p>
    </article>
  </body>
</html>