<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550900.html/%D8%A7%D9%85%D8%B1%D9%88%D8%B2-%D8%A7%D8%B3%D8%AA%DA%A9%D8%A8%D8%A7%D8%B1-%D8%AC%D9%87%D8%A7%D9%86%DB%8C-%D8%A8%D8%A7-%D8%AA%D8%B1%D8%B3-%D8%AF%D8%B1-%D9%85%D9%86%D8%B7%D9%82%D9%87-%D8%AD%D8%B6%D9%88%D8%B1-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T14:05:00+00:00"/>
    <meta property="og:title" content="امروز استکبار جهانی با ترس در منطقه حضور دارد"/>
    <meta property="og:description" content="امیر سیاری گفت: امروز به برکت انقلاب در آب‌های آزاد جهان حضور داریم و نیروی دریایی باعث شد استکبار جهانی با ترس و لرز در منطقه حضور داشته باشد."/>
  </head>
  <body>
    <article>
      <h1>امروز استکبار جهانی با ترس در منطقه حضور دارد</h1>
      <h2>معاون هماهنگ‌کننده ارتش جمهوری اسلامی ایران:</h2>
      <address>
        <time datetime="2019-11-29T14:05:00+00:00">29 Nov 2019, 14:05</time>
      </address>
      <p>امیر سیاری گفت: امروز به برکت انقلاب در آب‌های آزاد جهان حضور داریم و نیروی دریایی باعث شد استکبار جهانی با ترس و لرز در منطقه حضور داشته باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ امیر دریادار حبیب‌الله سیاری ظهر امروز در پیش خطبه‌های نماز جمعه مشهد مقدس در رواق امام خمینی(ره) حرم مطهر رضوی اظهار داشت: دشمن در زمان انقلاب فکر نمی‌کرد این طور موقعیت استراتژیک خودش را در منطقه از دست بدهد و به‌دنبال این بودند به طرق مختلف حضور داشته باشند و منافع نامشروعشان را به دست بیاورند اما انقلاب و مردم انقلابی آن‌ها را از این کشور اخراج کردند.</p>
      <p>وی با اشاره به اینکه دشمن برای رسیدن به اهداف خود در منطقه و ایران به روش‌های مختلف وارد شد، گفت: دشمن از ابتدا به‌دنبال بحث اختلافات قومی و جداطلبی بود و به‌دنبال این بودند که با گسترده کردند اختلافات قومی و مذهبی بتوانند انقلاب را شکست دهند اما هیچ گاه به  این نتیجه نرسیدند.</p>
      <p>معاون هماهنگ‌کننده ارتش جمهوری اسلامی ایران ادامه داد: بعد از آن آمدند دنبال ترور، خیلی از مردم و کوچه و بازار را ترور کردند و الان هم این ترور ادامه دارد و بعد هم شخصی را پیدا کردند به نام صدام، او را تجهیز کردند و به او قول و قرارهایی دادند و به او گفتند اگر با جمهوری اسلامی جنگ کنی و آن را شکست بدهی تبدیل به بزرگ منطقه خواهی شد.</p>
      <p>سیاری خاطرنشان کرد: همان اوایل جنگ بود که تیمی از سازمان ملل  خدمت حضرت امام خمینی(ره) رفتند و خواستند که به جنگ پایان دهیم اما امام فرمودند «ما این گونه مذاکره نمی‌کنیم اگر جنگ 20 سال هم طول بکشد ما ایستادیم»، هشت سال جنگ طول کشید و در نهایت به پیروزی رسیدیم.</p>
      <p>وی در ادامه گفت: صدام در شهریور 59 عملا به مرزهای دریایی و زمینی ما تجاوز کرد و هیچ وقت باور نمی‌کرد ما بتوانیم جلوی پیشرفت دشمن را بگیریم، اطلاعاتی که به او داده بودند این بود که این‌ها آمادگی لازم برای دفاع ندارند. اما نیروی زمینی ارتش جمهوری اسلامی ایران دقیق جلو پیشرفت دشمن را گرفت، این حرکت حرکت بزرگی بود.</p>
      <p>سیاری عنوان کرد: در سه ما اول جنگ ایران با عراق 140 فروند هواپیمای جنگنده از ایران بلند شد و اکثر پایگاه دشمن را بمباران کرد، دشمن فکر می‌کرد هواپیماهای نیروی هوایی اصلا پرواز نمی‌کنند، فکر می‌کردند چون 20 ماه از انقلاب گذشته است، هواپیماها اصلا بلند نمی‌شوند.</p>
      <p>معاون هماهنگ‌کننده ارتش جمهوری اسلامی ایران در ادامه تصریح کرد: در وضعیت امروز نیروی دریایی ارتش جمهوری اسلامی ایران با ماموریتی که از سال 86 داشت در سواحل مکران استقرار پیدا کرده است.</p>
      <p>وی گفت: برای اینکه بتوانیم آبادانی را سمت مناطقی که کمتر توسعه یافته هستند ببریم، مقام معظم رهبری فرمودند که «دریای عمان و سواحل عمان برای ما یک گنج و ذخیره است برای اینکه بتوانیم برای توسعه کشور بهره ببریم باید در سواحل استقرار داشته باشیم، اما همه این ها تا امنیت دریایی وجود نداشته باشد، امکان پذیر نیست».</p>
      <p>سیاری با اشاره به اینکه نیروی دریایی امروز در همه عرصه‌های بین‌المللی حضور دارد گفت: نیروی دریایی دیپلماسی دریایی را انجام می‌دهد و امروز وجه جهانی دارد و  امروز به برکت انقلاب در آب‌های آزاد جهان حضور داریم و نیروی دریایی باعث شد استکبار جهانی با ترس و لرز در منطقه حضور داشته باشد.</p>
      <p>انتهای پیام/</p>
    </article>
  </body>
</html>