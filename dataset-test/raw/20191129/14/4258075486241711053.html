<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/virat-kohli-opens-up-about-india-s-world-cup-semi-final-defeat-dgtl-1.1076589"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-29T14:16:51+00:00"/>
    <meta property="og:title" content="বিশ্বকাপের সেমিফাইনালে হার, মুখ খুলে বিরাট শোনালেন ইগো-র কথা"/>
    <meta property="og:description" content="বিশ্বকাপের সেমিফাইনালে কিউয়ি পেসারদের দাপটে ভারতের টপ অর্ডার দ্রুত ফিরে গিয়েছিল। মহেন্দ্র সিংহ ধোনি ও রবীন্দ্র জাডেজার জুটি জাগিয়েছিল আশার আলো। কিন্তু ধোনি রান আউট হওয়ার সঙ্গে সঙ্গে তা হতাশায় পরিণত হয়।"/>
  </head>
  <body>
    <article>
      <h1>বিশ্বকাপের সেমিফাইনালে হার, মুখ খুলে বিরাট শোনালেন ইগো-র কথা</h1>
      <address><time datetime="2019-11-29T14:16:51+00:00">29 Nov 2019, 14:16</time> by <a rel="author">সংবাদ সংস্থা</a></address>
      <p>কয়েক মাস আগে <a href="https://www.anandabazar.com/topic/world-cup-2019">বিশ্বকাপের</a> সেমিফাইনালে নিউজিল্যান্ডের কাছে পরাজয়ের যন্ত্রণা এখনও টাটকা ভারত অধিনায়ক বিরাট কোহালির মনে। এ বার সেই যন্ত্রণার কথাই ফুটে উঠেছে তাঁর গলায়।</p>
      <p>সেই ম্যাচে কিউয়ি পেসারদের দাপটে ভারতের টপ অর্ডার দ্রুত ফিরে গিয়েছিল। মহেন্দ্র সিংহ ধোনি ও রবীন্দ্র জাডেজার জুটি জাগিয়েছিল আশার আলো। কিন্তু ধোনি রান আউট হওয়ার সঙ্গে সঙ্গে তা হতাশায় পরিণত হয়।</p>
      <p>সেমিফাইনালে সেই পরাজয় নিয়ে <a href="https://www.anandabazar.com/topic/virat-kohli">বিরাট কোহালি</a> বলেছেন, “আমি কি ব্যর্থতায় প্রভাবিত হই? হ্যাঁ, হই তো। প্রত্যেকেই হয়। দিনের শেষে আমি জানতাম যে, দলের প্রয়োজন ছিল আমাকে। আমার হৃদয়ে এই বিশ্বাস জোরালো ছিল যে, অপরাজিত থেকে ভারতকে সেমিফাইনালে জিতিয়ে ফিরব। হতে পারে আমার ইগো এমন ভেবেছিল। এমন পূর্বাভাস কি করা যায়? এটা করার পক্ষে তীব্র ইচ্ছা বা অনুভূতিই শুধু থাকতে পারে।”</p>
      <p>
        <b>আরও পড়ুন:</b>
        <a href="https://www.anandabazar.com/sport/chandu-borde-thinks-this-india-team-can-match-with-best-teams-of-world-cricket-dgtlx-1.1076560">
          <b>‘ক্লাইভ লয়েড বা গ্রেগ চ্যাপেলদের সেই টেস্ট দলের সঙ্গে এক আসনে রাখতে হবে বিরাটদের’​</b>
        </a>
      </p>
      <p>
        <b>আরও পড়ুন:</b>
        <a href="https://www.anandabazar.com/sport/vvs-laxman-warned-rishabh-pant-about-his-current-form-1.1076461">
          <b>ঋষভের জন্য এ বার লক্ষ্মণের সতর্কবার্তা</b>
        </a>
      </p>
      <p>যে ভাবে কোহালি ক্রিজে গিয়েছিলেন, যে ভাবে ব্যাট করছিলেন, তাতে ধরা পড়ছিল ম্যাচে কতটা তীব্র ভাবে জড়িয়ে ছিলেন তিনি। ফিল্ডিংয়ের সময়ও মনে হচ্ছিল মাঠে নিজেকে উজাড় করে দিচ্ছেন তিনি। কোহালি সাফ বলেছেন, “আমি হারতে ঘৃণা করি। মাঠে নেমে এটা বলতে চাই না যে, এটা করতে পারতাম। যখন আমি মাঠে নামি তখন এটা বিশাল সম্মান বলে মনে করি। যখন আমি বেরিয়ে যাই, তখন কোনও এনার্জিই পাই না। আমরা এমন একটা উদাহরণ রেখে যেতে চাই যেন ভবিষ্যতের ক্রিকেটাররা আমাদের মতো খেলতে চাওয়ার কথা বলে।”</p>
    </article>
  </body>
</html>