<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/475319-kto-zawiodl-ws-banasia-wiceprezes-pis-wskazuje-na-sluzby"/>
    <meta property="og:site_name" content="wPolityce.pl"/>
    <meta property="article:published_time" content="2019-11-29T14:52:54+00:00"/>
    <meta property="og:title" content="Kto zawiódł ws. Banasia? Lipiński: Służby powinny się bardziej przyłożyć do sprawdzania ludzi, którzy kandydują do najwyższych stanowisk"/>
    <meta property="og:description" content="&quot;Nie wiem, czy jest to koniec polityczny Mariana Banasia, ale z funkcji szefa NIK musi zrezygnować. To jest oczywiste&quot;."/>
  </head>
  <body>
    <article>
      <h1>Kto zawiódł ws. Banasia? Lipiński: Służby powinny się bardziej przyłożyć do sprawdzania ludzi, którzy kandydują do najwyższych stanowisk</h1>
      <address><time datetime="2019-11-29T14:52:54+00:00">29 Nov 2019, 14:52</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>
        <b>Nie wiem, czy jest to koniec polityczny Mariana Banasia, ale z funkcji szefa NIK musi zrezygnować. To jest oczywiste. (…) Mam nadzieję, że ustąpi</b>
      </blockquote>
      <p>—powiedział wiceprezes PiS Adam Lipiński w rozmowie z Justyną Dobrosz-Oracz dla portalu Wyborcza.pl.</p>
      <p>CZYTAJ WIĘCEJ:</p>
      <p>
        <a href="https://wpolityce.pl/polityka/475194-prezes-pis-i-kaminski-spotkali-sie-z-banasiem">- Prezes PiS i Mariusz Kamiński spotkali się z Marianem Banasiem. „Władze partii wyraziły wobec prezesa NIK oczekiwanie złożenia dymisji”</a>
      </p>
      <p>
        <a href="https://wpolityce.pl/polityka/475313-nik-dementuje-informacje-gw-dot-dymisji-banasia">- NIK dementuje informacje „GW” dot. dymisji Mariana Banasia: Informujemy, że taka decyzja nie zapadła. OŚWIADCZENIE</a>
      </p>
      <p>Lipiński dopytywany o to, czy Jarosław Kaczyński zapoznał się z raportem CBA dot. szefa NIK, odpowiedział:</p>
      <blockquote>Sądzę, że się zapoznał. Ja tego raportu nie widziałem. (…) Nic nie wiem na ten temat. Wiem tylko to, co pani też wie z gazety.</blockquote>
      <p>Na uwagę, że część polityków PiS przekonywała, że Banaś, to „kryształowy człowiek”, a służby nie alarmowały, a potem okazało się, że na kryształowym wizerunku są rysy, Lipiński odpowiedział:</p>
      <blockquote>Na pewno trzeba wyciągnąć wnioski z tego, co się wydarzyło, i to sprawdzanie kandydatów na najwyższe stanowiska państwowe powinno być bardziej szczegółowe i dokładniejsze. Z tego wynika, że tu zostały popełnione jakieś błędy.<br/><br/>Służby powinny się bardziej przyłożyć do sprawdzania ludzi, którzy kandydują do najwyższych stanowisk państwowych. No trudno. Przykro mi, że tak się stało</blockquote>
      <p>—dodał.</p>
      <p>Wiceprezes PiS odpowiedział również, co PiS zrobi, jeżeli Banaś nie poda się do dymisji.</p>
      <blockquote>Już mówiłem to w jednym z wywiadów, że mamy magiczne sposoby, żeby pozbyć się Banasia</blockquote>
      <p>—przyznał.</p>
      <blockquote>To jest jeden ze sposobów, chociaż ambarasujący bardzo. To trzeba zmienić ustawę, będzie oczywiście debata. Nie jest to dobre rozwiązanie dla Prawa i Sprawiedliwości</blockquote>
      <p>—dodał, odnosząc się do tego, czy dymisja Banasia może być wymuszona poprzez zmianę konstytucji.</p>
      <p>
        <b>W rozmowie pojawił się również wątek kandydatury Stanisława Piotrowicza do Trybunału Konstytucyjnego. Lipiński, jak to Lipiński, szczerze odpowiedział na pytanie o to, „po co prezesowi PiS Stanisław Piotrowicz w Trybunale Konstytucyjnym”.</b>
      </p>
      <blockquote>
        <b>My mamy taką zasadę, że nie zostawiamy ludzi samych. Jak Piotrowicz sam się nie dostał do Sejmu, to coś musieliśmy mu zaproponować. Znaczy chcieliśmy mu zaproponować. O! To jest bardziej właściwie…</b>
      </blockquote>
      <p>—przyznał.</p>
      <blockquote>Z powodów estetycznych nie podoba mi się to oczywiście, ale jestem osobą, która solidaryzuje się z Prawem i Sprawiedliwością. W sprawach najbardziej istotnych będę głosował tak, jak decyduje kierownictwo czy większość mojej partii</blockquote>
      <p>—dodał.</p>
      <p>Lipiński przyznał również, że błędem było umorzenie przez prokuraturę śledztwa w sprawie wieszania portretów europosłów na szubienicy.</p>
      <blockquote>To jest błąd, ale sędziów mamy niezależnych i prokuraturę mamy niezależną. To są drobne sprawy, oczywiście można się doszukać tego, że nie było złamania prawa, ale to są kwestie symboliczne, a polityka się w dużym stopniu opiera na symbolach i na emocjach</blockquote>
      <p>—tłumaczył Lipiński, dodając, że będzie o tej sprawie rozmawiał z prokuratorem generalnym Zbigniewem Ziobrą.</p>
      <blockquote>Mam nadzieję, że będzie to jakoś kontynuowane</blockquote>
      <p>—dodał.</p>
      <p>Lipiński, jako pełnomocnik ds. równego traktowania przyznał również, że akcje w stylu „strefa wolna od LGBT”, są głupie.</p>
      <blockquote>To jest głupi pomysł. Wiem, jaka jest intencja, nawet popieram tę intencję, bo jestem przeciwnikiem ofensywy LGBT, ale absolutnie nie zgadzam się, żeby ludzi z tego środowiska w jakikolwiek sposób dyskryminować. Jeżeli to była dyskryminacja, a tak to zostało odczytane przez jakiegoś tam pana, no to ja to potępiam</blockquote>
      <p>—zaznaczył.</p>
      <blockquote>Wielokrotnie, jeżeli było coś takiego, że ktoś mi zgłaszał, że jakaś osoba ze środowiska LGBT jest poddana jakiejkolwiek represji, czy jeżeli chodzi o pracę, publicznie reaguję. Ja się nie zgadzam, żeby tych ludzi dyskryminować</blockquote>
      <p>—dodał.</p>
      <p>kk/Wyborcza.pl</p>
    </article>
  </body>
</html>