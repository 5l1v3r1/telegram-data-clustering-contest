<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a548078/RZS-Stopa-nezaposlenosti-u-Srbiji-9-5-odsto.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T14:28:00+00:00"/>
    <meta property="og:title" content="RZS: Stopa nezaposlenosti u Srbiji 9,5 odsto"/>
    <meta property="og:description" content="U Srbiji je u trećem kvartalu ove godine stopa nezaposlenosti iznosila 9,5 odsto, a zaposlenosti 49,6 odsto,..."/>
  </head>
  <body>
    <article>
      <h1>RZS: Stopa nezaposlenosti u Srbiji 9,5 odsto</h1>
      <address>
        <time datetime="2019-11-29T14:28:00+00:00">29 Nov 2019, 14:28</time>
      </address>
      <p>U Srbiji je u trećem kvartalu ove godine stopa nezaposlenosti iznosila 9,5 odsto, a zaposlenosti 49,6 odsto, saopštio je Republički zavod za statistiku Srbije.</p>
      <p>Na kraju oktobra bilo je 2.938.700 zaposlenih, a nezaposlenih je 308.400. Najveći rast broja zaposlenih za 14.900 uz smanjenje nezaposlenosti za 22.400 zabeležen je u regionu južne i istočne Srbije.</p>
      <p>U beogradskom regionu pad nezaposlenosti za 22.100 praćen je relativno malim rastom zaposlenosti za 3.200 građana. Kod populacije mladih od 15 do 24 godine na međugodišnjem nivou smanjena je zaposlenost za 9.800 i nezaposlenost za 1.400. U saopštenju se ističe da je istovremeno porasla zaposlenost za 23.400 kod stanovništva starijeg od 55 godina.</p>
      <h3>Izvoz u prvih deset meseci 2019. veći za 7,3 odsto</h3>
      <p>Spoljnotrgovinska robna razmena Srbije za deset meseci ove godine iznosila je 34,09 milijardi evra, što je 7,5 odsto više nego u istom periodu prošle godine, pri čemu je rast izvoza bio 7,3 odsto, a uvoza 7,8 odsto, saopštio je RZS.</p>
      <p>Izvezena je roba u vrednosti 14,60 milijardi evra, a uvezeno za 19,48 milijardi evra, pa je deficit iznosio 4,88 milijardi evra i veći je za 9,2 odsto. Pokrivenost uvoza izvozom je 74,9 odsto i manja je nego u istom periodu 2018, kada je iznosila 75,3 odsto.</p>
      <p>Spoljnotrgovinska robna razmena bila je najveća sa zemljama sa kojima Srbija ima potpisane sporazume o slobodnoj trgovini. U ukupnoj razmeni, zemlje članice Evropske unije imaju udeo od 62,5 odsto. Glavni pojedinačan spoljnotrgovinski partner bila nam je Nemačka gde je izvoz bio u vrednosti 1,86 milijardi evra, a sa tog tržišta je uvezena roba za 2,52 milijarde evra.</p>
      <p>Vrednost izvoza iz Srbije u zemlje CEFTA za deset meseci ove godine bila je 2,48 milijardi evra, a uvoza 784,8 miliona, a je suficit iznosio 1,7 milijardi evra. Pokrivenost uvoza izvozom iznosila je 316,7 odsto.</p>
    </article>
  </body>
</html>