<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/motosporty/formula-1/f1-gp-abu-zabi-valtteri-bottas-najszybszy-w-obu-treningach/g7l2xx0"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-29T14:34:33+00:00"/>
    <meta property="og:title" content="Mercedesy na czele. Bottas najszybszy w obu treningach"/>
    <meta property="og:description" content="Valtteri Bottas uzyskał najlepszy czas piątkowych treningów w Abu Zabi. Robert Kubica był 18. rano i 20. po południu."/>
  </head>
  <body>
    <article>
      <h1>Mercedesy na czele. Bottas najszybszy w obu treningach</h1>
      <address><time datetime="2019-11-29T14:34:33+00:00">29 Nov 2019, 14:34</time> by <a rel="author" href="https://www.przegladsportowy.pl/autorzy/aldona-marciniak" target="_blank">Aldona Marciniak</a></address>
      <p>
        <b>Valtteri Bottas uzyskał najlepszy czas piątkowych treningów w Abu Zabi. Robert Kubica był 18. rano i 20. po południu.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>
        <b>
          <i>Korespondencja z Abu Zabi</i>
        </b>
      </p>
      <p>Fin wygrał oba treningi i może tylko pomstować, że po wycieku oleju w Brazylii, na ostatni wyścig sezonu dostał nowy silnik i wystartuje z końca stawki. Jego kolega z zespołu był po południu 0,3 sekundy z tyłu, z Ferrari tuż za sobą. Po południu Bottas miał jeszcze przygodę, gdy zderzył się z Romainem Grosjeanem. Fin po wewnętrznej próbował wyprzedzić kierowcę Haasa, a ten uderzył w Mercedesa. – Wjechał we mnie i nie zostawił mi miejsca – raportował Bottas, choć to jego atak wyglądał na zbyt optymistyczny. Nawet jeśli wziąć pod uwagę, że tuż przed zakrętem Grosjean był mocno po zewnętrznej dwoma kołami poza torem.</p>
      <p>Sebastian Vettel dopiero dziś pojawił się na torze, po tym jak został zwolniony z obowiązków mediowych w czwartek, aby zostać w domu po narodzinach trzeciego dziecka. Rano wypadł na 19. zakręcie zaledwie dwie minuty przed końcem sesji. Po południu ustąpił i Mercedesom, i koledze z ekipy Charles'owi Leclercowi. W Ferrari cały czas głównym tematem jest kraksa między kierowcami włoskiej ekipy w ostatnim wyścigu, ale szef ekipy Mattia Binotto konsekwentnie ucina temat, zastrzegając, że wszystkie ustalenia team zachowa dla siebie. – To czy jeden kierowca jest bardziej winny, czy drugi, nie ma żadnego znaczenia. Bo dziś może to być Seb, a jutro Charles. Rozmawialiśmy między sobą i to zostanie między nami. Najważniejsze, że to się nie może powtórzyć – mówi szef Ferrari.</p>
      <p>Jako piąty dzień skończył Max Verstappen, ale o ile on był blisko pozostałej czwórki, o tyle jego kolega z ekipy trafił już kolejne 0,5 sekundy.</p>
      <p>Williamsy po południu zajęły dwa ostatnie miejsca. Rano Robert Kubica skorzystał na problemach z silnikiem Daniela Ricciardo i był 18. (George Russell 20.), po południu spadł za kolegę z ekipy. Rano pojawiły się wiadomości jakoby Brytyjczyk był chory, a do jego zastąpienia szykował się zeszłoroczny kierowca Williamsa Siergiej Sirotkin. Russell przejechał jednak obie sesje.</p>
      <related>
        <a href="http://onet.tv/s/przegladsportowy/chalidow-w-moim-zatrzymaniu-prokurator-nie-szukal-prawdy/dn6jtj"/>
      </related>
    </article>
  </body>
</html>