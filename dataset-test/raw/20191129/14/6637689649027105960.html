<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-sumah-vzyaly-pid-vartu-pidozryuvanogo-u-vbyvstvi-zhinky-riyeltora-video"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-29T14:55:00+00:00"/>
    <meta property="og:title" content="У Сумах взяли під варту підозрюваного у вбивстві жінки-рієлтора (відео)"/>
    <meta property="og:description" content="Слідчий суддя Ковпаківського райсуду Сум Олександр Литовченко задовольнив клопотання прокуратури і призначив підозрюваному у вбивстві 46-річної рієлторки запобіжний засіб у вигляді тримання під вартою строком на 2 місяці."/>
  </head>
  <body>
    <article>
      <h1>У Сумах взяли під варту підозрюваного у вбивстві жінки-рієлтора (відео)</h1>
      <address>
        <time datetime="2019-11-29T14:55:00+00:00">29 Nov 2019, 14:55</time>
      </address>
      <p>Слідчий суддя Ковпаківського райсуду Сум Олександр Литовченко задовольнив клопотання прокуратури і призначив підозрюваному у вбивстві 46-річної рієлторки запобіжний засіб у вигляді тримання під вартою строком на 2 місяці.</p>
      <p>Як зазначила прокурор, підозрюваний Богдан Ворона 22 листопада близько 12 години прийшов в агенцію нерухомості і вимагав від жінки повернути йому 400 грн за, на його думку, неякісні послуги з пошуку зйомної квартири. Отримавши відмову, він дістав ніж, який приніс із собою, і вдарив ним жінку в шию. Від удару вона впала, і підозрюваний за словами прокурора, наніс їй ще не менше 20 ударів в шию обличчя, руки, тулуб. Після цього він умився, забрав ніж і телефон рієлторки, на який неодноразово їй телефонував, закрив її ключами офіс і втік з місця події. Після чого спалив речі і викинув телефон і ніж.</p>
      <figure>
        <iframe src="https://www.youtube.com/embed/sFMQNxllPdo" width="560" height="315" data-service="Youtube" scrolling="no"/>
      </figure>
      <p>Сам Богдан Ворона заявив в суді, що повністю визнає свою вину і попросив залишити його за гратами, бо він хоче понести відповідальність за вчинене.</p>
      <figure>
        <iframe src="https://www.youtube.com/embed/eNCciNWT-PQ" width="560" height="315" data-service="Youtube" scrolling="no"/>
      </figure>
      <p>Захисниця підозрюваного акцентувала увагу суду на тому, що її підзахисний добровільно прийшов до поліції і розповів обставини вчиненого ним злочину. Добровільно показав, де спалив речі і викинув телефон і ніж. Захисниця просила замість тримання під вартою призначити йому психіатричне обстеження і лікувати. Вона вважає, що він не усвідомлює своїх дій.</p>
      <figure>
        <iframe src="https://www.youtube.com/embed/gNu3_4_VvPs" width="560" height="315" data-service="Youtube" scrolling="no"/>
      </figure>
      <p>Однак суд вирішив клопотання прокурора задовольнити і відправити підозрюваного в СІЗО.</p>
    </article>
  </body>
</html>