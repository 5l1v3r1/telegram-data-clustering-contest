<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90914"/>
    <meta property="og:site_name" content="Denník politika"/>
    <meta property="article:published_time" content="2019-11-29T14:35:12+00:00"/>
    <meta property="og:title" content="Štvorgólový Lewandowski je hráčom týždňa v Lige majstrov, vytvoril aj rýchlostný rekord"/>
    <meta property="og:description" content="29.11.2019 (Webnoviny.sk) – Poľský futbalový útočník Robert Lewandowski sa stal najlepším hráčom týždňa v aktuálnej edícii Ligy majstrov. Kanonier Bayernu Mníchov v utorňajšom dueli na belehradskej Marakane proti miestnej Crvenej zvezde pomohol hosťom k vysokému triumfu 6:0 až štyrmi gólmi. Nasúkal ich v druhom polčase za 14 minút a 31 sekúnd, čo je rýchlostný rekord LM. Dovtedajšie maximum v podobe 21 minút patrilo Cristianovi Ronaldovi."/>
  </head>
  <body>
    <article>
      <h1>Štvorgólový Lewandowski je hráčom týždňa v Lige majstrov, vytvoril aj rýchlostný rekord</h1>
      <address><time datetime="2019-11-29T14:35:12+00:00">29 Nov 2019, 14:35</time> by <a rel="author">Webnoviny</a></address>
      <p>29.11.2019 (Webnoviny.sk) – Poľský futbalový útočník Robert Lewandowski sa stal najlepším hráčom týždňa v aktuálnej edícii Ligy majstrov. Kanonier Bayernu Mníchov v utorňajšom dueli na belehradskej Marakane proti miestnej Crvenej zvezde pomohol hosťom k vysokému triumfu 6:0 až štyrmi gólmi. Nasúkal ich v druhom polčase za 14 minút a 31 sekúnd, čo je rýchlostný rekord LM. Dovtedajšie maximum v podobe 21 minút patrilo Cristianovi Ronaldovi.</p>
      <p>Lewandowski sa stal po Lionelovi Messim iba druhým hráčom v prestížnej milionárskej súťaži, ktorý strelil druhýkrát štyri góly v jednom zápase. Práve spomenutého kapitána španielskeho FC Barcelona Lewandowski tromfol v tohtotýždňovom hodnotení Európskej futbalovej únie (UEFA) aj fanúšikov po celom svete.</p>
      <p>Medzi nominovaným kvartetom bol aj belgický útočník Romelu Lukaku z Interu Miláno, ktorý gólom prispel k víťazstvu Interu Miláno v Prahe nad Slaviou (3:1), a tiež brankár Keylor Navas. Kostaričan sa výborným výkonom pričinil o to, že Paríž St. Germain napokon neodišiel z trávnika Realu Madrid s remízou (2:2).</p>
      <p>V predchádzajúcich štyroch kolách skupinovej časti LM si poctu Hráč týždňa vyslúžili Erling Haaland z RB Salzburg, krídelník Bayernu Mníchov Serge Gnabry, Raheem Sterling z Manchestru City a Rodrygo z Realu Madrid.</p>
      <p>Viac k témam: <a href="https://www.webnoviny.sk/tag/liga-majstrov/"><u>Liga majstrov</u></a><br/>Zdroj: Webnoviny.sk – <a href="https://www.webnoviny.sk/stvorgolovy-lewandowski-je-hracom-tyzdna-v-lige-majstrov-vytvoril-aj-rychlostny-rekord/"><u>Štvorgólový Lewandowski je hráčom týždňa v Lige majstrov, vytvoril aj rýchlostný rekord</u></a> © SITA Všetky práva vyhradené.</p>
    </article>
  </body>
</html>