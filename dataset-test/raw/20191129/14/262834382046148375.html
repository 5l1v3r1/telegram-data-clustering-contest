<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobna.com/454599/%da%86%da%af%d9%88%d9%86%d9%87-%d8%aa%d9%87%d8%b1%d8%a7%d9%86-%d8%af%d8%b1-%d8%ac%d9%85%d8%b9-%d9%be%d9%86%d8%ac-%d8%b4%d9%87%d8%b1-%d8%a2%d9%84%d9%88%d8%af%d9%87-%d8%ac%d9%87%d8%a7%d9%86-%d9%82%d8%b1.html"/>
    <meta property="og:site_name" content="مجله آنلاین موبنا"/>
    <meta property="article:published_time" content="2019-11-29T14:04:23+00:00"/>
    <meta property="og:title" content="چگونه تهران در جمع پنج شهر آلوده جهان قرار گرفت!"/>
    <meta property="og:description" content="این روزها تهرانی‌ها بدلیل مدیریت یکپارچه و هوشمند شهرداری پایتخت در شرایطی قرار دارند که بدلیل آلودگی شدید هوا صدها نفر روزانه راهی مراکز درمانی شده و شدت این آلودگی‌ها به حدی است که تهران را در جمع پنج شهر آلوده جهان قرار داده است."/>
  </head>
  <body>
    <article>
      <h1>چگونه تهران در جمع پنج شهر آلوده جهان قرار گرفت!</h1>
      <h2>این روزها تهرانی‌ها بدلیل مدیریت یکپارچه و هوشمند شهرداری پایتخت در شرایطی قرار دارند که بدلیل آلودگی شدید هوا صدها نفر روزانه راهی مراکز درمانی شده و شدت این آلودگی‌ها به حدی است که تهران را در جمع پنج شهر آلوده جهان قرار داده است.</h2>
      <address>
        <time datetime="2019-11-29T14:04:23+00:00">29 Nov 2019, 14:04</time>
      </address>
      <p><a href="https://mobna.com/"><b>مجله آنلاین موبنا؛ نرگس‌السادات حجازیان </b></a>– هفته گذشته و حتی در روزهای آینده و تا زمانی که خداوند باران و بادی را برای تهرانی‌ها نازل نکند شهروندان پایتخت همچنان باید از هرگونه فعالیت‌ بدنی و حتی خروج از خانه‌هایشان در صورت امکان پرهیز کنند.<br/>محسن پورسیدآقایی معاون حمل‌ونقل و ترافیک شهرداری تهران که سرانجام پس از 36 ماه به‌تازگی کیفرخواست اتهاماتش در حادثه تصادف قطارها از سوی دادسرای کارکنان دولت صادر شده با دفاع از عملکرد شهرداری تهران معتقد است اگر اقدامات شهرداری تهران در دوسال گذشته صورت نمی‌گرفت وضعیت شهر تهران به مراتب بدتر از این می‌بود.<br/>در حالیکه براساس اخبار منتشره در برخی نقاط پایتخت در روزهای گذشته شاخص آلودگی هوا حتی از مرز 180 هم فراتر رفته و تهران جایگاه کابل(پایتخت افغانستان) به‌عنوان سومین شهر آلوده جهان را هم تصاحب کرده، معاون شهردار تهران در گفت‌وگو با رادیو تهران مدعی شد که هنوز شاخص‌ها از مرز 150 هم عبور نکرده و این نتیجه اقدامات مؤثر در دو سال اخیر در شهرداری تهران بوده است.<br/>وی بدون اشاره به اینکه چرا با وجود پولی کردن ورود به محدوده طرح ترافیک و نصب دوربین‌هایی برای درآمدزایی مستقیم و مستمر برای شهرداری نسبت به برقی کردن تاکسی‌ها و سایر وسایل حمل‌ونقل عمومی اقدامی نکرده هم تنها گفت که دولت بودجه لازم برای نوسازی ناوگان حمل‌ونقل عمومی را در اختیار شهرداری قرار نداده است.<br/>شاهکارهای مدیریتی در دولت و شهرداری تهران در حدی است که هفته گذشته رئیس محافظه‌کار شورای شهر تهران هم صریح‌ترین انتقادات را به این مجموعه بیان کرد.<br/>باتوجه به پایداری آلودگی هوا و پولی شدن طرح زوج‌وفرد بوسیله محسن پورسیدآقایی در این روزها حتی امکان ممنوع شدن تردد نیمی از خودروهای شخصی در شهر هم دیگر وجود ندارد و دولت هم که در مهار گرانی‌‌های لجام‌گسیخته ناتوانی‌اش را ثابت کرده است؛ شاید دستگاه قضایی بتواند مرهمی بر درد این مردم بی‌پناه باشد و مقصران چرایی و چگونگی تبدیل شدن تهران به یکی از آلوده‌ترین شهرهای جهان را باوجود سه برابر شدن قیمت بنزین و اجرای طرح صرفاً درآمدزایی با نام کاهش آلودگی هوا در پایتخت معرفی و مجازات کرده و به داد تهران و ساکنانش برسد.</p>
      <pre> منبع: روزنامه امروز </pre>
    </article>
  </body>
</html>