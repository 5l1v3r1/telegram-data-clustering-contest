<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/polska/news-tajemnicza-paczka-wyslana-do-ministerstwa-zdrowia,nId,3361323"/>
    <meta property="og:site_name" content="fakty.interia.pl"/>
    <meta property="article:published_time" content="2019-11-29T14:31:20+00:00"/>
    <meta property="og:title" content="Tajemnicza paczka wysłana do Ministerstwa Zdrowia"/>
    <meta property="og:description" content="Do Ministerstwa Zdrowia trafiła w piątek tajemnicza paczka. Trzy osoby, które miały kontakt z przesyłką, zostały odizolowane. Zawartość paczki sprawdzają teraz służby ratownictwa chemicznego Państwowej Straży Pożarnej."/>
  </head>
  <body>
    <article>
      <h1>Tajemnicza paczka wysłana do Ministerstwa Zdrowia</h1>
      <address><time datetime="2019-11-29T14:31:20+00:00">29 Nov 2019, 14:31</time> by <a rel="author">INTERIA.PL</a></address>
      <p>
        <b>Do Ministerstwa Zdrowia trafiła w piątek tajemnicza paczka. Trzy osoby, które miały kontakt z przesyłką, zostały odizolowane. Zawartość paczki sprawdzają teraz służby ratownictwa chemicznego Państwowej Straży Pożarnej.</b>
      </p>
      <p>Służby otrzymały w piątek informację o podejrzanym pakunku w budynku Ministerstwa Zdrowia. Wewnątrz paczki jest najprawdopodobniej sproszkowana substancja. Przesyłka jest sprawdzana obecnie przez strażaków z grupy ratownictwa chemicznego.</p>
      <p>"Na miejscu są chemicy oraz inspektor sanitarny, który będzie podejmował decyzję odnośnie dalszych działań. Trzy osoby, które miały kontakt z paczką, zostały odizolowane" - poinformował rzecznik prasowy Mazowieckiego Komendanta Wojewódzkiego PSP, mł. bryg. Karol Kierzkowski.</p>
      <p>Rzecznik dodał, że w paczce jest najprawdopodobniej suplement diety, ale nie jest to jeszcze potwierdzone. Substancja zostanie sprawdzona na miejscu w przenośnym laboratorium, co pozwoli na określenie, czy jest ona groźna dla zdrowia. Natomiast dokładne zbadanie zawartości będzie możliwe dopiero po przewiezieniu paczki do stacjonarnego laboratorium.</p>
    </article>
  </body>
</html>