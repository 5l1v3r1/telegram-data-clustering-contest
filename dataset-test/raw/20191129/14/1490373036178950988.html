<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/veda-technologie/technologie/ceske-drahy-brzdy-piskani_1911291411_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T14:11:00+00:00"/>
    <meta property="og:title" content="Novinka na české železnici. Brzdy vlaků už nebudou pískat, dráhy mění litinové čelisti za kompozitní"/>
    <meta property="og:description" content="Vlak přijíždí do stanice, zastavuje a brzdy osobních vozů nebo nákladních vagonů pískají. Někteří lidé si zacpávají uši, jiní se nad hlukem jen pousmějí. Tomu by ale měl být už brzy konec."/>
  </head>
  <body>
    <article>
      <h1>Novinka na české železnici. Brzdy vlaků už nebudou pískat, dráhy mění litinové čelisti za kompozitní</h1>
      <address><time datetime="2019-11-29T14:11:00+00:00">29 Nov 2019, 14:11</time> by <a rel="author">Radek Duchoň</a></address>
      <p>
        <b>Známe to snad všichni. Vlak přijíždí do stanice, zastavuje a brzdy osobních vozů nebo nákladních vagonů neuvěřitelně pískají. Někteří lidé si zacpávají uši, jiní se nad hlukem jen pousmějí. Tomu by ale měl být už brzy konec. Železničáři totiž vyměňují dosavadní litinové čelisti za nové, moderní. Ty už nepískají, jsou ze speciálního nekovového materiálu a výrobce složení takzvaných kompozitních špalíků tají. Více v reportáži Radiožurnálu.</b>
      </p>
      <p>Výměnu kompozitních špalíků typu LL na nákladních vlacích mají na starosti v Ústí nad Labem. „Musíme nejdřív vyměnit nebo sundat čtyřku závlačku, která zajišťuje šavli. Vyndáme starou opotřebovanou čelist a vyměníme za novou, plastovou,“ popsal Radiožurnálu technik Jakub.</p>
      <figure>
        <audio src="https://www.irozhlas.cz/sites/default/files/audios/f4b73f797ce85554f7a80eba6789eeef.mp3"/>
        <figcaption>Brzdy vlaků už nebudou pískat. Více si poslechněte v reportáži Radka Duchoně</figcaption>
      </figure>
      <p>Nový špalík je o poznání lehčí, než je ojetý starý. „Stará je litinová a váží – dejme tomu – osm kilo, kdežto tahle plastová má kolem tří kilo,“ řekl technik.</p>
      <p>V Evropě už podle ředitele údržby a oprav kolejových vozidel ČD Cargo Zdeňka Štěpánka takové špalíky taky nasazují. „Máme přezuto tisíc nákladních vozů a plánujeme ten počet dále navyšovat tak, abychom na konci roku 2020 měli více než dvě třetiny vozového parku na kompozitních špalíkách,“ popsal Štěpánek.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/20191128_102712_resi_191129-134124_pj.jpg?itok=IJ64v7ct"/>
        <figcaption>„Stará je litinová a váží, dejme tomu, osm kilo, kdežto tahle plastová má kolem tří kilo,“ řekl technik | Foto: Radek Duchoň | Zdroj: Český rozhlas</figcaption>
      </figure>
      <p>ČD Cargo provozuje podle ředitele údržby 18 000 vozů. „Část z nich jezdí pouze po České republice, ale větší skupina těchto vozů zajíždí samozřejmě i do okolních států,“ popsal.</p>
      <p>Z čeho přesně se nové brzdy vyrábí, výrobce tají. „Vím jen, že je to takzvaný kompozitní špalík, který je složen z nekovových materiálů. Přesné složení tají výrobci, je to jejich know-how. Evropské normy nutí vlastníky vozidel k tomu, aby se chovali ekologičtěji a snižovali hlukovou zátěž,“ dodal Štěpánek.</p>
      <p>Ekologické limity Evropské unie splňuje i odpad, který při brzdění vzniká. Brzdy se teď objevují i na osobních vagonech a dohromady vyjdou dráhy na stovky milionů korun.</p>
      <figure>
        <iframe data-src="https://twitter.com/iROZHLAScz/status/1200402994854019076?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/20191128_101939_resi_191129-134124_pj.jpg?itok=O9_0gMIN"/>
        <figcaption>Výměnu kompozitních špalíků typu LL na nákladních vlacích mají na starosti v Ústí nad Labem | Foto: Radek Duchoň | Zdroj: Český rozhlas</figcaption>
      </figure>
      <related>
        <h4>Související články</h4>
        <a href="https://www.irozhlas.cz/zpravy-domov/rozsochy-nadrazi-soutez-vlak_1911121635_zit"/>
        <a href="https://www.irozhlas.cz/kultura/hudba/brit-housle-nalez-david-tecchler-stephen-morris_1911031136_pj"/>
      </related>
    </article>
  </body>
</html>