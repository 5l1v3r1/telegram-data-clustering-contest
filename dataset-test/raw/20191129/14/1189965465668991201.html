<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/261083/seks-apo-ta-15-kai-meiosi-tis-xrisis-profylaktikoy-ti-deixnei-ereyna-gia-toys-efivoys-stin-ellada"/>
    <meta property="og:site_name" content="LiFO"/>
    <meta property="article:published_time" content="2019-11-29T14:51:00+00:00"/>
    <meta property="og:title" content="Σεξ από τα 15 και μείωση της χρήσης προφυλακτικού - Τι δείχνει έρευνα για τους έφηβους στην Ελλάδα"/>
    <meta property="og:description" content="Μειώθηκε το ποσοστό των 15χρονων που αναφέρουν χρήση προφυλακτικού στην Ελλάδα, σύμφωνα με επιστημονική έρευνα"/>
  </head>
  <body>
    <article>
      <h1>Σεξ από τα 15 και μείωση της χρήσης προφυλακτικού - Τι δείχνει έρευνα για τους έφηβους στην Ελλάδα</h1>
      <h2>Μειώθηκε το ποσοστό των 15χρονων που αναφέρουν χρήση προφυλακτικού στην Ελλάδα, σύμφωνα με επιστημονική έρευνα</h2>
      <address><time datetime="2019-11-29T14:51:00+00:00">29 Nov 2019, 14:51</time> by <a rel="author">NEWSROOM</a></address>
      <p>
        <b>Ανησυχητικό είναι το εύρημα μελέτης του ΕΠΙΨΥ για τη χρήση <a href="https://www.lifo.gr/tags/%CE%A0%CF%81%CE%BF%CF%86%CF%85%CE%BB%CE%B1%CE%BA%CF%84%CE%B9%CE%BA%CE%AC">προφυλακτικού</a> από τους <a href="https://www.lifo.gr/tags/%CE%88%CF%86%CE%B7%CE%B2%CE%BF%CE%B9">εφήβους</a> με ολοκληρωμένη <a href="https://www.lifo.gr/tags/%CE%A3%CE%B5%CE%BE">σεξουαλική επαφή</a>, καθώς διαχρονικά από το 2002 στο 2018 το ποσοστό δεκαπεντάχρονων που αναφέρουν χρήση προφυλακτικού μειώνεται σημαντικά από 86,9% σε 75,6%.</b>
      </p>
      <p>Με αφορμή την Παγκόσμια Ημέρα κατά του AIDS, 1η Δεκεμβρίου, το Ερευνητικό Πανεπιστημιακό Ινστιτούτο Ψυχικής Υγείας ανακοινώνει πρόσφατα ερευνητικά δεδομένα για τη σεξουαλική συμπεριφορά των εφήβων στην Ελλάδα. Σύμφωνα με τα στοιχεία του ΕΠΙΨΥ, το 2018 ένας στους 4, δεκαπεντάχρονους (26,4%) αναφέρει ότι είχε τουλάχιστον μία ολοκληρωμένη σεξουαλική επαφή, σε σχεδόν διπλάσιο ποσοστό τα αγόρια (34,3%) συγκριτικά με τα κορίτσια (18,6%). Διαχρονικά, από το 2002 στο 2018, το ποσοστό 15χρονων αγοριών που αναφέρουν ότι είχαν έστω και μία ολοκληρωμένη σεξουαλική επαφή δεν μεταβάλλεται σημαντικά (33,6% και 34,3%, αντίστοιχα) ενώ το αντίστοιχο ποσοστό για τα κορίτσια διπλασιάζεται (από 9,6% σε 18,6%).</p>
      <p>Μεταξύ των 15χρονων που αναφέρουν ολοκληρωμένη σεξουαλική επαφή, το 2018 τρεις στους 4 εφήβους (75,6%) απαντούν ότι κατά τη διάρκεια της τελευταίας σεξουαλικής επαφής που είχαν έκαναν -οι ίδιοι ή ο/η σύντροφός τους- χρήση προφυλακτικού, αγόρια και κορίτσια σε παρόμοια ποσοστά (76,7% και 73,7%, αντίστοιχα). Ωστόσο, ποσοστό 18,3% των εφήβων απαντούν ότι δεν έκαναν χρήση προφυλακτικού ενώ 6,1% απαντούν «δεν ξέρω». Διαχρονικά από το 2002 στο 2018 το ποσοστό των δεκαπεντάχρονων που αναφέρουν χρήση προφυλακτικού μειώνεται σημαντικά από 86,9% σε 75,6%.</p>
      <p>
        <b>Στην ηλικία των 15 η πρώτη σεξουαλική επαφή για δύο στους τρεις εφήβους</b>
      </p>
      <p>Μεταξύ των 15χρονων που αναφέρουν ολοκληρωμένη σεξουαλική επαφή, δύο στους τρεις (73,6%) την είχαν πρόσφατα (~15 ετών), ένας στους τέσσερις (26,4%) στην ηλικία των 14 ετών ή νωρίτερα και ένας στους δέκα (9,7%) στη ηλικία των 13 ετών ή νωρίτερα. Το ποσοστό των αγοριών που αναφέρουν ολοκληρωμένη σεξουαλική επαφή στην ηλικία των 13 ετών ή νωρίτερα είναι σημαντικά υψηλότερο (14,2%) από το αντίστοιχο των κοριτσιών (1,7%).</p>
      <p>Η εμπειρία της πρώτης σεξουαλικής επαφής είναι ένα σημαντικό γεγονός στη ζωή το οποίο συμβάλλει στη σεξουαλική ανάπτυξη και έχει αντίκτυπο στις μελλοντικές σεξουαλικές εμπειρίες και συμπεριφορές, αναφέρει το ΕΠΙΨΥ. Σύμφωνα με τα στοιχεία, το 2018 ένα στα πέντε κορίτσια (20,5%) και ένα στα δεκατρία αγόρια (7,9%) απαντούν, σχετικά με την πρώτη ολοκληρωμένη σεξουαλική επαφή που είχαν, είτε ότι δεν ήθελαν πραγματικά να συμβεί είτε ότι θα προτιμούσαν να έχει συμβεί αργότερα. Επιπλέον, ένας στους επτά έφηβους (14,1%) που αναφέρουν ότι είχαν ήδη τουλάχιστον μία ολοκληρωμένη σεξουαλική επαφή, απαντούν ότι πριν την πρώτη επαφή τους είχαν καταναλώσει αλκοόλ ή κάποια άλλη ουσία.</p>
      <p>
        <b>Εντατικοποίηση των προγραμμάτων για τη σεξουαλική συμπεριφορά και υγεία</b>
      </p>
      <p>«Βλέποντας ότι μια σημαντική μερίδα εφήβων είναι σεξουαλικά ενεργοί στην ηλικία των 15 ετών, τα στοιχεία του ΕΠΙΨΥ υπογραμμίζουν την ανάγκη για εντατικοποίηση, ήδη από το Δημοτικό, των προγραμμάτων και παρεμβάσεων αγωγής υγείας που αφορούν συγκεκριμένα στη σεξουαλική συμπεριφορά και υγεία», αναφέρει η Άννα Κοκκέβη, ομότιμη καθηγήτρια του Πανεπιστημίου Αθηνών και επιστημονική υπεύθυνη του Τομέα Επιδημιολογικών και Ψυχοκοινωνικών Ερευνών του ΕΠΙΨΥ.</p>
      <p>Τονίζει ωστόσο ότι «οι παρεμβάσεις αυτές πρέπει να βασίζονται σε σύγχρονες και επιστημονικά τεκμηριωμένες πρακτικές που σχετίζονται όχι αποκλειστικά και μόνο με τη σεξουαλική συμπεριφορά αυτή καθαυτή, αλλά με το σύνολο των παραμέτρων που την επηρεάζουν, όπως, για παράδειγμα, το φύλο, οι αλλαγές στο σώμα του εφήβου, η ποιότητα της επικοινωνίας με τους γονείς, το σχολικό περιβάλλον και η διαρκώς αυξανόμενη χρήση του διαδικτύου και των μέσων κοινωνικής δικτύωσης».</p>
      <p>
        <i>Με πληροφορίες από ΑΠΕ-ΜΠΕ</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/lgbt_articles/89399"/>
      </related>
    </article>
  </body>
</html>