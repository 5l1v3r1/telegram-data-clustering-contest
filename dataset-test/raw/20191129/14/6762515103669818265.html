<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pzpn-grassroots-pilka-dla-wszystkich/ola-sikora-ambasadorem-turnieju-z-podworka-na-stadion-o-puchar-tymbarku/fbg1sdc"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-29T14:29:39+00:00"/>
    <meta property="og:title" content="Ambasadorzy XX edycji Turnieju „Z Podwórka na Stadion o Puchar Tymbarku” – Ola Sikora"/>
    <meta property="og:description" content="Trwają rozgrywki XX edycji Turnieju „Z Podwórka na Stadion o Puchar Tymbarku”. W tym roku uczestnicy zmagań mogą liczyć na wyjątkowe wsparcie. Do gry po raz pierwszy w historii zagrzewa ich liczna grupa Ambasadorów, w której znajdują się m.in. wybitne postaci polskiego futbolu. Jedną z nich jest reprezentantka Polski i zawodniczka Juventusu Turyn – Ola Sikora."/>
  </head>
  <body>
    <article>
      <h1>Ambasadorzy XX edycji Turnieju „Z Podwórka na Stadion o Puchar Tymbarku” – Ola Sikora</h1>
      <address>
        <time datetime="2019-11-29T14:29:39+00:00">29 Nov 2019, 14:29</time>
      </address>
      <p>
        <b>Trwają rozgrywki XX edycji Turnieju „Z Podwórka na Stadion o Puchar Tymbarku”. W tym roku uczestnicy zmagań mogą liczyć na wyjątkowe wsparcie. Do gry po raz pierwszy w historii zagrzewa ich liczna grupa Ambasadorów, w której znajdują się m.in. wybitne postaci polskiego futbolu. Jedną z nich jest reprezentantka Polski i zawodniczka Juventusu Turyn – Ola Sikora.</b>
      </p>
      <p>Powołanie grona Ambasadorów to jedna z niespodzianek przygotowanych specjalnie na okrągłe urodziny Turnieju. Obecność i wsparcie dziecięcych idoli ma być dla młodych piłkarzy i piłkarek dodatkową inspiracją do uprawiania sportu.</p>
      <p>W ubiegłym tygodniu przedstawiliśmy najbardziej doświadczonego z Ambasadorów, <a href="https://www.przegladsportowy.pl/pilka-nozna/pzpn-grassroots-pilka-dla-wszystkich/ambasadorzy-xx-edycji-turnieju-z-podworka-na-stadion-o-puchar-tymbarku-andrzej/edrsmth">Andrzeja Strejlaua</a>. Dzisiaj przyszła kolej na pierwszą z tego grona piłkarkę.</p>
      <p>Ola Sikora przyszła na świat w 1991 roku w Kędzierzynie-Koźlu. Później przeprowadziła się do miejscowości Czarnocin w województwie zachodniopomorskim. – Wszyscy lubili tam grać w piłkę. Koledzy przychodzili po mnie i razem szliśmy na boisko na „Gumisiu”. Bardzo miło wspominam swoje początki – mówi 28-letnia piłkarka. Jej pierwszym klubem był Promień Mosty, na treningi którego dojeżdżała 40 kilometrów.</p>
      <p>Po ukończeniu gimnazjum Ola przeniosła się do Konina. Z tamtejszym Medykiem w ciągu 8 lat sięgnęła po 4 mistrzostwa i 3 wicemistrzostwa Polski. Dołożyła do tego pięciokrotny triumf w krajowym pucharze. W międzyczasie zadebiutowała w reprezentacji Polski, w której dziś ma na koncie już kilkadziesiąt rozegranych spotkań.</p>
      <p>Po pełnym sukcesów okresie gry w Medyku, latem 2017 roku Sikora rozpoczęła karierę międzynarodową. Jej pierwszym klubem we Włoszech była Brescia, w której spędziła jeden sezon i zdobyła wicemistrzostwo kraju. Potem przeniosła się do Juventusu Turyn. W barwach Bianconerich przebiła wcześniejsze osiągnięcie i stanęła na najwyższym stopniu ligowego podium. W tym sezonie plany są równie ambitne.</p>
      <p>Czym jest dla Oli możliwość bycia Ambasadorką Turnieju? Jak wspomina swoje piłkarskie podwórko? Czego życzy uczestnikom dziecięcej rywalizacji? Obejrzyjcie przygotowany przez nas materiał:</p>
      <related>
        <a href="https://www.facebook.com/PilkaDlaWszystkich/videos/629471597587616/"/>
      </related>
      <p>Przypomnijmy, że obok Oli Sikory Ambasadorami XX edycji największego w Europie turnieju piłkarskiego dla dzieci już teraz są: Zbigniew Boniek (Prezes Polskiego Związku Piłki Nożnej), Maciej Sawicki (Sekretarz Generalny PZPN), Krzysztof Pawiński (CEO Grupy Maspex, do której należy marka Tymbark ), Nina Patalon (selekcjonerka Reprezentacji Polski Kobiet U-19, pierwsza kobieta w Polsce z najwyższą licencję trenerską – UEFA PRO), Andrzej Strejlau (były selekcjoner reprezentacji Polski), Jacek Magiera (selekcjoner reprezentacji Polski do lat 20), dziennikarze: Stefan Szczepłek, Roman Kołtoń oraz Krzysztof Stanowski, a także piłkarki: Paulina Dudek i Ewa Pajor.</p>
      <p>
        <b>
          <i>Materiał powstał we współpracy z Polskim Związkiem Piłki Nożnej</i>
        </b>
      </p>
    </article>
  </body>
</html>