<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191956/borras/diu/ara/aragones/no/es/deslleial/sobre/paper/torra/dialeg"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T14:55:00+00:00"/>
    <meta property="og:title" content="Borràs diu ara que Aragonès no és «deslleial» sobre el paper de Torra en el diàleg"/>
    <meta property="og:description" content="La portaveu de JxCat al Congrés matisa i defensa que en les seves anteriors declaracions parlava &quot;del desprestigi al qual alguns volen sotmetre la figura del president del Govern&quot;"/>
  </head>
  <body>
    <article>
      <h1>Borràs diu ara que Aragonès no és «deslleial» sobre el paper de Torra en el diàleg</h1>
      <h2>La portaveu de JxCat al Congrés matisa i defensa que en les seves anteriors declaracions parlava "del desprestigi al qual alguns volen sotmetre la figura del president del Govern"</h2>
      <address>
        <time datetime="2019-11-29T14:55:00+00:00">29 Nov 2019, 14:55</time>
      </address>
      <p>La portaveu de JxCat al Congrés dels Diputats, Laura Borràs, ha dit ara que el vicepresident del Govern, Pere Aragonès, no és "deslleial" perquè el que va fer és condicionar el paper del president, Quim Torra, al rang de la taula de negociació.<br/><br/>En declaracions des dels passadissos del Parlament, Borràs ha matisat així <a href="https://www.naciodigital.cat/noticia/191921/borras/acusa/aragones/deslleial/no/veure/necessari/torra/sigui/taula/dialeg">les seves declaracions a la revista <i>Mirall</i></a>, que publica que és "molt lleig, deslleial i poc procedent en termes de lleialtat institucional" que Aragonés digués dimecres que "no és descartable però tampoc necessari" que el cap de l'executiu sigui present a la taula de negociació entre governs. Borràs ha dit que no ho va dir "en aquests termes" i que "la pregunta era més àmplia i parlava del desprestigi al qual alguns volen sotmetre la figura del president del Govern".<br/><br/>Sobre les paraules d'Aragonès <a href="https://www.naciodigital.cat/noticia/191775/aragones/sobre/si/torra/ser/taula/entre/governs/no/es/descartable/pero/tampoc/necessari">sobre que no era "necessari" que Torra fos present a la taula de negociació entre governs</a>, Borràs s'ha mostrat convençuda que això "no és el que volia expressar" el vicepresident, i que es referia a l'equiparació d'interlocutors en el diàleg. "El que va explicar és que les negociacions s'han de produir en un rang homologable", ha considerat: "Si en un costat hi ha la màxima representació, a l'altra també ha d'haver la màxima representació; i si a una banda hi ha vicepresidents, a l'altra també".<br/><br/>L'endemà de la reunió entre els republicans i els socialistes a Madrid, Borràs s'ha limitat a dir que es una trobada produïda en un marc de partits i que, de moment, s'ha fet un "primer pas", que és el reconeixement que a Catalunya hi ha un "problema polític" i no de "convivència", com en alguns moments ha defensat el PSOE.<br/> </p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>