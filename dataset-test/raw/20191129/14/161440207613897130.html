<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/29/lettera-aperta-a-tutti-coloro-che-amano-il-calcio-rossoblu-contro-4-958712.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-29T14:05:04+00:00"/>
    <meta property="og:title" content="&quot;Lettera aperta a tutti coloro che amano il calcio&quot;. Rossoblù contro il razzismo"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Serie A</h6>
      <h1>"Lettera aperta a tutti coloro che amano il calcio". Rossoblù contro il razzismo</h1>
      <h2>Il club sardo ha diffuso un comunicato in accordo con la Lega</h2>
      <address>
        <time datetime="2019-11-29T14:05:04+00:00">29 Nov 2019, 14:05</time>
      </address>
      <p>Il Cagliari si schiera con forza contro ogni forma di discriminazione.</p>
      <p>"Dobbiamo riconoscere che abbiamo un serio problema con il razzismo negli <a href="https://www.unionesarda.it/articolo/sport/calcio/2019/11/04/balotelli-e-gli-insulti-razzisti-si-vergogni-anche-chi-nega-l-evi-4-948585.html">stadi italiani</a> e che non l’abbiamo combattuto a sufficienza nel corso di questi anni - esordisce la lettera pubblicata dal club. - Anche in questa stagione, le immagini del nostro calcio, in cui alcuni giocatori sono stati vittime di insulti razzisti, hanno fatto il giro del mondo, scatenando ovunque dibattito. È motivo di frustrazione e vergogna per tutti noi".</p>
      <p>"Nel calcio, così come nella vita - prosegue il comunicato - nessuno dovrebbe mai subire<a href="https://www.unionesarda.it/articolo/sport/calcio/2019/11/25/ironia-cellino-su-balotelli-e-nero-sta-lavorando-per-schiarirsi-4-956955.html"> insulti</a> di natura razzista. Non possiamo più restare passivi e aspettare che tutto questo svanisca. Su spinta degli stessi club, nelle ultime settimane, è stato avviato un confronto costruttivo con Lega Serie A, FIGC ed esperti internazionali su come affrontare e sradicare questo problema dal mondo del calcio".</p>
      <figure>
        <iframe data-src="https://twitter.com/CagliariCalcio/status/1200414633678573569?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il tweet del Cagliari contro il razzismo</p>
      <p>E poi: "Noi, i club che sottoscrivono questa lettera, siamo uniti dal desiderio di seri cambiamenti e la Lega Serie A ha dichiarato la sua intenzione di guidare questo percorso attraverso una solida e completa politica anti-razzismo, con nuove leggi e regolamenti più severi, assieme a un piano di sensibilizzazione mirato per tutti coloro che sono coinvolti in questo sport riguardo al flagello del razzismo. Non abbiamo più tempo da perdere".</p>
      <p>Un messaggio chiaro e inequivocabile. "Dobbiamo agire uniti con rapidità e determinazione, e così faremo di qui in avanti. Ora più che mai il contributo e il sostegno di tutti voi, tifosi dei nostri club e del calcio italiano, sarà fondamentale in questo sforzo di vitale importanza".</p>
      <p>(Unioneonline/M)</p>
      <related>
        <a href="https://www.unionesarda.it/articolo/sport/calcio/2019/11/25/ironia-cellino-su-balotelli-e-nero-sta-lavorando-per-schiarirsi-4-956955.html"/>
        <a href="https://www.unionesarda.it/articolo/sport/calcio/2019/11/04/balotelli-e-gli-insulti-razzisti-si-vergogni-anche-chi-nega-l-evi-4-948585.html"/>
      </related>
    </article>
  </body>
</html>