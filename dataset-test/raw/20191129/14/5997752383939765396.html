<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/zavrsen-treci-synergy-wtf_1071598.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T14:19:00+00:00"/>
    <meta property="og:title" content="Завршен трећи Synergy WTF"/>
    <meta property="og:description" content="Представом Предео са аргонаутима Хајнера Милера, у извођењу Фрајс театара из Болцана и наступом хип-хоп састава предвођеног музичарем Бонгором завршен је Међународни позоришни фестивал Synergy WTF, који се..."/>
  </head>
  <body>
    <article>
      <h1>Завршен трећи Synergy WTF</h1>
      <h2>НОВИ САД - Представом Предео са аргонаутима Хајнера Милера, у извођењу Фрајс театара из Болцана и наступом хип-хоп састава предвођеног музичарем Бонгором завршен је Међународни позоришни фестивал Synergy WTF, који се одржава трећу годину за редом у Новосадском позоришту/Újvidéki Színház.</h2>
      <address>
        <time datetime="2019-11-29T14:19:00+00:00">29 Nov 2019, 14:19</time>
      </address>
      <p>Током десет дана, од 18. до. 28. новембра, гледаоци су видели десет представа театара из Ирана, Немачке, Италије, Словеније, Хрватске, Румуније, Мађарске и Србије. Осим позоришних комада, музичког програма и изложбе Позориште у фотографској уметности, чију је поставку публика могла да погледа током читавог фестивала, у оквиру трећег Synergy-ja одржана је и оснивачка скупштина Међународне асоцијације мањинских театара, чији је циљ да "умрежава" мањинске театре и уметнике из различитих крајева света.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/10/29/novosadsko-pozoriste.jpg"/>
        <figcaption>novisad.rs</figcaption>
      </figure>
      <p>У Новосадском позоришту су се могли чути разни језици, играли су се класици, али и дела савремених аутора, од којих су многа до сада непозната на нашим просторима. Након представа се на округлим столовима разговарало са уметницима, размењивали су се утисци и публика се ближе упознавала са културом и традицијом театарског живота у другим земљама.</p>
    </article>
  </body>
</html>