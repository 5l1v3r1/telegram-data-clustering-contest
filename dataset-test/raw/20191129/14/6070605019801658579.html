<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Tsunami-Democratic-mobilitzar-se-Barcelona-classic_0_2352964829.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T14:49:34+00:00"/>
    <meta property="og:title" content="Tsunami Democràtic fa una crida a mobilitzar-se a Barcelona el dia del clàssic"/>
    <meta property="og:description" content="La plataforma també demana als aficionats amb entrada al partit que s'impliquin en la protesta"/>
  </head>
  <body>
    <article>
      <h1>Tsunami Democràtic fa una crida a mobilitzar-se a Barcelona el dia del clàssic</h1>
      <h2>La plataforma també demana als aficionats amb entrada al partit que s'impliquin en la protesta</h2>
      <address>
        <time datetime="2019-11-29T14:49:34+00:00">29 Nov 2019, 14:49</time>
      </address>
      <p>Tsunami Democràtic comença a revelar incògnites sobre com serà la seva acció el 18 de desembre, dia en què es jugarà el clàssic entre el Barça i el Reial Madrid a Barcelona. La plataforma, creada per donar una resposta popular a la sentència del Procés, ha fet una crida a tota la ciutadania a desplaçar-se a Barcelona el dia del partit i "confirmar l'assistència" mitjançant l'aplicació del Tsunami. També insta els socis i aficionats amb entrada per al partit a comunicar aquest fet mitjançant l'apli. D'aquesta manera, Tsunami Democràtic busca tenir controlat el nombre de persones que puguin desplaçar-se fins a la ciutat comtal i també els aficionats que siguin a l'interior del Camp Nou, tot i que encara no ha explicat per què.</p>
      <p>A partir d'un comunicat a les xarxes socials, la plataforma considera que davant l'"excepcionalitat política i judicial" del moment, cal mobilitzar-se en contra de la "repressió" i fa una crida al "diàleg sobre els drets fonamentals i l'autodeterminació de Catalunya".</p>
      <figure>
        <iframe data-src="https://twitter.com/tsunami_dem/status/1200415781915414528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La mobilització del 18 de desembre serà la tercera acció del Tsunami després de l'ocupació de l'aeroport, l'organització d'activitats durant la jornada de reflexió i el tall de la frontera amb França en el seu pas per la Jonquera. També va promulgar <a href="https://www.ara.cat/politica/pablo-iglesias-pedro-sanchez-investidura-mobilitzacions-sentencia-ultima-hora-directe_12_2325487429_128671.html">una concentració davant la delegació del govern espanyol a Catalunya quan el president en funcions, Pedro Sánchez, va visitar la ciutat</a>. El 18 de desembre és, finalment, la data marcada per a una de les accions clau de la plataforma.</p>
      <p>Després que en un principi el clàssic s'hagués de celebrar el 26 d'octubre i la Federació Espanyola de Futbol decidís posposar-lo per evitar que les protestes postsentència influïssin en el matx –el Tsunami ja s'havia mostrat predisposat a actuar–, la plataforma va optar per posposar també l'acció per acabar coincidint amb el Barça-Madrid.</p>
      <p>El Reial Madrid ja ha confirmat que, malgrat que habitualment es desplaça el dia abans dels partits que disputa fora de casa, en aquesta ocasió ho farà el mateix dia 18 de desembre, previsiblement en avió.</p>
    </article>
  </body>
</html>