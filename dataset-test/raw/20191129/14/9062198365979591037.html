<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3394344/kitlerin-tasrada-personel-ve-sosyal-servis-haklari-netlestirilmelidir"/>
    <meta property="og:site_name" content="Milli Gazete"/>
    <meta property="article:published_time" content="2019-11-29T14:14:00+00:00"/>
    <meta property="og:title" content="&quot;KİT'lerin taşrada personel ve sosyal servis hakları netleştirilmelidir&quot;"/>
    <meta property="og:description" content="Kamu çalışanlarının sorunları ile ilgili açıklamalarda bulunan Mil-Enerji Sen Genel Başkanı Yücel, &quot;KİT’lerin taşra teşkilatlarında personel ve sosyal servis hakları netleştirilmelidir&quot; dedi."/>
  </head>
  <body>
    <article>
      <h1>"KİT'lerin taşrada personel ve sosyal servis hakları netleştirilmelidir"</h1>
      <h2>Kamu çalışanlarının sorunları ile ilgili açıklamalarda bulunan Mil-Enerji Sen Genel Başkanı Yücel, "KİT’lerin taşra teşkilatlarında personel ve sosyal servis hakları netleştirilmelidir" dedi.</h2>
      <address>
        <time datetime="2019-11-29T14:14:00+00:00">29 Nov 2019, 14:14</time>
      </address>
      <p>Kamu çalışanlarının sorunları ile ilgili açıklamalarda bulunan Mil-Enerji Sen Genel Başkanı Ali Yücel, mevcut yetkili sendikaların varoluş mecralarından farklı bir seyirde olmalarının bir sonucu olarak, kamuda çalışan memurların ve emeklilerimizin birçok talebinin göz ardı edildiğini ifade etti.</p>
      <h3>"KAMUDA KILIK KIYAFET SERBESTLİĞİ KONUSUNDA PANSUMAN DEĞİL KALICI ÇÖZÜMLER İÇİN ADIMLAR ATILMALIDIR "</h3>
      <p>Mil-Enerji Sen Genel Başkanı Ali Yücel: “Mevcut kılık kıyafet yönetmeliğinin değiştirilmesinin zamanı gelmiş hatta geçmektedir. Mecliste temsilcileri bulunan tüm siyasi partileri bu konuda ellerini taşın altına koymaya davet ediyoruz. Bazı sendikaların bu konuda çözüm için çaba göstermek yerine sivil itaatsizlik adı altında göstermelik pansuman tedbirlerle günü kurtarmaya yönelik adımlarıyla kalıcı çözümler üretileceğini beklemiyoruz. Bu konuda tek kalıcı ve net çözüm yolunun Kılık kıyafet Kanunu’nun kamu çalışanlarının beklentileri yönünde değiştirilmesi olduğu inancındayız. Mil-Enerji Sen olarak gayemiz, yaralara pansuman değil merhem olabilmektir” diyerek açıklamalarına devam etti.</p>
      <h3>"KİT’LERİN TAŞRA TEŞKİLATLARINDA PERSONEL VE SOSYAL SERVİS HAKLARI NETLEŞTİRİLMELİDİR ”</h3>
      <p>Enerji Sanayi ve Madencilik Hizmet Kollarında bağlı taşra birimlerinde çalışan birçok kamu çalışanı memurun personel, sosyal ve öğrenci servis hakları noktasında bir kazanım bulunmamaktadır. Kılık kıyafet konusunda olduğu gibi servis konusunda da yine günü kurtarmak için yetkili sendika tarafından her toplu sözleşmede  “memurlar çalıştıkları birimde diğer personelin (Kamu işçilerinin İTİS kapsamında) yararlandıkları servis hizmetlerinden yararlandırılırlar” metni eklenerek bu husus bir kazanımmış edasıyla lanse edilmektedir. Ancak hiçbir toplu sözleşme metninde diğer personelin (kamu işçilerinin) bulunmadığı kurum, birim, ünite vb. işyerlerinde çalışan memurların servislerden nasıl faydalanacaklarına dair bir düzenleme bulunmamaktadır. Çünkü genellikle kamu işçisinin çalışmadığı alanlarda personel, sosyal ve öğrenci vb. servis hizmetleri bulunmamaktadır. Hatta bazı yerlerde işçi personel sayısı az olması halinde, örneğin herhangi bir işyerinde veya kamu kampüsünde öğrenci servisi için servis konulması yerine işçi personele okula giden çocuğu için servis ücreti ödenmektedir. Böyle bir durumda memurların çocukları hangi okul servisi hizmetinden ve nasıl faydalandıracaklarına dair bir düzenleme de bulunmamaktadır.</p>
      <p>Mil-Enerji Sen olarak servis hizmetinin tüm kamu çalışanlarının ortak bir hakkı olduğundan hareketle, önümüzdeki ilk toplu sözleşmede bu konuyu kesin bir çözüme kavuşturmanın gayreti içerisinde olacağız.</p>
      <h3>"YÜKSEK GERİLİM TAZMİNATI KONUSUNUN NET VE YORUMA KAPALI OLMASI GEREKİYOR”</h3>
      <p>Toplu sözleşmede; Yüksek Gerilim Tazminatı (YGT)  konusundaki maddenin, Enerji Sanayi ve Madencilik Hizmet Kollarına bağlı bütün birimlerdeki kamu çalışanlarımızın lehine olacak şekilde net ve yoruma kapalı bir şekilde düzenlenmesi gerekmektedir. Mevcut haliyle YGT maddesi uygulama aşamasında farklı yorumlamalara mahal bırakmaktadır. Mil-Enerji Sen olarak YGT konusundaki tespitlerimizi ve çözüm önerilerimizi ilk fırsatta İlgili makamlara sunacağız.</p>
    </article>
  </body>
</html>