<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/171994/palma-pozivam-srbe-letuju-prijateljskoj-grckoj-drzavama-koje-protiv-srbije"/>
    <meta property="og:site_name" content="REPUBLIKA"/>
    <meta property="article:published_time" content="2019-11-29T14:51:00+00:00"/>
    <meta property="og:title" content="Palma: Pozivam Srbe da letuju u prijateljskoj Grčkoj, a ne u državama koje su protiv Srbije"/>
    <meta property="og:description" content="U trodnevnoj poseti Jagodini boravi delegacija grčkog grada Katerini, na čelu sa gradonačelnikom Konstandinosom Koukodimosom."/>
  </head>
  <body>
    <article>
      <h1>Palma: Pozivam Srbe da letuju u prijateljskoj Grčkoj, a ne u državama koje su protiv Srbije</h1>
      <h2>U trodnevnoj poseti Jagodini boravi delegacija grčkog grada Katerini, na čelu sa gradonačelnikom Konstandinosom Koukodimosom.</h2>
      <address><time datetime="2019-11-29T14:51:00+00:00">29 Nov 2019, 14:51</time> by <a rel="author">Republika</a></address>
      <p>Domaćin grčkoj delegaciji u poseti Jagodini je predsednik Skupštine grada Jagodine Dragan Marković Palma, koji je počasni konzul Grčke u Srbiji i počasni građanin grada Katerini. Pored gradonačelnika Katerini Konstandinosa Koukodimosa, u delegaciji iz Grčke su i vlasnik ekskluzivnog hotela "Mediterranean Villlage" u Paraliji Vasilios Lambrou, vlasnik lanca supremarketa u oblasti Pieria Konstantinos Pitsia i veliki izvoznik maslinovog ulja George Petmezakis.</p>
      <p>Nakon sastanka u Markovićevom kabinetu održana je zajednička konferencija za novinare.</p>
      <p>- Svima je poznato da je Grčka veliki prijatelj Srbije, da nije priznala jednostrano proglašenu nezavisnost takozvanog Kosova i da daje punu podršku Srbiji na evropskom putu. Otac aktuelnog grčkog premijera Kirijakosa Micotakisa, Konstantinos Micotakis, koji je bio premijer Grčke devedesetih godina bio je takođe veliki prijatelj Srbije i davao je veliku podršku srpskom narodu za vreme građanskih ratova u Hrvatskoj i Bosni i Hercegovini i Srbija to nikada neće zaboraviti. U Grčkoj je prošle sezone letovalo oko 900 000 građana Srbije, a siguran sam da će ih sledećeg leta biti još više. I ja pozivam sve one koji se još nisu odlučili, da ne odlaze na odmor u neke države koje su protiv Srbije i koje su glasale da takozvano nezavisno Kosovo uđe u UNESKO, nego da letuju u prijateljskoj Grčkoj - rekao je predsednik Jedinstvene Srbije i Skupštine grada Jagodine Dragan Marković Palma.</p>
      <p>- Naš današnji gost, gradonačelnik Katerini je iz partije premijera Micotakisa Nove demokratije i on je pobedio na poslednjim lokalnim izborima. On mi je u razgovoru pre ove konferencije rekao da će u regiji Pierija biti izgrađen sistem za prečišćavanje otpadnih voda što znači da će more u Paraliji biti mnogo čistije nego do sada. On je takođe izabran i u Bord gradonačelnika Grčke, što je priznanje za njegov rad i ja pozivam sve članove Borda gradonačenika Grčke da dođu u Srbiju, da budu naši gosti i da vidimo šta to Grčka uvozi iz drugih država, a proizvodi se u Srbiji, kako bi Srbija dobila prioritet. U ovoj delegaciji je i vlasnik lanca supermarketa u regiji Pierija i razgovaraćemo sa njim šta sve može da se nađe na rafovima njegovih supermarketa što se proizvodi u Srbiji. Grad Jagodina već 15 godina o svom trošku i u organizaciji šalje na more u Paraliju sve svoje učenike koji su završili srednju školu, a od sledeće godine, svi učenici koji su završili četvrti i osmi razred osnovne škole, više neće letovati u Crnoj Gori, već u Paraliji i sa njima će, pošto su maloletni, poći i jedan od roditelja, što znači da će 1300 roditelja iz Jagodine letovati narednog leta u Paraliji, takođe besplatno, sa svojom decom - rekao je Marković.</p>
      <figure>
        <img src="https://www.republika.rs/data/images/2019-11-29/125606_palma-2_iff.jpg?1575035127"/>
        <figcaption>
          <cite>Grad Jagodina</cite>
        </figcaption>
      </figure>
      <h3>KOUKODIMOS : PALMA JE NAJZVUČNIJE IME U GRADU KATERINI I U REGIJI PIERIJA</h3>
      <p>- Veliko hvala mom prijatelju Palmi za sve što radi za odnose između naših država, naših gradova i regija i naših građana i namerno sam rekao samo “Palma”, jer je to najzvučnije ime u mom gradu Katerini regiji Pierija, kojoj pripada i letovalište Paralija. Godišnji budžet grada Katerini je 86 000 000 evra, a 60 posto od toga su prihodi od turizma. Nama je veoma važno da svi vaši građani, svi građani Srbije se lepo i prijateljski osećaju u Grčkoj, u Paraliji. Nova vlada grada Katerini će učiniti sve da vaš odmor bude još kvaliteniji. Već od narednog leta, 2020. godine, videćete mnogo čistije more, sve parkinge asfaltirane sa šetalištima i osvetljenjem - rekao je Koukodimos.</p>
      <h3>POSAO ZA JAGODINSKE KOMPANIJE TESTERAL</h3>
      <p>Delegacija grčkog grada Katerini obišla je jagodinsku industrijsku zonu, fabrike Testeral, Feman i Jela. Vlasnik ekskluzivnog hotela “Mediterranean Villlage” u Paraliji Vasilios Lambrou ponudio je direktoru jagodinske kompanije “Testeral”, koja se bavi proizvodnjom alu i pvc stolarije, Milovanu Vidojeviću, da njegova kompanija snabdeva alu i pvc stolarijom nov hotel koji on gradi u regiji Pierija i koji će se prostirati na 3500 kvadrata, a vrednost investicije je 10 000 000 evra. Takođe, gradonačelnik Katerini, Konstandinos Koukodimos, zatražio je od Vidojevića ponudu za njegove proizvode, jer počinje sa rekonstrukcijom objekta Gradske kuće u Katerini. Takođe ponuđen je i posao za jagodinsku kompaniju Feman koja, između ostalog proizvodi i LED rasvetu, za koju se Grci zaniteresovani. Grčka delegacija obišla je i jagodinski turistički kompleks, kao i Hram Svetog Jovana Krstitelja u Končarevu kraj Jagodine, čiji je ktitor Dragan Marković Palma sa porodicom.</p>
      <related>
        <h4>Pročitajte još:</h4>
        <a href="http://republika.rs/vesti/srbija/169387/Palma-Opozicija-Srbiji-ugleda-opoziciju-Bugarskoj-umesto-pokusava-nasiljem-dodje-vlast"/>
        <a href="http://republika.rs/vesti/drustvo/171570/Palma-briljirao-kod-Ognjena-Amidzica-Anegdote-kojih-suze-idu-oci"/>
        <a href="http://republika.rs/vesti/srbija/170521/FOTO-Palma-polozio-kamen-temeljac-nov-vrtic-Jagodini"/>
        <a href="http://republika.rs/vesti/srbija/169725/Palma-polozio-kamen-temeljac-nov-Kulturni-centar-Jagodini"/>
      </related>
    </article>
  </body>
</html>