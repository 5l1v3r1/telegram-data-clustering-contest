<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/11/29/2724575/navarshvat-se-120-godini-ot-teatralniya-debyut-na-adriana-budevska.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-11-29T14:57:00+00:00"/>
    <meta property="og:title" content="Навършват се 120 години от театралния дебют на Адриана Будевска"/>
    <meta property="og:description" content="Добрич. На 29 ноември се навършват 120 години от първото излизане на Адриана Будевска на българска сцена – една годишнина, която провокира към размисъл както за личността на твореца, така и за живота на сцена, съхранен в черно-белите фотоси и избледнелите впечатления на тогавашната театрална публика, посочва Магдалена Трифонова, уредник в Дом-паметник „Йордан Йовков“ в Добрич, родн"/>
  </head>
  <body>
    <article>
      <h1>Навършват се 120 години от театралния дебют на Адриана Будевска</h1>
      <address><time datetime="2019-11-29T14:57:00+00:00">29 Nov 2019, 14:57</time> by <a rel="author">Агенция "Фокус"</a></address>
      <p><b><i>Добрич. </i></b>На 29 ноември се навършват 120 години от първото излизане на Адриана Будевска на българска сцена – една годишнина, която провокира към размисъл както за личността на твореца, така и за живота на сцена, съхранен в черно-белите фотоси и избледнелите впечатления на тогавашната театрална публика, посочва Магдалена Трифонова, уредник в Дом-паметник „Йордан Йовков“ в Добрич, родният град на голямата българска актриса, предаде кореспондентът на <b>Радио „Фокус” – Варна</b>. <br/><br/>„Трудно е да си представим играта на талантливата ни драматична артистка, ако не бяха монографиите на Стефан Грудев, сборниците със спомени, статии, критики, театрални портрети и анализи на роли, личният фонд на Будевска в Дом-паметник „Йордан Йовков“, защото артистът, подобно на всички творци на изкуството, създава дивни образи на красотата, твори ги с цялото си същество, но те траят само миг и за тях времето не е съдник. Артистът не може да наложи на идните поколения своето творчество. Негови длъжници са само неговите съвременници, съхранили вдъхновението на сценичния художник“, посочи Магдалена Трифонова. По думите й ценно в това отношение е дарение, което Стефан Кабакчиев е направил на музея в град Добрич на 17 януари 1978 г. То съдържа оригинали на ръкописи и книги на неговата майка Райна Кабакчиева, която е племенница на Адриана Будевска. Интерес представлява един лист с бележки за артистичната дейност на любимата ѝ леля: „В лицето на Будевска Народният театър намира достойна изпълнителка на тежките и отговорни женски роли, а мъжете артисти – незаменима партньорка, която вдъхновява и помага гръмкия, често блестящ успех на пиесите. Разширява и репертоара на театъра, като се дава възможност да се изнасят пред българската публика безсмъртните творения на световната драматична литература. Отприщва се един бент в нашия културен живот“. Любопитни са архивите за големите актьори именно с това, че съхраняват жива историята на българския театър. Тя е разказана и чрез мобилната изложба на Литературния музей в Добрич, озаглавена „Превъплътителката Адриана Будевска“. Изложбата вече е представяна в много български градове, като София, Бургас, Добрич и др.<br/><br/>През тази година бе реставрирана по автентични данни Къщата-музей „Адриана Будевска“ с финансовата подкрепа на Министерство на културата и Община град Добрич. През 2020-та музеят ще отвори врати за посетители и за творчески работилници.<br/>Жулиета НИКОЛОВА</p>
    </article>
  </body>
</html>