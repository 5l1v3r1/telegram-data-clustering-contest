<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/swiat/erdogan-do-macrona-sprawdz-czy-sam-nie-jestes-w-stanie-smierci-mozgowej/sjed3t1"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T14:49:20+00:00"/>
    <meta property="og:title" content="Erdogan do Macrona: sprawdź, czy sam nie jesteś w stanie śmierci mózgowej"/>
    <meta property="og:description" content="Słowa prezydenta Francji Emmanuela Macrona o &quot;śmierci mózgu&quot; NATO świadczą o &quot;chorym i powierzchownym&quot; rozumieniu przez niego Sojuszu - powiedział w piątek w Stambule prezydent Turcji Recep Tayyip Erdogan. Dodał, że Macron &quot;powinien sprawdzić, czy sam nie jest w stanie śmierci mózgowej&quot;. Paryż zapowiedział już wezwanie na dywanik tureckiego ambasadora."/>
  </head>
  <body>
    <article>
      <h1>Erdogan do Macrona: sprawdź, czy sam nie jesteś w stanie śmierci mózgowej</h1>
      <h2>Słowa prezydenta Francji Emmanuela Macrona o "śmierci mózgu" NATO świadczą o "chorym i powierzchownym" rozumieniu przez niego Sojuszu - powiedział w piątek w Stambule prezydent Turcji Recep Tayyip Erdogan. Dodał, że Macron "powinien sprawdzić, czy sam nie jest w stanie śmierci mózgowej". Paryż zapowiedział już wezwanie na dywanik tureckiego ambasadora.</h2>
      <address><time datetime="2019-11-29T14:49:20+00:00">29 Nov 2019, 14:49</time> by <a rel="author">PAP</a></address>
      <ul>
        <li>Prezydent Francji na początku listopada udzielił głośnego wywiadu tygodnikowi "The Economist", w którym ostro krytykował NATO</li>
        <li>- Macron jest bardzo niedoświadczony. Nie ma pojęcia, czym jest walka z terroryzmem. Dlatego żółte kamizelki dokonały inwazji na Francję - atakował dzisiaj Erdogan w przemówieniu</li>
        <li>Francuskie MSZ oczekuje wyjaśnień od ambasadora, a przedstawiciel Pałacu Elizejskiego mówi o "zniewadze"</li>
      </ul>
      <p>- Umiesz się popisywać, ale nie potrafisz nawet złożyć się na NATO. Jesteś nowicjuszem - zwracał się do francuskiego prezydenta turecki przywódca.</p>
      <p>- Uwierzcie mi, Macron jest bardzo niedoświadczony. Nie ma pojęcia czym jest walka z terroryzmem. Dlatego żółte kamizelki dokonały inwazji na Francję - mówił Erdogan, odnosząc się do masowych protestów pod koniec 2018 r. i na początku 2019 r.</p>
      <p>Francuskie Ministerstwo Spraw Zagranicznych zareagowało już na złośliwe komentarze Erdogana i wezwało do siebie tureckiego ambasadora w Paryżu. - Jeśli chodzi o ostatnie wyczyny prezydenta Turcji, to nie są to oświadczenia, to są zniewagi - powiedział Reutersowi przedstawiciel francuskiej administracji. - Spodziewamy się, że prezydent Erdogan to wyjaśni - dodał.</p>
      <h3>Słynny wywiad Macrona i "śmierć mózgowa" NATO</h3>
      <p>Macron w wywiadzie dla tygodnika "The Economist" z 7 listopada mówił o "śmierci mózgu" NATO z powodu braku koordynacji między Stanami Zjednoczonymi i Europą oraz jednostronnej polityki Turcji. Po czwartkowym spotkaniu z sekretarzem generalnym NATO Jensem Stoltenbergiem przekonywał, że jego wypowiedź była "potrzebnym sygnałem alarmowym". Słowa te wywołały kontrowersje w Europie, a <a href="https://wiadomosci.onet.pl/swiat/media-emmanuel-macron-gotowy-na-ustepstwa-wobec-putina/y1s7m5j">Macron</a> był za nie krytykowany.</p>
      <p>W czwartek szef MSZ Turcji Mevlut Cavusoglu oświadczył, że Macron "popiera organizację terrorystyczną". Wcześniej Macron powiedział, że Ankara nie może oczekiwać solidarności od sojuszników w NATO, bo jej operacja w Syrii była "faktem dokonanym".</p>
      <p>Chodzi o <a href="https://wiadomosci.onet.pl/tylko-w-onecie/atak-turcji-na-kurdow-w-syrii-krzysztof-strachota-osw-komentuje/6zy0y3e">ofensywę rozpoczętą przez Turcję </a>w październiku w północno-wschodniej Syrii, której deklarowanym celem jest wyparcie kurdyjskich bojowników z YPG z przygranicznego pasa na środkowym odcinku granicy turecko-syryjskiej i utworzenie tam "strefy bezpieczeństwa", do której Ankara zamierza przesiedlić syryjskich uchodźców przebywających w Turcji. Kurdowie nazywają tę operacją czystką etniczną, oskarżają też Turcję o zbrodnie wojenne podczas operacji.</p>
      <p><b>Czytaj także:</b> <a href="https://wiadomosci.onet.pl/opinie/macron-o-smierci-mozgu-nato-jurasz-to-manifest-francuskiego-egoizmu/bxyblvd">Emmanuel Macron, czyli emanacja francuskiej arogancji [OPINIA]</a></p>
      <p>
        <a href="http://onet.tv/l/gotowanie/jak-przygotowac-pyszna-i-zdrowa-herbate-rozgrzewajaca-na-mrozne-dni/mq26d9">Jak przygotować pyszną i zdrową herbatę rozgrzewającą na mroźne dni?</a>
      </p>
      <p>(mt)</p>
    </article>
  </body>
</html>