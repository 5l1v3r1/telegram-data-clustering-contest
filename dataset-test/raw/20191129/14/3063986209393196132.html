<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/29/844937"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-29T14:05:00+00:00"/>
    <meta property="og:title" content="'আল্লাহর দল'র তিন সদস্য ধরা"/>
    <meta property="og:description" content="চুয়াডাঙ্গায় অভিযান চালিয়ে জঙ্গি সংগঠন 'আল্লাহর দল'র তিন সদস্যকে আটক করা হয়েছে বলে দাবি করেছে র‌্যাব। আজ শুক্রবার (২৯ নভেম্বর) দুপুরে সংবাদ বিজ্ঞপ্তির মাধ্যমে এ দাবি করেছেন ঝিনাইদহ র‍্যাব-৬ এর কমান্ডার অতিরিক্ত পুলিশ সুপার মাসুদ আলম। আটকরা হলেন চুয়াডাঙ্গার সদর উপজেলার কুলচারা গ্রামের শামসুল হুদার ছেলে রুহুল আমিন (৪০), দামুড়হুদা উপজেলার গোপিনাথপুর গ্রামের মৃত আবজাল মণ্ডলের ছেলে কলম মণ্ডল (৩৯) এবং ঝিনাইদহের ভুটিয়ারগাতি গ্রামের আব্দুর রাজ্জাকের ছেলে নুর ইসলাম পাখি (৩৮)। পুলিশ সুপার মাসুদ আলমের ভাষ্যমতে, নিষিদ্ধ জঙ্গি সংগঠন 'আল্লাহর দল'র সদস্যরা বৃহস্পতিবার (২৮ নভেম্বর) দিবাগত রাতে সদর উপজেলার জাফরপুর সরকারি প্রাথমিক বিদ্যালয়ের মাঠে গোপন বৈঠক করছেন- এমন গোপন সংবাদের রাতেই সেখানে অভিযান চালানো হয়। এ সময় সেখান থেকে ওই তিন সক্রিয় সদস্যকে আটক করা হয়। এ সময় তাদের কাছ থেকে জব্দ করা হয় দুটি ধর্মীয় উগ্রবাদী লিফলেট, সংগঠনের সদস্যদের তালিকা, গোপন বৈঠকে সদস্যদের হাজিরার তালিকার ফটোকপিসহ গুরুত্বপূর্ণ কিছু নথি এবং তিনটি মোবাইলফোন। আটকদের বিরুদ্ধে মামলা প্রক্রিয়াধীন বলে জানান পুলিশের ওই কর্মকর্তা। "/>
  </head>
  <body>
    <article>
      <h1>'আল্লাহর দল'র তিন সদস্য ধরা</h1>
      <address><time datetime="2019-11-29T14:05:00+00:00">29 Nov 2019, 14:05</time> by <a rel="author">কালের কণ্ঠ অনলাইন</a></address>
      <p>চুয়াডাঙ্গায় অভিযান চালিয়ে জঙ্গি সংগঠন 'আল্লাহর দল'র তিন সদস্যকে আটক করা হয়েছে বলে দাবি করেছে র‌্যাব। আজ শুক্রবার (২৯ নভেম্বর) দুপুরে সংবাদ বিজ্ঞপ্তির মাধ্যমে এ দাবি করেছেন ঝিনাইদহ র‍্যাব-৬ এর কমান্ডার অতিরিক্ত পুলিশ সুপার মাসুদ আলম।</p>
      <p>আটকরা হলেন চুয়াডাঙ্গার সদর উপজেলার কুলচারা গ্রামের শামসুল হুদার ছেলে রুহুল আমিন (৪০), দামুড়হুদা উপজেলার গোপিনাথপুর গ্রামের মৃত আবজাল মণ্ডলের ছেলে কলম মণ্ডল (৩৯) এবং ঝিনাইদহের ভুটিয়ারগাতি গ্রামের আব্দুর রাজ্জাকের ছেলে নুর ইসলাম পাখি (৩৮)।</p>
      <p>পুলিশ সুপার মাসুদ আলমের ভাষ্যমতে, নিষিদ্ধ জঙ্গি সংগঠন 'আল্লাহর দল'র সদস্যরা বৃহস্পতিবার (২৮ নভেম্বর) দিবাগত রাতে সদর উপজেলার জাফরপুর সরকারি প্রাথমিক বিদ্যালয়ের মাঠে গোপন বৈঠক করছেন- এমন গোপন সংবাদের রাতেই সেখানে অভিযান চালানো হয়। এ সময় সেখান থেকে ওই তিন সক্রিয় সদস্যকে আটক করা হয়। এ সময় তাদের কাছ থেকে জব্দ করা হয় দুটি ধর্মীয় উগ্রবাদী লিফলেট, সংগঠনের সদস্যদের তালিকা, গোপন বৈঠকে সদস্যদের হাজিরার তালিকার ফটোকপিসহ গুরুত্বপূর্ণ কিছু নথি এবং তিনটি মোবাইলফোন।</p>
      <p>আটকদের বিরুদ্ধে মামলা প্রক্রিয়াধীন বলে জানান পুলিশের ওই কর্মকর্তা। </p>
    </article>
  </body>
</html>