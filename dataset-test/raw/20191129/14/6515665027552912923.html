<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3366811/bia-rasturila-mrezu-spijuna-bivsi-srpski-policajac-sprijunirao-za-hrvate-podnete-2-krivicne-prijave"/>
    <meta property="og:site_name" content="kurir.rs"/>
    <meta property="article:published_time" content="2019-11-29T14:29:00+00:00"/>
    <meta property="og:title" content="BIA RASTURILA MREŽU ŠPIJUNA: Bivši srpski policajac špijunirao za Hrvate, podnete 2 krivične prijave"/>
    <meta property="og:description" content="Bezbednosno-informativna agencija (BIA) podnela je 28. novembra, krivičnu prijavu Višem javnom tužilaštvu u Sremskoj Mitrovici protiv Nikole Kajkića i Dražena Letića, zbog postojanja osnova sumnje da su izvršili krivično delo špijunaža iz člana 315 Krivičnog ..."/>
  </head>
  <body>
    <article>
      <h6 class="kicker">krivično delo špijunaža</h6>
      <h1>BIA RASTURILA MREŽU ŠPIJUNA: Bivši srpski policajac špijunirao za Hrvate, podnete 2 krivične prijave</h1>
      <address>
        <time datetime="2019-11-29T14:29:00+00:00">29 Nov 2019, 14:29</time>
      </address>
      <p>Bezbednosno-informativna agencija (BIA) podnela je 28. novembra, krivičnu prijavu Višem javnom tužilaštvu u Sremskoj Mitrovici protiv Nikole Kajkića i Dražena Letića, zbog postojanja osnova sumnje da su izvršili krivično delo špijunaža iz člana 315 Krivičnog zakonika Srbije.</p>
      <p>U saopštenju BIA navodi se da je ta agencija, angažujući se na poslovima iz svoje nadležnosti, prikupila podatke koji ukazuju na postojanje osnovane sumnje da se Dražen Letić, bivši pripadnik MUP Srbije, svesno, tajno i organizovano, uz materijalnu nadoknadu, po nalozima pripadnika hrvatskih bezbednosnih i političkih struktura, te lica koja se nalaze u prikrivenoj službi Sigurnosno-obaveštajne agencije (SOA) Hrvatske, na teritoriji Srbije angažuje na prikupljanju informacija koje imaju obaveštajni karakter, prenošenju istih navedenim inostranim obaveštajnim činiocima, te preduzimanju drugih aktivnosti kojima pomaže rad hrvatskih obaveštajnih struktura, a koje su usmerene na ugrožavanje nacionalne bezbednosti Srbije, međunarodno-političkih i ekonomskih interesa naše zemlje.</p>
      <p>"Letić je deo saradničke mreže, sačinjene od više državljana Srbije, koju je tokom prethodnih godina oformio i koristio Nikola Kajkić, rođen 1973. godine, državljanin Hrvatske, inspektor u Odeljenju za terorizam i ekstremno nasilje u Policijskoj upravi Vukovarsko-sremskoj, predsednik Nacionalnog sindikata policije Hrvatske, za prikupljanje obaveštajnih informacija, za vrbovanje lica sa ovih prostora za saradnju sa hrvatskim pravosuđem, kao i za dolaženje do dokumentacije koja bi bila zloupotrebljena u spoljnopolitičke svrhe, u cilju diskreditacije Republike Srbije", saopštila je BIA.</p>
      <p>BIA navodi i da je Nikola Kajkić, svojevremeno, u periodu najintenzivnijeg korišćenja Letića u obaveštajne svrhe, obavljao i funkciju šefa ''Istražnog tima za ratne zločine'', koji su zajednički formirali MUP Hrvatske, Državno odvjetništvo Republike Hrvatske (DORH) i Sigurnosno-obaveštajna agencija Hrvatske, radi ponovnog pokretanja istražnih radnji u vezi sa ratnim zločinima, počinjenim protiv lica hrvatskog porekla u periodu građanskog rata u Hrvatskoj, a naročito u slučajevima koji su već okončani pravosnažnim presudama Posebnog odeljenja za ratne zločine Okružnog suda u Beogradu.</p>
      <p>"Agencija je ustanovila da je Nikola Kajkić svoje angažovanje na teritoriji Srbije sprovodio ilegalno, realizujući tajne, konspirativne i obaveštajne aktivnosti, mimo postojećih procedura i zvaničnih kanala komunikacije i saradnje, koji postoje između policijskih i pravosudnih struktura dve zemle, u vezi sa istragama i procesuiranjem okrivljenih u slučajevima počinjenih dela ratnog zločina u periodu građanskog rata u Hrvatskoj", piše u saopštenju, u kome se joŠ dodaje: "Navedeno je realizovao po nalogu hrvatske obaveštajne službe i desničarskih političkih struktura u Hrvatskoj, sa krajnjim ciljem da se pred međunarodnim instancama dovede u pitanje sposobnost pravosudnih institucija naše zemlje da postupaju u skladu sa zakonom, da se ukaže na navodni politički uticaj na pomenute odluke suda, te da se ugroze bezbednost, politički položaj i ekonomska stabilnost naše države".</p>
      <p>BIA napominje da je Letić 13. jula ove godine uhapšen u međunarodnoj policijskoj akciji Srbije, Hrvatske, Češke i Švajcarske u svojstvu pripadnika međunarodne organizovane kriminalne grupe, predvođene američkim državljaninom Majklom Dokovićem, pravog imena Iljmija Frljučkić, prilikom pokušaja krijumčarenja 600 kilograma kokaina vrednog oko 18 miliona evra iz Urugvaja u Švajcarsku.</p>
      <p>Nikola Kajkić trenutno je nedostupan istražnim organima Srbije i nalazi se van granica naše zemlje.</p>
      <p>(Kurir.rs/Tanjug)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3364917/razreseni-zbog-kompromitovanja-sluzbe-slabih-rezultata-u-radu-smenjen-prvi-covek-bia-u-nisu-i-njegov-zamenik"/>
      </related>
    </article>
  </body>
</html>