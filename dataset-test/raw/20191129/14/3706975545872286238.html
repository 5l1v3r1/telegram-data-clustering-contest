<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1983614_utok-nozom-na-london-bridge-si-vyziadal-jednu-obet-a-pat-zranenych"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-29T14:34:00+00:00"/>
    <meta property="og:title" content="Útok nožom na London Bridge si vyžiadal jednu obeť a päť zranených"/>
    <meta property="og:description" content="Pred streľbou sa strhla bitka."/>
  </head>
  <body>
    <article>
      <h1>Útok nožom na London Bridge si vyžiadal jednu obeť a päť zranených</h1>
      <h2>Pred streľbou sa strhla bitka.</h2>
      <address><time datetime="2019-11-29T14:34:00+00:00">29 Nov 2019, 14:34</time> by <a rel="author">LONDÝN/TASR</a></address>
      <p>Predpokladaný páchateľ v prípade piatkového útoku nožom v oblasti londýnskeho mosta London Bridge zomrel po tom, ako ho postrelili policajti. Útočník mal na sebe atrapu výbušného zariadenia. Polícia prípad vyhlásila za teroristický čin.</p>
      <p>Na tlačovej konferencii to v piatok večer oznámil predstaviteľ londýnskej metropolitnej polície a veliteľ špeciálnych jednotiek Neil Basu, píše televízia Sky News. Pri incidente utrpelo viacero ľudí zranenia. Basu počet zranených nespresnil.</p>
      <p>Políciu na miesto činu privolali o 13.58 h miestneho času (14.58 h SEČ). "Viacero ľudí bolo pobodaných. O zranených poskytneme bližšie podrobnosti, keď to bude možné," píše sa v oficiálnom vyhlásení metropolitnej polície, ktoré na svojom webe zverejnila Sky News. "V prvých fázach vyšetrovania sú stále okolnosti okolo incidentu nejasné."</p>
      <p>Na operácii sa podieľali záchranné zložky, príslušníci metropolitnej polície a polície mestskej časti City.</p>
      <p>Policajti celú oblasť uzavreli. Starosta Londýna Sadiq Kahn zverejnil na Twitteri vyhlásenie, v ktorom vyzval ľudí, aby sa danej oblasti vyhli.</p>
      <p>Streľbu potvrdil novinár BBC John McManus s tým, že videl skupinu mužov zapojených do bitky a takisto videl niekoho ležať na zemi. Na miesto následne prišli policajti a bolo počuť streľbu.</p>
      <p>"Pred niekoľkými minútami som kráčal cez London Bridge z južného brehu k severnému. Zdalo sa, že na druhej strane mosta prebieha boj, niekoľko mužov útočilo na jedného muža," povedal novinár pre BBC. Následne prišla rýchlo polícia a ozbrojené komando, na muža vypálili niekoľko striel.</p>
      <figure>
        <iframe src="https://www.youtube.com/embed/gAgijjUUQQA" width="640" height="360" data-service="Youtube" scrolling="no"/>
      </figure>
    </article>
  </body>
</html>