<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/126226/en-meso-antidraseon-i-black-friday-se-germania-kai-gallia"/>
    <meta property="og:site_name" content="Insider"/>
    <meta property="article:published_time" content="2019-11-29T14:22:00+00:00"/>
    <meta property="og:title" content="Εν μέσω αντιδράσεων η Black Friday σε Γερμανία και Γαλλία"/>
    <meta property="og:description" content="Απεργούν οι εργαζόμενοι της Amazon στη Γερμανία ενώ στη Γαλλία διαδηλωτές συγκεντρώθηκαν έξω από την έδρα της εταιρείας."/>
  </head>
  <body>
    <article>
      <h1>Εν μέσω αντιδράσεων η Black Friday σε Γερμανία και Γαλλία</h1>
      <h2>Απεργούν οι εργαζόμενοι της Amazon στη Γερμανία ενώ στη Γαλλία διαδηλωτές συγκεντρώθηκαν έξω από την έδρα της εταιρείας.</h2>
      <address>
        <time datetime="2019-11-29T14:22:00+00:00">29 Nov 2019, 14:22</time>
      </address>
      <p>Με απεργίες και αντιδράσεις «υποδέχθηκαν» τη <b>Black Friday</b> στη Γαλλία και τη Γερμανία.</p>
      <p>Στη <b>Γερμανία</b> εκατοντάδες εργαζόμενοι στην αμερικανική εταιρεία ηλεκτρονικού εμπορίου <b>Amazon</b> απεργούν, με αφορμή τη Black Friday, διεκδικώντας καλύτερους μισθούς και συνθήκες εργασίας.</p>
      <p>Η απεργία, η οποία οργανώθηκε από το <b>συνδικάτο Verdi</b>, αναμένεται να συνεχιστεί μέχρι την Τρίτη, δημιουργώντας αναστάτωση στη δραστηριότητα της Amazon και τη Δευτέρα, η οποία είναι επίσης ημέρα προώθησης των ηλεκτρονικών πωλήσεων λόγω <b>Cyber Monday</b>.</p>
      <p>«Πολλές εκατοντάδες» εργαζόμενοι της Amazon απεργούν σήμερα, δήλωσε στο Γαλλικό Πρακτορείο η εκπρόσωπος του<b> Verdi, Έβα Φέλπελ</b>. Σύμφωνα με την ίδια, η απεργία αφορά στα κέντρα διανομής της Amazon στη Λειψία, το Μπαντ Χέρσφελντ, το Κόμπλεντς, το Ράινμπεργκ, το Βέρνε και το Γκράμπεν.</p>
      <p>Το συνδικάτο κατηγορεί την <b>Amazon ό</b>τι «στερεί από το προσωπικό θεμελιώδη δικαιώματά του» και ότι το υποβάλλει «σε ακραία πίεση».</p>
      <p>Η Amazon από την πλευρά της ανακοίνωσε πως οι περισσότεροι από τους 13.000 εργαζομένους στα 13 κέντρα επιμελητείας που διαθέτει σε όλη τη Γερμανία θα εργαστούν «κανονικά» σήμερα.</p>
      <p>Στη <b>Γαλλία,</b> δεκάδες διαδηλωτές συγκεντρώθηκαν μπροστά στη γαλλική έδρα της Amazon σε προάστιο του Παρισιού. Με αφορμή τη Black Friday καταγγέλλουν την υπερκατανάλωση, σύμφωνα με το Γαλλικό Πρακτορείο.</p>
      <p>Οι διαδηλωτές, οι οποίοι συγκεντρώθηκαν έπειτα από έκκληση τη<b>ς Attac και της Greenpeace</b> γι' αυτή τη δράση, η οποία παρουσιάστηκε ως «μη βίαιη και χαρούμενη», ξεδίπλωσαν μπροστά στην έδρα της Amazon στο Κλισύ, κοντά στο Παρίσι, πανό που κατήγγελλαν τη γιγάντια εταιρεία του ηλεκτρονικού εμπορίου και στη συνέχεια κάθισαν στο σημείο αυτό φωνάζοντας «Λέμε στοπ στην Black Friday και στην ατιμωρισία» της Amazon.</p>
      <p>«Σήμερα η Amazon έχει τις εκπομπές αερίων του θερμοκηπίου που έχει ένα κράτος», κατήγγειλε στον τόπο της διαδήλωσης<b> ο Ζαν-Φρανσουά Ζουλιάρ, διευθυντής της Greenpeace στη Γαλλία.</b></p>
      <p>«Έχουμε ανάγκη περισσότερο παρά ποτέ από δράσεις πολιτικής ανυπακοής, επειδή η Amazon είναι ένα σύμβολο ατιμωρησίας», κυρίως φορολογικής, δήλωσε <b>η ευρωβουλευτής του ριζοσπαστικού αριστερού κόμματος Ανυπότακτη Γαλλία (LFI) Μανόν Ομπρί.</b></p>
      <p>
        <i>Πηγή φωτογραφίας: twitter</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/126206/anatolitiko-pazari-tis-agkyras-sti-notioanatoliki-mesogeio"/>
        <a href="https://www.insider.gr/eidiseis/kosmos/126203/listeia-sti-dresdi-antamoibi-500000-eyro-se-opoion-ehei-plirofories"/>
        <a href="https://www.insider.gr/eidiseis/kosmos/126199/seismos-synehizontai-oi-ereynes-stoys-49-oi-nekroi-stin-albania-vids"/>
      </related>
    </article>
  </body>
</html>