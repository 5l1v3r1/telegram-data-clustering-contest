<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a548092/Merkel-prva-nemacka-kancelarka-u-poseti-Ausvicu-nakon-24-godine.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T14:52:00+00:00"/>
    <meta property="og:title" content="Merkel prva nemačka kancelarka u poseti Aušvicu nakon 24 godine"/>
    <meta property="og:description" content="Nemačka kancelarka Angela Merkel posetiće Aušvic po prvi put sledećeg petka, rekla je portparolka nemačke vlade,..."/>
  </head>
  <body>
    <article>
      <h1>Merkel prva nemačka kancelarka u poseti Aušvicu nakon 24 godine</h1>
      <address>
        <time datetime="2019-11-29T14:52:00+00:00">29 Nov 2019, 14:52</time>
      </address>
      <p>Nemačka kancelarka Angela Merkel posetiće Aušvic po prvi put sledećeg petka, rekla je portparolka nemačke vlade, uoči obeležavanja 75. godišnjice oslobađanja tog nacističkog logora koji se nalazio na teritoriji današnje Poljske.</p>
      <p>Merkel će biti prva predsednica nemačke vlade u 24 godine koja će posetiti taj bivši koncentracioni logor u kome je ubijeno gotovo milion Jevreja.</p>
      <p>"Ona odgovara na poziv Udruženja Aušvic-Birkenau povodom deset godina postojanja", rekla je portparolka nemačke vlade Ulrike Demer.</p>
      <p>Merkel, u čijoj će pratnji biti poljski premijer Mateus Moravijecki, odaće počast žrtvama minutom ćutanja ispred Zida smrti u Aušvicu ispred kojeg su streljane hiljade zarobljenika, kazala je. Potom će posetiti logor Birkenau gde će održati govor i potom položiti venac, kazala je.</p>
      <p>Merkel je već posetila logore Buhenvald i Dahau u Nemačkoj, a njena poseta biće tek treća poseta nekog nemačkog kancelara Aušvicu od završetka Drugog svetskog rata.</p>
      <p>Helmut Šmit bio je prvi nemački kancelar koji je to učinio 32 godine nakon što je Crvena armija oslobodila logor 27. januara 1945. Helmut Kol je Aušvic posetio dva puta, 1989. i 1995.</p>
      <p>Tokom Drugog svetskog rata, gotovo 1,1 milion ljudi, od kojih gotovo milion Jevreja, ubijeno je u tom nacističkom logoru na jugu tada okupirane Poljske.</p>
    </article>
  </body>
</html>