<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/sd-topp-atalas-for-sexuellt-ofredande-5462364.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T14:13:31+00:00"/>
    <meta property="og:title" content="SD-topp åtalas för sexuellt ofredande"/>
    <meta property="og:description" content="Brott Sverigedemokraternas EU-parlamentariker Peter Lundgren åtalas vid Jönköpings tingsrätt för sexuellt ofredande, alternativt ofredande. Enligt Åklagarmyndigheten ska brottet ha begåtts på ett hote"/>
  </head>
  <body>
    <article>
      <h1>SD-topp åtalas för sexuellt ofredande</h1>
      <h2>Brott Sverigedemokraternas EU-parlamentariker Peter Lundgren åtalas vid Jönköpings tingsrätt för sexuellt ofredande, alternativt ofredande. Enligt Åklagarmyndigheten ska brottet ha begåtts på ett hotellrum i Nacka i mars 2018.</h2>
      <address><time datetime="2019-11-29T14:13:31+00:00">29 Nov 2019, 14:13</time> by <a rel="author">TT</a></address>
      <figure>
        <img src="https://img8.ntm.eu/unt/public/img/5462365/1129151504/sverigedemokraternas-eu-parlam?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Fredrik Persson/TT | Sverigedemokraternas EU-parlamentariker Peter Lundgren åtalas. Arkivbild.</figcaption>
      </figure>
      <p>Enligt stämningsansökan bekräftar Peter Lundgren händelseförloppet men förnekar brott.</p>
      <p>"För mig har det stått klart från allra första stund att detta inte är en fråga för svenskt rättsväsende, en hållning jag vidhåller även nu, när vittnesmål inkommit men också efter förhör med målsägande. Inga oegentligheter har helt enkelt skett", skriver Peter Lundgren i en skriftlig kommentar till TT.</p>
      <h3>Inspelat samtal</h3>
      <p>Det var i maj som tidningen Expressen avslöjade att Peter Lundgren tagit en partikamrat på brösten mot hennes vilja under en fest. Dåvarande EU-parlamentarikern Kristina Winberg spelade in ett samtal med kvinnan efter händelsen. Efter Expressens avslöjande meddelade SD att Winberg petats från partiets EU-vallista.</p>
      <p>Peter Lundgren i sin tur anmälde Kristina Winberg för förtal, men den anmälan lades ned.</p>
      <p>Chefsåklagare Maria Sterup vid Särskilda åklagarkammaren har lett förundersökningen.</p>
      <blockquote>Jag har gått igenom förundersökningsmaterialet och bedömer att det håller för en fällande som, säger Maria Sterup.</blockquote>
      <h3>"Utagerat"</h3>
      <p>Sverigedemokraternas presschef Henrik Gustafsson skriver i en kommentar till TT att partiet tidigare haft "en god dialog med berörda parter och har därför sett ärendet som utagerat".</p>
      <p>Partiet verkar, utifrån det skriftliga svaret, inte ha någon ambition att agera mot Peter Lundgren i nuläget.</p>
      <p>"Sett till de nya uppgifter som framkommit får vi invänta den process vår rättsvårdande myndighet nu genomför. Något vi naturligtvis kommer att bevaka och följa", skriver Gustafsson.</p>
      <p>En EU-parlamentariker är i princip immun mot åtal, men immuniteten kan hävas av en majoritet av parlamentet. För brott begångna utanför tjänsten brukar det vara en formalitet att den hävs.</p>
    </article>
  </body>
</html>