<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191953/empresonen/tres/pedofils/tortosa/seguien/llibertat/fins/es/dictes/sentencia"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T14:24:00+00:00"/>
    <meta property="og:title" content="Empresonen els tres pedòfils de Tortosa que seguien en llibertat fins que es dictés sentència"/>
    <meta property="og:description" content="Ja hi havia un membre de la xarxa empresonat i tres s'han donat a la fuga"/>
  </head>
  <body>
    <article>
      <h1>Empresonen els tres pedòfils de Tortosa que seguien en llibertat fins que es dictés sentència</h1>
      <h2>Ja hi havia un membre de la xarxa empresonat i tres s'han donat a la fuga</h2>
      <address>
        <time datetime="2019-11-29T14:24:00+00:00">29 Nov 2019, 14:24</time>
      </address>
      <p>L'Audiència de Tarragona ha decretat presó provisional, almenys fins que dicti sentència, per als tres membres de la <a href="https://www.naciodigital.cat/tarragona/noticia/34572/acaba/judici/contra/xarxa/pornografia/infantil/amb/tres/fugits/tarragona">xarxa d'abús de menors i pornografia infantil </a>que es trobaven en llibertat, segons han confirmat a l'ACN fonts judicials. El tribunal vol evitar que fugin, com han fet els tres principals acusats de la xarxa –dos d'ells van deixar de comparèixer una setmana després de començar la vista<br/><br/>El judici va quedar dijous vist per a sentència i, tant la fiscalia com l'acusació particular, van mantenir la petició inicial de més de 3.700 anys de presó per als quatre individus que s'han acabat jutjant.<br/><br/><b>Ja hi ha un quart acusat empresonat</b><br/>  Els tres individus que ingressaran a presó són Martín Rafael C., per qui la fiscalia demana 1.016 anys de presó; José C., que afronta una petició de 1.088 anys, i Miguel A., amb una petició de 576 anys. Tots estan acusats dels suposats delictes de corrupció de menors, abusos sexuals, distribució de pornografia infantil i pertinença a organització criminal.<br/><br/>A més, Fernando A., que afronta 1.028 anys, és l'únic que ja es trobava en presó provisional abans de començar el judici perquè no va arribar a pagar la fiança. La resta sí que van fer-ho i van poder sortir en llibertat després de passar un parell d'anys engarjolats.<br/><br/>Aquest divendres, però, el tribunal ha comunicat en persona als tres presumptes pedòfils que estaven lliures que hauran d'ingressar al centre penitenciari -inicialment al de Mas d'Enric- almenys fins que es faci pública la sentència, probablement a final de gener. Pel que fa a l'individu que ja estava empresonat, el tribunal li ha retirat l'opció de quedar lliure sota fiança.<br/><br/><b>Tres acusats fugits</b><br/><br/>En paral·lel, continuen en crida i cerca els tres processats fugits, per qui l'Audiència hauria de fer un nou judici si fossin localitzats. Aquests individus declarats en rebel·lia són el presumpte cervell de la trama, Jean Luc A., que s'enfrontava a 1.179 anys de presó; Christian Bernard G., per qui la fiscalia demanava 720 anys de privació de llibertat, i Youness N., que afrontava una pena de 710 anys de presó.<br/><br/><b>La principal xarxa de pornografia infantil detectada a Catalunya</b><br/><br/>Segons la fiscalia, la xarxa es dedicava a abusar sexualment de menors i gravar pornografia infantil. L’alerta d’un centre de menors de Tortosa va permetre destapar el grup i detenir set persones entre els anys 2015 i 2016 a la capital del Baix Ebre, Cubelles, Xàbia, València i Barakaldo. Inicialment, la fiscalia demanava, en conjunt, 6.317 anys de presó.<br/><br/>La intervenció dels Mossos d'Esquadra i la Guàrdia Civil va permetre desmantellar la xarxa i comprovar que havien captat els menors a Tortosa, Barcelona, València, el Marroc, Tailàndia, Romania o Vietnam, entre d’altres indrets. Els agents també van trobar més d'un milió de vídeos i fotografies pornogràfiques. Finalment, van poder identificar 103 víctimes, set de les quals eren menors tutelats per la Generalitat a qui pagaven entre deu i vint euros a canvi d'actes sexuals. Segons la policia, es tracta de la xarxa de pornografia infantil més gran detectada mai a Catalunya.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>