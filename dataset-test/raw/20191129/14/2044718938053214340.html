<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/11/29/2019-forma-1-abu-dzabi-nagydij-2-szabadedzes/"/>
    <meta property="og:site_name" content="Vezess"/>
    <meta property="article:published_time" content="2019-11-29T14:56:55+00:00"/>
    <meta property="og:title" content="F1: Versenybaleset a második szabadedzésen"/>
    <meta property="og:description" content="Érdekesen alakult a szezonzáró Abu-dzabi Nagydíj második szabadedzése: ketten Sebastian vetel korábbi incidenség másolták, míg a haasos Romain Grosjean a mercedeses Valtteri Bottasszal ütközött, de így a finn zárt az élen."/>
  </head>
  <body>
    <article>
      <h1>F1: Versenybaleset a második szabadedzésen</h1>
      <h2>2019 Forma-1 Abu-dzabi Nagydíj, 2. szabadedzés</h2>
      <address><time datetime="2019-11-29T14:56:55+00:00">29 Nov 2019, 14:56</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>Érdekesen alakult a szezonzáró Abu-dzabi Nagydíj második szabadedzése: ketten Sebastian vetel korábbi incidenség másolták, míg a haasos Romain Grosjean a mercedeses Valtteri Bottasszal ütközött, de így a finn zárt az élen.</b>
      </p>
      <p>A Yas Marina pályán naplemente mellett folytatódott a 2019-es Forma-1-es idény utolsó fordulója, az Abu-dzabi Nagydíj a második szabadedzéssel.</p>
      <p>Ahogy a korábbi gyakorlás <a href="https://www.vezess.hu/forma-1/2019/11/29/2019-forma-1-abu-dzabi-nagydij-1-szabadedzes/">beszámolójában</a> kiemeltük, az akkori körülmények miatt egyáltalán nem voltak mérvadóak az eredmények, az alkonyatban kezdődő, reflektorfényben, este záruló edzés viszont már viszonylag reális és sokkal szorosabb képet mutatott.</p>
      <p>Az élen másodszorra is a friss motorral szerelt Mercedest terelgető Valterri Bottas zárt, mögötte a sebességváltóval még most is egy kicsit küszködő csapattársa, Lewis Hamilton, őket a Ferrari és a Red Bull párosa követte Sebastain Vettel, Charles Leclerc és Max Verstappen, Alexander Albon sorrendben.</p>
      <figure>
        <iframe data-src="https://twitter.com/F1/status/1200402397354450944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A különbségek sokkal kisebbek voltak, mint “délelőtt”, a top5-öt fél másodperc fogta össze, a nagycsapatok pilótái közül csak Albonnak volt nagyobb lemaradása a maga egy másodpercével.</p>
      <p>A Haasnál verhetik a fejüket a falba, amiért idén annyira tévútra jutottak a fejlesztésekkel, és amiért nem hallgattak Romain Grosjeanra, aki a nagy frissítési csomag barcelonai bevetésekor rögtön szólt, hogy nem jó az irány, hiszen a francia most, a szezonzárón a februári téli teszten használt specifikációval lett a 7. a nagyok mögött.</p>
      <p>A top10 végében a Racing Point-os Sergio Perez, valamint a Toro Rosso pilótái sorakoztak.</p>
      <figure>
        <iframe data-src="https://twitter.com/Secteur_F1/status/1200429443040366593?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Grosjean azért nem lehetett büszke magára az edzés végén, ugyanis csúnya incidensbe keveredett: a 11-es kanyarban ráfordult a mellette elmenni kívánó Bottasra, rendes versenybalesetet hoztak össze a tét nélküli gyakorláson. A francia nem tudta folytatni, de a finn autóját kijavították, és a végén még kiment pár körre. A versenyzőket vizsgálat alá vonták, mindketten mehetnek a stewardokhoz.</p>
      <figure>
        <iframe data-src="https://twitter.com/F1/status/1200407685755260932?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Másoknál is akadtak húzós momentumok: Charles Leclerc az első félóra végén a 19-es kanyar kijáratánál vágta a szalagkorlátnak a Ferrarit, hasonlóan, bár nem ugyanúgy, mint csapattársa, Vettel az első edzésen. A monacói vissza tudott térni a bokszutcába, kis vizsgálat és javítás után folytatta is a körözést.</p>
      <figure>
        <iframe data-src="https://twitter.com/F1/status/1200411849302429696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>20 perccel később Vettelt még hívebben másolta az Alfa Romeó-s Antonio Giovinazzi, az olasz a némethez hasonlóan meg is pördült a 19-es kanyarban, de szerencséjére az ő autója nem törött.</p>
      <p>A 2019-es szezon utolsó időmérője, azaz az Abu-dzabi Nagydíj kvalifikációja szombaton magyar idő szerint 14 órakor kezdődik.</p>
      <figure>
        <img src="https://vezess2.p3k.hu/app/uploads/2019/11/abu_edz_2-700x394.jpg"/>
      </figure>
      <footer>Forrás: Kép: Forma-1</footer>
    </article>
  </body>
</html>