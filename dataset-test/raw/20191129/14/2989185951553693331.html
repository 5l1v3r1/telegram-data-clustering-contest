<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/sport/427950-anglia-ni-podkrepi-v-borbata-s-rasizma"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T14:08:00+00:00"/>
    <meta property="og:title" content="Англия ни подкрепи в борбата с расизма"/>
    <meta property="og:description" content="Президентът на футболната асоциация изпрати официално писмо"/>
  </head>
  <body>
    <article>
      <h1>Англия ни подкрепи в борбата с расизма</h1>
      <address><time datetime="2019-11-29T14:08:00+00:00">29 Nov 2019, 14:08</time> by <a rel="author" href="https://fakti.bg/author/4" target="_blank">Павел Ковачев</a></address>
      <p>Президентът на Английската футболна асоциация Грег Кларк изпрати официално писмо до българския си колега Михаил Касабов, в което изрази подкрепата си към кампанията на Българския футболен съюз „Scarf of Respect“ и усилията в борбата срещу расизма и ксенофобията от страна на родната централа.<br/><br/>Както е известно, след старта на съвместната кампания на БФС и рекламната агенция NEXT-DC, до целия английски национален отбор бяха изпратени шалове с послание за взаимно уважение между двете държави и във футбола като цяло.</p>
      <p>„Скъпи Михаил, от името на цялата Английска футболна асоциация бих желал да ти благодаря за жеста към нашите футболисти и за отдадеността Ви в борбата срещу расизма. Както много пъти съм споменавал, и ние се противопоставяме категорично на този сериозен проблем и именно за това адмирираме всички действия на нашите европейски колеги в тази насока. Намирам жеста Ви за изключително уместен и съм сигурен, че играчите на английския национален отбор с радост ще носят шала на взаимното уважение“, се казва в обръщението на г-н Кларк.</p>
      <p>От своя страна временно изпълняващият длъжността президент на БФС Михаил Касабов благодари за подкрепата и подчерта, че стремежът към толерантност на терена и по трибуните би трябвало да бъде основна цел на всички хора, отдадени на футболната игра. Специалните шалове на уважението могат да бъдат поръчани от онлайн магазина на БФС – bfunion.shop, като всички събрани средства ще бъдат дарени на благотворителна кампания, организирана от УЕФА.</p>
    </article>
  </body>
</html>