<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/hoppa-itt-az-uj-internetes-kihivas-amit-valamiert-csak-nok-kepesek-megcsinalni-video/187587"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="Hoppá! Itt az új internetes kihívás, amit valamiért csak nők képesek megcsinálni – videó"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Hoppá! Itt az új internetes kihívás, amit valamiért csak nők képesek megcsinálni – videó</mark>
      </h1>
      <address><time datetime="2019-11-29T14:00:00+00:00">29 Nov 2019, 14:00</time> by <a rel="author">Bors</a></address>
      <p>Valósággal elárasztotta az internetet egy páros videója, melyben ugyanazt a feladatot próbálják mindketten végrehajtani. A szék-kihívás lényege, hogy a faltól számított pontosan két lépés távolságból 90 fokban lehajolunk, fejünket a falnak támasztjuk, majd felemelünk egy széket és felállunk.</p>
      <p>A páros videójában a nőnek hiba nélkül sikerült megoldani a feladatot, ám kedvese egyszerűen képtelen volt rá. Az internet népének sem kellett több: férfiak és nők egyaránt elkezdtek otthon székeket emelgetni, és videóra is vették próbálkozásaikat. Az eredmény a legtöbb esetben megdöbbentő volt, ugyanis miközben a nők gond nélkül felálltak a székkel, a férfiaknak nem sikerült.</p>
      <figure>
        <iframe src="https://www.youtube.com/embed/DoN6bZddDlw" width="650" height="366" data-service="Youtube" scrolling="no"/>
      </figure>
      <p>Az eset annyira felkavarta a közösségi médiát, hogy azóta is sokan magyarázat után kutatnak. Egy amerikai tudós, Jeremy Johnson is végignézett néhány szék-kihívásos videót, mire meglepő megoldást ismertetett:</p>
      <p>– Érdekes megfigyelni, hogy rengeteg nő teljesíti a feladatot, miközben a legtöbb férfi képtelen rá. Hogy miért? A tömegeloszlás és a súlypont felelős érte. A nőknél jellemzően csípőtájékra nehezedik a legnagyobb tömeg, míg a férfiaknál ez jóval feljebb helyezkedik. Így tehát a legtöbb nő súlyuk nagy részét a lábuk felett viseli, a férfiak azonban a szék felett, ezért nehezebb számukra a szék megemelése ebben a pozícióban – magyarázta Johnson.</p>
      <figure>
        <embed-post data-src="https://www.instagram.com/p/B5buvU2AuJL" data-service="Instagram"/>
      </figure>
      <figure>
        <embed-post data-src="https://www.instagram.com/p/B5bufBOAXs2" data-service="Instagram"/>
      </figure>
      <p>A Cambridge-i Egyetem egyik professzora, Brian Ford azonban azt mondja, a lábfejek mérete a titok.</p>
      <p>– Igaz, hogy a nők súlypontja néhány centiméterrel lejjebb helyezkedik a férfiakénál, de erre a trükkre nem ez a magyarázat. A férfiak lábfeje hosszabb, mint a nőké, ezért a két lépés távolság egy férfinak nagyjából 60 centiméter, míg egy nő számára csupán 50 körül lesz. Ez azt jelenti, hogy a férfiak távolabb állnak a faltól, ezért inkább előre dőlnek, míg mivel a nők közelebb helyezkednek a falhoz, ők hátra dőlnek – így egyszerűbb az emelés is – részletezte Ford.</p>
      <figure>
        <embed-post data-src="https://www.instagram.com/p/B5BXP67DkwI" data-service="Instagram"/>
      </figure>
      <p>Létezik persze olyan felvétel is, melyen a férfi gond nélkül felemeli a széket, a nő pedig nem képes rá. Bármi is a rejtély megoldása, egészen elképesztő, hogy ugyanazon gyakorlatot férfi és nő eltérően képes végrehajtani.</p>
    </article>
  </body>
</html>