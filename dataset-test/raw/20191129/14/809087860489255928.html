<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/2010-2019+Retrospekcje.+Nowy+numer+%22Ekran%C3%B3w%22+ju%C5%BC+w+sprzeda%C5%BCy-135676"/>
    <meta property="og:site_name" content="Filmweb"/>
    <meta property="article:published_time" content="2019-11-29T14:34:40+00:00"/>
    <meta property="og:title" content="2010-2019 Retrospekcje. Nowy numer &quot;Ekranów&quot; już w sprzedaży"/>
    <meta property="og:description" content="Przyglądamy się temu, co lata 2010-2019 przyniosły nam w korporacyjnym świecie Hollywoodu, globalnym arthousie, polskim kinie oraz na kilku innych wybranych przez nas polach."/>
  </head>
  <body>
    <article>
      <h1>2010-2019 Retrospekcje. Nowy numer "Ekranów" już w sprzedaży</h1>
      <address>
        <time datetime="2019-11-29T14:34:40+00:00">29 Nov 2019, 14:34</time>
      </address>
      <p>Koniec 2019 roku skłania do sporządzania rankingów, podsumowań i zestawień. Te bardziej rozbudowane, pełnowymiarowe kryją w sobie obietnicę syntezy i spojrzenia z lotu ptaka na dane zjawisko bądź okres, wychwycenia z dystansu tego, co umyka w natłoku codziennych doniesień i filmowych wrażeń. Z kolei treściwe, łatwo przyswajalne i potencjalnie skandalizujące listy, spisy, hierarchie niosą ze sobą nierzadko moc fanowskiego uniesienia.</p>
      <p>Z tego powodu w tym numerze "Ekranów" przedstawiamy stworzony przy pomocy całego grona znakomitych autorów i współpracowników swego rodzaju raport na temat kina ostatniej dekady. Przyglądamy się temu, co lata 2010-2019 przyniosły nam w korporacyjnym świecie Hollywoodu, globalnym arthousie, polskim kinie oraz na kilku innych wybranych przez nas polach. <br/><br/>Mamy nadzieję w tym różnorodnym zestawie zawrzeć wszystkie najlepsze cechy podsumowujących tekstów – zarówno pogłębione analizy najistotniejszych zjawisk i trendów, które rozwijały się na naszych oczach, jak też nieco luźniejsze formy, wśród których znajdzie się miejsce na ikoniczne lub szczególnie znamienne wypowiedzi, naszą subiektywną propozycję największych reżyserskich odkryć i wreszcie "lożę dekady", czyli zweryfikowane i uzupełnione liczbowe podsumowanie najlepszych tytułów ostatniego dziesięciolecia, dokonane przez stałych gości naszej "loży bocznej". Nadziei na to, że udało nam się w ten sposób uchwycić jakiś istotny rys współczesnego kina, towarzyszy jednak nieuchronna niepewność tych diagnoz. Z niesłabnącą ciekawością czekamy nie tylko na to, co przyniesie nam kino, ale też to, co pokaże nam jego historia. <br/><br/>Ekrany do nabycia: <br/><br/>- <a href="http://sklep.ekrany.org.pl/">Sklep</a> <br/>- Kino Pod Baranami <br/>- Księgarnie ArtBookstore <br/>- Salony prasowe Empik</p>
    </article>
  </body>
</html>