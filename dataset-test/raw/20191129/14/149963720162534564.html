<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/microsoft-surface-laptop-3-konecne-notebook-jak-ma-byt--test/sc-3-a-201406/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-11-29T14:30:00+00:00"/>
    <meta property="og:title" content="Microsoft Surface Laptop 3: konečně notebook, jak má být | Test"/>
    <meta property="og:description" content="Nová generace Laptopu 3 přináší hlavně USB-C konektor • Použité procesory Core už mají výkonnější grafiku • Nová kovová varianta osloví ty, kteří nevěří látkové úpravě"/>
  </head>
  <body>
    <article>
      <h1>Microsoft Surface Laptop 3: konečně notebook, jak má být | Test</h1>
      <address><time datetime="2019-11-29T14:30:00+00:00">29 Nov 2019, 14:30</time> by <a rel="author">Tomáš Holčík</a></address>
      <ul>
        <li>Nová generace Laptopu 3 přináší hlavně USB-C konektor</li>
        <li>Použité procesory Core už mají výkonnější grafiku</li>
        <li>Nová kovová varianta osloví ty, kteří nevěří látkové úpravě</li>
      </ul>
      <p>Notebook od Microsoftu má mezi ostatní konkurencí mimořádné postavení. Nehoní se za dobře vypadajícími tabulkovými parametry a soustředí se především na dobrý pocit z používání. Ač „pocit“ může v případě počítače působit jako prázdný pojem, v případě Microsoft Surface Laptopu je prostě výkon vyhovující, rozlišení displeje optimální a ergonomie používání příkladná.</p>
      <p>Letos tu máme třetí generaci Surface Laptopu a popravdě vypadá na pohled zcela identicky jako ty předchozí. Zatímco ale loňskou generaci jsme mohli vnímat spíše jen jako desetinové vylepšení, Surface Laptop 3 si opravdu zaslouží navýšení čísla generace.</p>
      <aside><b>Microsoft Surface Laptop 3</b><br/>Core i5-1035G7 ● Iris Plus ● 8 GB LPDDR4x ● 13,5" 2256 × 1504 IPS lesklý dotykový + pero (jas 405 nits, dE 0,66) ● 256 GB NVMe SSD ● USB 3.0, USB-C, audio, Surface konektor ● 802.11ax 2×2, Bluetooth 5.0 ● 47,7 Wh ● 30,8 × 22,3 × 1,45 cm ● 1,29 kg<br/><b>Cena:</b> 37 990 Kč</aside>
      <p>Microsoft u novinky především opravil to, co se Surface Laptopu vytýká už od uvedení první generace. Konečně je tu totiž USB-C. Tento dnes již standardní konektor nahradil na levém boku miniDisplayPort a poslouží kromě USB i jako výstup obrazu nebo vstup napájení.</p>
      <p>Bohužel nejde o Thunderbolt 3, takže musíte zapomenout na externí grafickou kartu. Důvodem je zřejmě srovnání parametrů s novou 15“ verzí Surface Laptopu, kterou pohání procesor AMD bez vestavěné podpory pro Thunderbolt.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=765417354">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=765417354"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=765100593">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=765100593"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=764765200">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=764765200"/>
          </a>
        </figure>
        <figcaption>aby se vám s notebookem dobře žilo </figcaption>
      </slideshow>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=419737824">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=419737824"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=855408271">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=855408271"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=853936266">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=853936266"/>
          </a>
        </figure>
        <figcaption>Srovnání s předchozí generací: kov místo Alcantary, větší touchpad a hlavně USB-C</figcaption>
      </slideshow>
      <p>Další novinkou je větší touchpad. Není sice tak obří jako na Macboocích, ale stále se v konkurenci Windows notebooků řadí k těm větším. Navíc si Microsoft na jeho ovladačích a reakci na stisk dal záležet, takže se jedná i o jeden z nejlepších touchpadů.</p>
      <h3>Kdo se bojí Alcantary, může mít kov</h3>
      <p>Zcela zásadní novinkou je pak nové celokovové provedení. Černý menší Surface Laptop 3 a všechny 15“ verze totiž kolem klávesnice mají hliník a nikoli látku připomínající Alcantaru. Osobně více fandím látkové úpravě, která je na omak příjemnější, zásadně se nešpiní a nejsou na ní vidět otisky jako na kovové úpravě.</p>
      <p>Ani kovová úprava klávesnice ale nic nemění na nízké hmotnosti notebooku nebo příjemně tlumeném dosednutí displeje při zavření víka. Celokovové černé provedení pak působí ještě víc nenápadným dojmem a lépe stíní pronikání podsvícení kláves do okolí.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=853656772">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=853656772"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=856954807">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=856954807"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=855799563">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=855799563"/>
          </a>
        </figure>
        <figcaption>Nad displejem je kamera pro přihlašování, rozložení klávesnice se trochu upravilo, stále je ale skvělá. Fn s diodou funguje i jako Fn-Lock</figcaption>
      </slideshow>
      <p>Klávesnice zůstává stále výborná s jasným příjemným stiskem, nicméně Microsoft změnil funkce F kláves v horní řadě, kde především přesunul podsvícení klávesnice na F1. Při zhasnuté klávesnici to tedy lépe trefíte i poslepu. Stále platí, že prodejní verze Surface Laptopu nemá české popisky na klávesnici, ale brněnská firma doplňující popisky na klávesnice Surface Pro je už nachystaná i na nové Laptopy. Dodatečně si je tedy můžete nechat doplnit a o podsvícení popisků nepřijdete.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=987335014"/>
        <figcaption>
          <a href="https://www.zive.cz/clanky/microsoft-surface-pro-7-konecne-s-usb-c-a-ceskou-klavesnici/sc-3-a-201176/default.aspx">Microsoft Surface Pro 7: konečně s USB-C a českou klávesnicí</a>
        </figcaption>
      </figure>
      <p>I v případě kovové klávesnice se nemění umístění reproduktorů přímo v klávesnici. Díky tomu nikde po stranách neruší mřížka reproduktorů, a přitom jasný zřetelný zvuk míří přímo na uživatele.</p>
      <h3>Unikátní displej: poměr stran, rozlišení i barvy </h3>
      <p>Surface Laptop jednoznačně zaujme svým displejem. Jednak má pro práci mnohem příjemnější poměr stran 3:2, který kupodivu ve světě Windows notebooků nabízí jen Huawei (ten se ovšem potýká s řadou dalších politických problémů, takže jeho notebooky jsou na vedlejší koleji). Na displeji s úhlopříčkou 13,5“ pak najdete zcela nezvyklé rozlišení 2256 × 1504. To je dostatečně jemné (201 ppi), aby vás nerušily viditelné pixely, stejně tak dostatečně malé, aby ho bez problémů utáhla i grafika na procesoru.</p>
      <figure>
        <img src="https://www.zive.cz/GetThumbNail.aspx?id_file=949198941&amp;width=300&amp;height=128&amp;q=80"/>
        <figcaption>Podobně přesně zkalibrovaný displej jinde nenajdete</figcaption>
      </figure>
      <p>Displej je jinak samozřejmě dotykový a podporuje ovládání perem, byť pro psaní perem není sklon displeje zrovna ideální. Jestli opravdu potřebujete psát perem po displeji, spokojenější budete se Surface Pro.</p>
      <p>Především je ale displej naprosto přesně zkalibrovaný. Naměřil jsem u něj přesnost sRGB s odchylkou pouze dE 0,66. Takovou přesnost nenajdete ani na mnohých profesionálně kalibrovaných displejích. Tady to stačí vytáhnout z krabice a máte barvy, jak když střelí. Displej se současně může pochlubit příjemným jasem přes 400 nitů, který dokáže vyrovnat i pochopitelnou lesklou úpravu displeje.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=418265819">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=418265819"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=768025970">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=768025970"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=860755934">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=860755934"/>
          </a>
        </figure>
        <figcaption>USB a USB-C musí stačit na vše ostatní. Je to stále Surface, takže na zdroji je další USB pro nabíjení a na displeji lze použít stylus</figcaption>
      </slideshow>
      <h3>Nyní s rychlejší grafikou</h3>
      <p>Nový menší Surface Laptop 3 pohání Core i 10. generace, v našem případě Core i5-1035G7. G7 na konci znamená integrovanou grafiku Iris Plus s výkonem kousek pod MX250 od Nvidie. Oproti loňské generaci jde o zhruba dvojnásobné zlepšení grafického výkonu při zachování výdrže. Navíc díky novému procesoru je uvnitř podpora pro Wi-Fi 6, větší 15“ Laptop 3 umí jen 802.11ac.</p>
      <p>Základních 8 GB paměti v podstatě stačí, kritiku ale zaslouží kapacita nabízených disků. Základní Surface Laptop 3 za 30 tisíc totiž nabízí jen 128 GB a za navýšení na 256 GB si připlatíte 8 tisíc, tedy hodnotu, za kterou jinde získáte 1 TB navíc.</p>
      <p>Nový Surface Laptop 3 lze oproti předchůdcům rozšroubovat a dostat se alespoň k disku, Microsoft ale použil miniaturní SSD, které aktuálně nabízí jen Toshiba a ta jej neprodává koncovým zákazníkům. Ač se tedy snadněji dostanete dovnitř, vlastní levné SSD si nenainstalujete.</p>
      <h3>Naměřili jsme</h3>
      <table bordered="">
        <tr>
          <th>
            <b> </b>
          </th>
          <th align="right">
            <b>Surface Laptop 3</b>
          </th>
          <th align="right">
            <b>
              <a href="https://www.zive.cz/clanky/od-huawei-uz-muzete-mit-i-notebook-otestovali-jsme-matebook-x-pro/sc-3-a-198326/default.aspx">Matebook X Pro</a>
            </b>
          </th>
          <th align="right">
            <b>
              <a href="https://www.zive.cz/clanky/surface-laptop-2-cenove-dostupny-dukaz-ze-uz-to-microsoft-umi-jako-apple/sc-3-a-198064/default.aspx">Surface Laptop 2</a>
            </b>
          </th>
        </tr>
        <tr>
          <td>procesor</td>
          <td align="right">Core i5-1035G7</td>
          <td align="right">Core i7-8550U</td>
          <td align="right">Core i5-8250U</td>
        </tr>
        <tr>
          <td>grafika</td>
          <td align="right">Iris Plus</td>
          <td align="right">GeForce MX150</td>
          <td align="right">UHD Graphics 620</td>
        </tr>
        <tr>
          <td>paměť</td>
          <td align="right">8 GB LPDDR4x</td>
          <td align="right">16 GB DDR3</td>
          <td align="right">8 GB DDR3</td>
        </tr>
        <tr>
          <td colspan="4">
            <b>3DMark</b>
          </td>
        </tr>
        <tr>
          <td>Cloud Gate</td>
          <td align="right">-</td>
          <td align="right">9 449</td>
          <td align="right">8 898</td>
        </tr>
        <tr>
          <td>Sky Diver</td>
          <td align="right">-</td>
          <td align="right">7 928</td>
          <td align="right">4 599</td>
        </tr>
        <tr>
          <td>Fire Strike</td>
          <td align="right">-</td>
          <td align="right">2 454</td>
          <td align="right">1 136</td>
        </tr>
        <tr>
          <td>Time Spy</td>
          <td align="right">812</td>
          <td align="right">910</td>
          <td align="right">435</td>
        </tr>
        <tr>
          <td colspan="4">
            <b>PCMark 10</b>
          </td>
        </tr>
        <tr>
          <td>Celkem</td>
          <td align="right">4 292</td>
          <td align="right">3 776</td>
          <td align="right">3 589</td>
        </tr>
        <tr>
          <td>Essentials</td>
          <td align="right">8 860</td>
          <td align="right">8 001</td>
          <td align="right">7 352</td>
        </tr>
        <tr>
          <td>Productivity</td>
          <td align="right">6 693</td>
          <td align="right">6 560</td>
          <td align="right">5 692</td>
        </tr>
        <tr>
          <td>Creation</td>
          <td align="right">3 619</td>
          <td align="right">2 784</td>
          <td align="right">2 998</td>
        </tr>
        <tr>
          <td colspan="4">
            <b>Unigine</b>
          </td>
        </tr>
        <tr>
          <td>Heaven Extreme [FPS]</td>
          <td align="right">12,8</td>
          <td align="right">15,8</td>
          <td align="right">7,1</td>
        </tr>
        <tr>
          <td>Valley Extreme HD [FPS]</td>
          <td align="right">8,8</td>
          <td align="right">13,4</td>
          <td align="right">5,1</td>
        </tr>
        <tr>
          <td colspan="4">
            <b>Další</b>
          </td>
        </tr>
        <tr>
          <td>v-ray benchmark</td>
          <td align="right">4899/25</td>
          <td align="right">3800/44</td>
          <td align="right"> </td>
        </tr>
        <tr>
          <td>Cinebench R20</td>
          <td align="right">1 515</td>
          <td align="right"> </td>
          <td align="right"> </td>
        </tr>
        <tr>
          <td colspan="4">
            <b>Crystal Disk Mark</b>
          </td>
        </tr>
        <tr>
          <td>sekv. čtení [MB/s]</td>
          <td align="right">2 040,4</td>
          <td align="right">3 501,4</td>
          <td align="right">1 616,7</td>
        </tr>
        <tr>
          <td>sekv. zápis [MB/s]</td>
          <td align="right">817,3</td>
          <td align="right">1 907,5</td>
          <td align="right">367,4</td>
        </tr>
        <tr>
          <td>4KB čtení [MB/s]</td>
          <td align="right">526,8</td>
          <td align="right">1 003,4</td>
          <td align="right">281,9</td>
        </tr>
        <tr>
          <td>4KB zápis [MB/s]</td>
          <td align="right">403,4</td>
          <td align="right">1 263,7</td>
          <td align="right">251,0</td>
        </tr>
        <tr>
          <td colspan="4">
            <b>Výdrž</b>
          </td>
        </tr>
        <tr>
          <td>Film</td>
          <td align="right">10:15</td>
          <td align="right">11:23</td>
          <td align="right">12:46</td>
        </tr>
        <tr>
          <td>Kancelář bez Wi-Fi</td>
          <td align="right">11:45</td>
          <td align="right">13:17</td>
          <td align="right">13:15</td>
        </tr>
      </table>
      <h4>3DMark na nových procesorech Intelu nejede spolehlivě. U Yoga C940 to fungovalo, nové počítače Surface Pro a Laptop ale zatím zlobí</h4>
      <h3>Konečně má Laptop smysl </h3>
      <p>Zatímco loňská generace nedávala moc důvodům k upgradu, letošní už dokáže oslovit i majitele prvního Surface Laptopu. Podobně zatímco předchozí generace odrazovaly chybějící podporou USB-C, letošní už nemá žádnou zásadní botu, před kterou by bylo třeba varovat.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=513998892"/>
        <figcaption>
          <a href="https://www.zive.cz/clanky/nejlepsi-herni-notebooky/sc-3-a-190667/default.aspx">Nejlepší notebooky nad 20 000 Kč: Na pořádné hraní, nebo každodenní práci</a>
        </figcaption>
      </figure>
      <p>Ano, Microsoft Surface Laptop 3 rozhodně není cenově nejvýhodnější notebook na trhu a zejména navýšení cen za mírné zlepšení konfigurace připomíná více praxi automobilek než výrobců počítačů. Surface Laptop ale umí jednu podstatnou věc skvěle – při práci nepřekáží, nepřitahuje pozornost a vše podřizuje spokojenosti uživatele.</p>
    </article>
  </body>
</html>