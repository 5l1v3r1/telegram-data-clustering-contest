<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/country/news/596959/%E0%A6%A4%E0%A6%BF%E0%A6%A8-%E0%A6%9C%E0%A7%87%E0%A6%B2%E0%A6%BE%E0%A7%9F-%E0%A6%B8%E0%A7%9C%E0%A6%95-%E2%80%8D%E0%A6%A6%E0%A7%81%E0%A6%B0%E0%A7%8D%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%95%E0%A6%B2%E0%A7%87%E0%A6%9C%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%B8%E0%A6%B9-%E0%A6%A8%E0%A6%BF%E0%A6%B9%E0%A6%A4-%E0%A7%A9"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T14:25:00+00:00"/>
    <meta property="og:title" content="তিন জেলায় সড়ক ‍দুর্ঘটনায় কলেজছাত্রসহ নিহত ৩"/>
    <meta property="og:description" content="লক্ষ্মীপুর, বাগেরহাট ও নেত্রকোনায় আলাদা সড়ক দুর্ঘটনায় কলেজছাত্রসহ তিনজন নিহত হয়েছেন। শুক্রবার (২৯ নভেম্বর) দুপুর থেকে সন্ধ্যার মধ্যে এসব দুর্ঘটনা ঘটে। আমাদের জেলা প্রতিনিধিদের পাঠানো তথ্যে বিস্তারিত তুলে ধরা হলো: লক্ষ্মীপুরলক্ষ্মীপুরের রামগতি সড়কে শুক্রবার সন্ধ্যায় মোটরসাইকেল ও..."/>
  </head>
  <body>
    <article>
      <h1>তিন জেলায় সড়ক ‍দুর্ঘটনায় কলেজছাত্রসহ নিহত ৩</h1>
      <address><time datetime="2019-11-29T14:25:00+00:00">29 Nov 2019, 14:25</time> by <a rel="author">বাংলা ট্রিবিউন ডেস্ক</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2016/01/22/105a769087be464b524a2444b1b4f69f-Road-Accident.jpg"/>
        <figcaption>সড়ক দুর্ঘটনা</figcaption>
      </figure>
      <p>লক্ষ্মীপুর, বাগেরহাট ও নেত্রকোনায় আলাদা সড়ক দুর্ঘটনায় কলেজছাত্রসহ তিনজন নিহত হয়েছেন। শুক্রবার (২৯ নভেম্বর) দুপুর থেকে সন্ধ্যার মধ্যে এসব দুর্ঘটনা ঘটে। আমাদের জেলা প্রতিনিধিদের পাঠানো তথ্যে বিস্তারিত তুলে ধরা হলো:</p>
      <p><b>লক্ষ্মীপুর</b><br/>লক্ষ্মীপুরের রামগতি সড়কে শুক্রবার সন্ধ্যায় মোটরসাইকেল ও সিএনজিচালিত অটোরিকশার সংঘর্ষে মো. নাঈম নামের এক কলেজছাত্র নিহত হয়েছেন। এ ঘটনায় মোটরসাইকেলের অপর দুই আরোহী ও অটোরিকশার চালক আহত হন।</p>
      <p>পুলিশ ও প্রত্যক্ষদর্শীরা জানায়, মোটরসাইকেলে রামগতির দিকে যাচ্ছিলেন কলেজে পড়ুয়া তিন বন্ধু। এ সময় বিপরীত দিক থেকে আসা সিএনজি অটোরিকশার সঙ্গে তাদের মোটরসাইকেলের মুখোমুখি সংঘর্ষ হয়। এতে ঘটনাস্থলেই নাঈম নিহত হন। আহত হন তার দুই বন্ধু ও সিএনজি চালক। পরে স্থানীয়রা তাদের উদ্ধার করে হাসপাতালে নিয়ে যান। নাঈমের মরদেহ লক্ষ্মীপুর সদর হাসপাতালের মর্গে রাখা হয়েছে।</p>
      <p>নাঈম লক্ষ্মীপুর সরকারি কলেজের অনার্স তৃতীয় বর্ষের ছাত্র ও সদর উপজেলার জকসিন এলাকার জাহাঙ্গীরের ছেলে। আহত অপর দুই ছাত্র হলেন—রাসেল ও মাহি। এদের মধ্যে মাহিকে আশঙ্কাজনক অবস্থায় ঢাকায় পাঠানো হয়েছে।</p>
      <p><b>বাগেরহাট</b> <br/>বাগেরহাটের মোড়েলগঞ্জে ইজিবাইকের চাপায় নয়ন খলিফা (৮) নামে এক শিশু নিহত হয়েছে। শুক্রবার (২৯ নভেম্বর) বিকালে বড়পরি ওয়াবদা সড়কে এ দুর্ঘটনা ঘটে। সে বড়পরি গ্রামের নির্মাণ শ্রমিক হেলাল খলিফার ছেলে। মোড়েলগঞ্জ থানার ওসি (তদন্ত) ঠাকুর দাশ এ তথ্য জানান।</p>
      <p>স্থানীয়রা জানান, নয়ন খলিফা দৌড় দিয়ে রাস্তা পার হতে গেলে সে যাত্রীবাহী ইজিবাইকের নিচে চাপা পড়ে। স্থানীয়রা তাকে উদ্ধার করে মোড়েলগঞ্জ হাসপাতালে নিয়ে গেলে চিকিৎসক তাকে ঘোষণা করেন। সে স্থানীয় পথেরহাট সরকারি প্রাথমিক বিদ্যলয়ের দ্বিতীয় শ্রেণির ছাত্র।</p>
      <p>
        <b>নেত্রকোনা</b>
      </p>
      <p>নেত্রকোনার কেন্দুয়া-মদন সড়কে সিএনজি ও ব্যাটারিচালিত রিকশার মুখোমুখি সংঘর্ষে অজ্ঞাত এক নারী নিহত হয়েছেন। শুক্রবার (২৯ নভেম্বর) দুপুরে এ দুর্ঘটনা ঘটে। কেন্দুয়া থানার ভারপ্রাপ্ত কর্মকর্তা (ওসি) মোহাম্মদ রাশেদুজ্জামান এ তথ্য জানান।</p>
      <footer>/আইএ/</footer>
    </article>
  </body>
</html>