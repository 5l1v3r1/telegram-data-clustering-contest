<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Prezidentut-Zad-Bulgarskata-Koleda-stoi-dobroto-surce-talantut-i-profesionalizmut-na-mnogo-hora-917902"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-29T14:12:00+00:00"/>
    <meta property="og:title" content="Президентът: Зад &quot;Българската Коледа&quot; стои доброто сърце, талантът и професионализмът на много хора"/>
    <meta property="og:description" content="Мотото на 17-ото издание на благотворителната инициатива &quot;Българската Коледа&quot; ще бъде &quot;Да дарим бъде..."/>
  </head>
  <body>
    <article>
      <h1>Президентът: Зад "Българската Коледа" стои доброто сърце, талантът и професионализмът на много хора</h1>
      <address>
        <time datetime="2019-11-29T14:12:00+00:00">29 Nov 2019, 14:12</time>
      </address>
      <p>Мотото на 17-ото издание на благотворителната инициатива "Българската Коледа" ще бъде "Да дарим бъдеще на болните деца". Това обявиха днес при официалния старт на кампанията в  УМБАЛ "Св. Марина". За церемонията пристигна президентът <a href="https://www.plovdiv24.bg/novini/persons/5168.html">Румен Радев</a>, под чийто патронаж се провежда инициативата. Той бе придружен от съпругата си Десислава Радева, предаде репортер на <b>Varna24.bg</b>.</p>
      <p>"Зад посланието се крие стремежът ни да осигурим високотехнологична апаратура за диагностика и лечение. Стартираме с надежда да помогнем на повече деца с тежки увреждания и хронични заболявания и да им дадем шанс за пълноценен живот. Тя далеч надхвърля рамките на една обикновена благотворителна инициатива. Тя ни дава вяра, че живеем в цивилизовано общество, което се крепи на хуманни ценности. Тя инвестира в най-големия капитал - здравето на нашите деца и ни дава надежда за бъдещето ни като нация, защото обединява различни по възраст, пол и социално положение хора около една благородна кауза", заяви държавният глава.</p>
      <p>Стана ясно, че изборът на УМБАЛ "Св. Марина" за откриването на кампанията било предвид факта, че това е най-високотехнологичната болница в страната, в която ежегодно се спасява живота на хиляди деца.</p>
      <p>На церемонията изпълнителният директор на УМБАЛ "Св. Марина" проф. Валентин Игнатов съобщи, че преди дни Европейската здравна комисия е обявила Варна за града в България, предоставящ най-качествено здравеопазване.</p>
      <p><a href="https://www.plovdiv24.bg/novini/persons/5168.html">Румен Радев</a> отчете и средствата събрани и дарени при кампанията за 2018/2019 г., която е събрала 2,44 млн. лв. Със средствата са подпомогнати рекорден до момента брой деца. 551 подрастващи са получили като помощ средства за лечение, рехабилитация, медикаменти и помощни средства. </p>
      <p>19 лечебни заведения в страната са получили медицинска апаратура, благодарение на "Българската Коледа". </p>
      <p>Президентът се обърна и с думи на благодарност към работещите медици в болницата:</p>
      <p>"Зад тези цифри стои доброто сърце, таланта и професионализма на много хора. Но за да има успех една инициатива, най-важното е да се ползва с доверието на обществото и хората, които разпределят и усвояват средствата да го правят по най-добрия начин. Възхищавам ви се, че успявате. Трудът ви заслужава най-високото обществено признание и уважение", каза <a href="https://www.plovdiv24.bg/novini/persons/5168.html">Румен Радев</a>.</p>
    </article>
  </body>
</html>