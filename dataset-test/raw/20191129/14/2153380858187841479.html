<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/ta-biografika-ton-ypopsifion-poy-epilehthikan-gia-dioikites-kai-anaplirotes-dioikites-sta"/>
    <meta property="og:site_name" content="The Pressroom"/>
    <meta property="article:published_time" content="2019-11-29T14:30:09+00:00"/>
    <meta property="og:title" content="Τα βιογραφικά των υποψηφίων που επιλέχθηκαν για διοικητές και αναπληρωτές διοικητές στα νοσοκομεία, ζητεί ο ΣΥΡΙΖΑ"/>
    <meta property="og:description" content="Ερώτηση για επιλογή διοικητών και αναπληρωτών διοικητών για τα νοσοκομεία του ΕΣΥ, κατέθεσαν 48 βουλευτές του ΣΥΡΙΖΑ με την οποία καλούν τον υπουργό Υγείας να ενημερώσει τη Βουλή &quot;αν προτίθεται να επανεξετάσει επιλογές σε θέσεις διοικητών και αναπληρωτών διοικητών, των οποίων ο διορισμός, με δική του ή όχι ευθύνη, προκαλεί το δημόσιο αίσθημα και πλήττει την αξιοπιστία της Πολιτείας στη συνείδηση των πολιτών&quot;. Οι βουλευτές ζητούν να κατατεθούν στη Βουλή τα πρακτικά της Επιτροπής Αξιολόγησης και τις αιτιολογημένες εισηγήσεις προς την πολιτική ηγεσία του υπουργείου Υγείας, καθώς και τα βιογραφικά των επιλεχθέντων υποψηφίων."/>
  </head>
  <body>
    <article>
      <h1>Τα βιογραφικά των υποψηφίων που επιλέχθηκαν για διοικητές και αναπληρωτές διοικητές στα νοσοκομεία, ζητεί ο ΣΥΡΙΖΑ</h1>
      <address>
        <time datetime="2019-11-29T14:30:09+00:00">29 Nov 2019, 14:30</time>
      </address>
      <p>
        <b>Ερώτηση για επιλογή διοικητών και αναπληρωτών διοικητών για τα νοσοκομεία του ΕΣΥ, κατέθεσαν 48 βουλευτές του ΣΥΡΙΖΑ με την οποία καλούν τον υπουργό Υγείας να ενημερώσει τη Βουλή "αν προτίθεται να επανεξετάσει επιλογές σε θέσεις διοικητών και αναπληρωτών διοικητών, των οποίων ο διορισμός, με δική του ή όχι ευθύνη, προκαλεί το δημόσιο αίσθημα και πλήττει την αξιοπιστία της Πολιτείας στη συνείδηση των πολιτών".</b>
      </p>
      <p>Οι βουλευτές ζητούν να κατατεθούν στη Βουλή τα πρακτικά της Επιτροπής Αξιολόγησης και τις αιτιολογημένες εισηγήσεις προς την πολιτική ηγεσία του υπουργείου Υγείας, καθώς και τα βιογραφικά των επιλεχθέντων υποψηφίων.</p>
      <p>"<i>Το υπουργείο Υγείας επί διακυβέρνησης ΣΥΡΙΖΑ εφάρμοσε το υφιστάμενο τότε θεσμικό πλαίσιο σε ουσιαστική βάση, προβαίνοντας αρχικά σε αξιολόγηση των ήδη υπηρετούντων διοικητών, επιλέγοντας, ως απόρροια αυτής της διαδικασίας, να διατηρήσει στη θέση τους το 15% των διοικητών που είχε διορίσει η προηγούμενη κυβέρνηση. Ακολούθως και για πρώτη φορά υιοθετήθηκε μια ανοικτή διαδικασία προκήρυξης και επιλογής των νέων διοικητών, στην οποία συμμετείχε μεγάλος αριθμός υποψηφίων με εξαιρετικά βιογραφικά, εφαρμόστηκε διαδικασία μοριοδότησης στην οποία συνεκτιμήθηκαν, πέραν των τυπικών προσόντων, η ειδική εμπειρία στο χώρο της υγείας και μεταπτυχιακοί - διδακτορικοί τίτλοι σπουδών συναφείς με τη διοίκηση των υπηρεσιών υγείας και τα οικονομικά της υγείας</i>", αναφέρουν οι βουλευτές που κατέθεσαν την ερώτηση και επισημαίνουν ότι "<i>από τα βιογραφικά των επιλεχθέντων διοικητών, το σύνολο των οποίων δημοσίευσε η απελθούσα πολιτική ηγεσία του υπουργείου Υγείας, προκύπτει ότι το 58% διέθετε μεταπτυχιακό τίτλο και το 18% διδακτορικό τίτλο σπουδών, ενώ πάνω από 60% υπηρετούσε ήδη σε θέσεις ευθύνης στο ΕΣΥ και στη Δημόσια Διοίκηση</i>".</p>
      <p>Αναφέρουν εξάλλου ότι στη συνέχεια, η κυβέρνηση του ΣΥΡΙΖΑ "μ<i>ε τον Ν.4369/2016, αποσκοπώντας στην ριζική αποκομματικοποίηση της Δημόσιας Διοίκησης, θέσπισε ανοιχτές και αντικειμενικές διαδικασίες για την κάλυψη των θέσεων προέδρων, διευθυνόντων συμβούλων και γενικά των μελών της Διοίκησης των Νομικών Προσώπων του Κράτους, μέσω του Μητρώου Επιτελικών Στελεχών. Προβλέψεις που ο πρόσφατος Ν. 4622/2019 για το επιτελικό κράτος ήρθε να αντικαταστήσει με πλήθος "ευέλικτων" μεταβατικών διατάξεων</i>".</p>
      <p>Η κυβέρνηση της ΝΔ ακύρωσε, σημειώνουν επίσης, κρίσιμα στάδια της διαδικασίας αξιολόγησης, όπως οι προφορικές συνεντεύξεις των υποψηφίων, προχώρησε πρόσφατα στην ανακοίνωση 112 ονομάτων ανθρώπων που αναλαμβάνουν θέσεις διοικητών και αναπληρωτών διοικητών σε νοσοκομεία του ΕΣΥ, ανακοίνωση που περιοριζόταν στην ανάρτηση ονομάτων σε πίνακες, χωρίς την παραμικρή δημοσιοποίηση βιογραφικών των διορισθέντων. Επίσης, όπως αναφέρουν, δεν έχει δημοσιοποιηθεί τίποτε σχετικά με τη διαδικασία που ακολουθήθηκε, τα στάδια διαλογής των υποψηφίων και την αιτιολόγηση της τελικής επιλογής.</p>
    </article>
  </body>
</html>