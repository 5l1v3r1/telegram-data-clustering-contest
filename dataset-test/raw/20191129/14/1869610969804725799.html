<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/orasul-din-tara-care-a-decis-desfiintarea-politiei-locale-nu-prea-isi-avea-rostul-18635237"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T14:38:00+00:00"/>
    <meta property="og:title" content="Oraşul din ţară care a decis desfiinţarea Poliţiei Locale: „Nu prea îşi avea rostul&quot;"/>
    <meta property="og:description" content="Oraşul Darabani din judeţul Botoşani a decis desfiinţarea Poliţiei Locale. Pirmarul declară că Poliţia Locală „nu prea îşi avea rostul&quot; în Darabani şi că acum face economii la bugetul local."/>
  </head>
  <body>
    <article>
      <h1>Oraşul din ţară care a decis desfiinţarea Poliţiei Locale: „Nu prea îşi avea rostul"</h1>
      <h2>Oraşul Darabani din judeţul Botoşani a decis desfiinţarea Poliţiei Locale. Pirmarul declară că Poliţia Locală „nu prea îşi avea rostul" în Darabani şi că acum face economii la bugetul local.</h2>
      <address><time datetime="2019-11-29T14:38:00+00:00">29 Nov 2019, 14:38</time> by <a rel="author" href="https://www.mediafax.ro/autor/ilinca-nazarie" target="_blank">Ilinca Nazarie</a></address>
      <p>Desfiinţarea Poliţiei Locale din Darabani a fost decisă la ultima şedinţă a Consiliului Local.</p>
      <p>Primarul Liviu Hrimiuc a declarat, pentru MEDIAFAX, că este vorba mai mult de o reorganizare, iar cei şase angajaţi ai Poliţiei Locale vor deveni agenţi de pază.</p>
      <p>„E o reorganizare, nu îşi pierde nimeni locul de muncă, or să rămână agenţi de pază. O să devină mai eficienţi în situaţia în care vor deveni personal contractual. Poliţia Locală nu prea îşi avea rostul în oraşul nostru. Cei şaşe vor fi angajaţi ai Primăriei, doar că li se va schimba statutul”, a spus Liviu Hrimiuc.</p>
      <p>Întrebat care e logica desfiinţării Poliţiei Locale, dacă angajaţii îşi vor păstra atribuţiile, Liviu Hrimiuc a răspuns că face economie: „Una e să fii poliţist local şi alta e să fii agent de pază. În primul rând facem ceva economii la bugetul local. Am făcut un calcul, dar nu am datele în faţă, nu pot să vă spun ce economii vom face".</p>
      <p>Pentru a fi pusă în aplicare este necesară o aprobare de la Prefectura Botoşani.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>