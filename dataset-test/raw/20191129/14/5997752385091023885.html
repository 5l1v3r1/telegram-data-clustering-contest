<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/srem/u-sremskoj-mitrovici-uvode-upravu-bez-papira_1071602.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T14:17:00+00:00"/>
    <meta property="og:title" content="У Сремској Митровици уводе &quot;управу без папира&quot;"/>
    <meta property="og:description" content="Грађани Сремске Митровице ускоро ће моћи сва документа да преузимају електронски, без одласка у просторије локалне самоуправе и без попуњавања бројних папира, што ће им бити омогућено када заживи такозвана..."/>
  </head>
  <body>
    <article>
      <h1>У Сремској Митровици уводе "управу без папира"</h1>
      <h2>СРЕМСКА МИТРОВИЦА - Грађани Сремске Митровице ускоро ће моћи сва документа да преузимају електронски, без одласка у просторије локалне самоуправе и без попуњавања бројних папира, што ће им бити омогућено када "заживи" такозвана "управа без папира".</h2>
      <address>
        <time datetime="2019-11-29T14:17:00+00:00">29 Nov 2019, 14:17</time>
      </address>
      <p>Први корак ка увођењу "управе без папира" у Сремској Митровици је припремање информачионог система који ће им омогућити да све податке локалне самоуправе чувају на тзв. Cloud-u.</p>
      <figure>
        <img src="http://www.rtv.rs/sr_ci/vojvodina/srem/slike/2015/03/27/banka-salter_660x330.jpg"/>
        <figcaption>Илустрација</figcaption>
      </figure>
      <p>То значи да ће сви подаци, који су до сада чувани у штампаном издању, или у интерним базама рачунара локалне самоуправе, бити складиштени на једном виртуелном рачунару.</p>
      <p>Cloud систем чини велики број међусобно повезаних рачунара, који се, захваљујући, "паметном" управљачком софтверу, виде као један виртуелни рачунар.</p>
      <p>Због тога цлоуд важи за најсигурнији начин чувања важних података, доступност, брзину и лакоћу управљања подацима.</p>
      <p>Цлоуд систем функционише тако да, у случају техничког отказа сервера или било које друге непредвиђене ситуације, подаци аутоматски постају активни на другом серверу.</p>
      <p>"Тренутно припремамо терен за то да се убудуће сви подаци који се налазе у локалној самоурпави чувају на тзв. цлоуду. Тај пројекат реализоваћемо са предузећем Телеком Србија", наводи за Танјуг начелник Управе за опште и заједничке послове Града Сремска Митровица Мирослав Јокић.</p>
      <p>На тај начин ћемо створити предуслове да у блиској будућности заживи "управа без папира", која ће грађанима омогућити да електорнским путем, без доласка у просторије локалне самоуправе, сва документа која затраже, добијају на мејл, додаје Јокић.</p>
      <p>"Сва та документа ће бити потписана електронским сертификованим потписом и као таква пуноважна у остваривању њихових права", додао је он.</p>
      <p>Иако "управа без папира" још није заживела, у том граду већ дуже време функционише једна друга пракса, која грађанима, такође, омогућава ефикасније плаћање било које таксе.</p>
      <p>"Прва смо локална самуправа у Србији која је грађанима омогућила да било коју таксу плаћају платним картицама. У данашње време, када већина нас сав новац држи на картици и њоме плаћа, много значи када картицом можете да плаћате не само у продавницама, бутицима, где је то уобичајено, него када на тај начин можете да платите и неку таксу у Општини", каже Јокић.</p>
      <p>Иначе, у овој локалној самоуправи већ неколико година родитељи електронски могу да уписују децу у вртиће, те је потребно да преко апликације Предшколске установе упиши тражене податке, а када дете први дан одведу у вртић, потребно је само да понесу потврду лекара да је дете здраво.</p>
      <p>Дуже време функционише и систем "бебо, добродошла на свет".</p>
      <p>"То значи да мајка, док је још у породилишту са својом бебом, добија извод из матичне књиге рођених и држављанство за дете", каже Јокић.</p>
    </article>
  </body>
</html>