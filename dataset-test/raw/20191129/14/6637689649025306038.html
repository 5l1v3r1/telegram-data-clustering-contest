<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-sumskiy-oblasniy-dytyachiy-klinichniy-likarni-vidkryly-simeynu-kimnatu"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="У Сумській обласній дитячій клінічній лікарні відкрили Сімейну кімнату"/>
    <meta property="og:description" content="Фундація Дім Рональда МакДональда відкрила Сімейну кімнату у Сумській обласній дитячій клінічній лікарні. Тут рідні хворих дітей зможуть відпочити, переночувати та провести час з дитиною."/>
  </head>
  <body>
    <article>
      <h1>У Сумській обласній дитячій клінічній лікарні відкрили Сімейну кімнату</h1>
      <address>
        <time datetime="2019-11-29T14:00:00+00:00">29 Nov 2019, 14:00</time>
      </address>
      <figure>
        <img src="http://sumy.today/sites/default/files/sorada.gov.ua-1128-155320-13.jpg"/>
      </figure>
      <p>Фундація Дім Рональда МакДональда відкрила Сімейну кімнату у Сумській обласній дитячій клінічній лікарні. Тут рідні хворих дітей зможуть відпочити, переночувати та провести час з дитиною.</p>
      <p>«Коли ми були по обміну досвідом у Львівській обласній дитячій клінічній лікарні «ОХМАТДИТ», ми побачили їхню Сімейну кімнату. По приїзду в Суми вирішили подати заявку на Фундацію аби зробити подібну в Сумській обласній дитячій клінічній лікарні. І нам вдалося отримати грант. Ми провели переговори з керівництвом Фундації, зверталися до очільника депутатського корпусу Володимира Токаря аби виділити площі в лікарні для облаштування кімнати. Володимир Миколайович підтримав проект, направлений на сімейні цінності, на дітей. І вже сьогодні, через рік ми відкриваємо найбільшу на сьогодні в Україні Сімейну кімнату», - розповів головний лікар Сумської обласної дитячої клінічної лікарні Ігор Змисля.</p>
      <p>Сімейна кімната має площу 180 м кв. Тут облаштована ігрова кімната, створені кімнати відпочинку, санвузли, пральня, кухня, причому все орієнтовано і на інклюзивність. Подібний проект впроваджений у 24 країнах світу. Він дозволяє залучати родину до лікування дитини. А це покращує якість лікування, зменшує ризики отримати дитиною психологічні травми, зменшує рівень стресу для батьків.</p>
      <p>«Коли ми призначали два з половиною роки тому головного лікаря СОДКЛ Ігоря Змислю, я взяв особисте зобов’язання допомагати йому в усіх справах, - зазначив під час урочистих заходів з нагоди відкриття Сімейної кімнати голова обласної ради Володимир Токар. -  На сьогоднішній день можу сказати, що за підтримки меценатів, таких як ПРАТ «Технологія», ми зробили дуже багато. Тільки обласна рада вклала близько 20 млн грн за ці два з половиною роки. Нам вдалося зробити котельню з автономним опаленням, провести гарячу воду, якої тут не було з 2010 року, зробити ремонт у відділенні хірургії, реанімаційних, закупити медобладнання. У даному випадку хочу висловити подяку Фундації Дому Рональда МакДональда, бо всі ми розуміємо, що коли мама знаходиться поруч, то дитині легше одужувати. В свою чергу обіцяю, що ми на місці також і надалі допомагатимемо нашій лікарні, бо ми, дорослі, повинні зробити все, щоб вони, в першу чергу, росли здоровими».</p>
      <p>Володимир Токар вручив подяки обласної ради керівнику відділу будівництва ПІІ «МакДональдз Юкрейн ЛТД Сергію Вовку та Благодійній організації «Фундація Дім Рональда МакДональда в Україні».</p>
      <p>Директор Фундації Дому Рональда МакДональда Галина Соловей розповіла, що вони беруть до уваги три критерія, коли вибирають, де облаштовувати Сімейні кімнати. Перший – бажання головного лікаря працювати у проекті, другий – наскільки лікарня значима для регіону і яка кількість дітей в ній лікується, третій – наскільки виділене для Сімейної кімнати приміщення дозволяє максимізувати допомогу. Нині ж в Україні лише чотири подібні кімнати: у Києві, Львові, Вінниці і Сумах. В нашій дитячій лікарні вона найбільша. На її ремонт і облаштування Фундація витратила 4 млн грн.</p>
      <p>«Міжнародний досвід показує, що лише за підтримки бізнесу та людей можна реалізовувати такі програми, як відкриття Сімейних кімнат. Кожен з нас, кому доводилось доглядати рідних під час хвороби, розуміє, скільки сил та енергії це вимагає. Я переконана, що Сімейна кімната стане тим місцем затишку, де рідні хворих зможуть відновити свої сили та енергію», - зазначила Галина Соловей.</p>
      <p>Кошти на створення Сімейних кімнат були зібрані завдяки благодійній програмі «Долонька щастя», яку проводив МакДональдз у своїх ресторанах, завдяки благодійним пожертвам і допомозі партнерів та внескам від людей.</p>
      <p>Завдяки Сімейній кімнаті у СОДКЛ батьки і рідні хворих дітей зможуть якомога довше бути поруч з ними, щоб допомагати своїм діточкам подолати хворобу і також допомагати лікарям у догляді. Вони матимуть місце, де набратися сил, попити каву, розігріти обід і навіть переночувати. Кімната працює цілодобово, є безкоштовною для відвідування і повністю утримується за кошти Фундації, пише сайт облради.</p>
      <figure>
        <img src="http://sumy.today/sites/default/files/sorada.gov.ua-1128-160028-17.jpg"/>
      </figure>
    </article>
  </body>
</html>