<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/p-yat-knig-pro-te-hto-keruye-svitom-v-epohu-didzhitalizaciji-50056477.html"/>
    <meta property="og:site_name" content="НВ"/>
    <meta property="article:published_time" content="2019-11-29T14:54:00+00:00"/>
    <meta property="og:title" content="Суперхаби та гіперботи. П’ять книг про те, хто керує світом"/>
    <meta property="og:description" content="Автори цих книжок переконані, що у світі, де все можна перетворити на товар чи автоматизувати і в якому людська взаємодія дедалі диджиталізується, кілька еліт контролюють найексклюзивніший і наймогутніший актив — унікальну мережу особистих стосунків по всій земній кулі."/>
  </head>
  <body>
    <article>
      <h1>Суперхаби та гіперботи. П’ять книг про те, хто керує світом</h1>
      <h2>Автори цих книжок переконані, що у світі, де все можна перетворити на товар чи автоматизувати і в якому людська взаємодія дедалі диджиталізується, кілька еліт контролюють найексклюзивніший і наймогутніший актив — унікальну мережу особистих стосунків по всій земній кулі.</h2>
      <address><time datetime="2019-11-29T14:54:00+00:00">29 Nov 2019, 14:54</time> by <a rel="author">Iгор Бондар-Терещенко</a></address>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/677/big_portrait/f0f3c140cb91281e1a0df367d8be6aca.png&amp;stamp=20191129152314&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Переконатися в цьому можна, не лише прочитавши ці історії злету чи падіння, але й згадавши власний досвід спілкування у соцмережах.</p>
      <h3>Сандра Навіді. Суперхаби. Як фінансові еліти та їхні мережі керують світом. — К.: Yakaboo Publishing, 2019</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/679/big_portrait/027be351af523b36cff5b45ab3927efd.png&amp;stamp=20191129152517&amp;q=85&amp;output=jpg&amp;bg=white"/>
        <figcaption>Фото: Yakaboo Publishing</figcaption>
      </figure>
      <p>У цій книжці розповідають історію нашої, здавалося б, несокрушимої фінансової системи з особливим акцентом на керівниках, які перебувають на самій її вершині, та їхніх особистих мережах. Вона знайомить з головними протагоністами, «суперхабами», що тиснуть на фінансові важелі і, безперечно, є наймогутнішими гравцями з найліпшими зв’язками. Розповіді складають мозаїку людей, які стоять за великими організаціями, капіталом і макроекономічними подіями, їхні стосунки, а також їхній вишуканий світ влади, розкошів та привілеїв. Суперхаби проведуть вас за лаштунки їхніх ексклюзивних майданчиків: Всесвітнього економічного форуму (ВЕФ), засідань Міжнародного валютного фонду (МВФ), зборів аналітичних центрів, обідів для представників влади, благодійних заходів і приватних вечірок.</p>
      <h3>Френсіс Фукуяма. Витоки політичного порядку. Від прадавніх часів до Французької революції. — К.: Наш Формат, 2018</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/680/big_portrait/fa5d0ba898e61c17c53888dda48df96a.png&amp;stamp=20191129152602&amp;q=85&amp;output=jpg&amp;bg=white"/>
        <figcaption>Фото: Наш Формат</figcaption>
      </figure>
      <p>«Перехід до демократії був результатом того, що мільйони раніше пасивних людей у всьому світі організувалися й долучилися до участі в політичному житті своїх суспільств», — пише автор цієї книжки, американський філософ, політичний економіст і публіцист, професор політології, який очолює Центр розвитку демократії і верховенства права Стенфордського університету. На думку автора, кожній розвиненій державі властиві три компоненти: ієрархічна структура влади, підзвітний уряд і верховенство права. Гармонійне поєднання цих трьох властивостей, а також мінімальний рівень пов’язаності політичних еліт дають країні змогу повноцінно розвиватися у демократичному напрямку. Але чому не всім державам вдається подолати цей шлях? Як країни долають трансформаційний період? Чому деякі держави застрягають в авторитаризмі? Які історичні передумови для такої ситуації?</p>
      <h3>Джон Кехо. Підсвідомості все підвладне. — Х.: Клуб Сімейного Дозвілля, 2019</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/681/big_portrait/666a4cd5330c7a3d193ffbdb013ea82e.png&amp;stamp=20191129152456&amp;q=85&amp;output=jpg&amp;bg=white"/>
        <figcaption>Фото: Клуб Сімейного Дозвілля</figcaption>
      </figure>
      <p>У 1975 році автор цієї книжки пішов жити в ліси, щоб протягом трьох років далеко від цивілізації вивчати і осягати внутрішні механізми роботи людського мозку. Черпаючи інформацію з найрізноманітніших наукових і духовних джерел, а також спираючись на особисті спостереження і досвід, він розробив свою першу просту і дуже вдалу програму розвитку сили мозку. У 1978 році на основі розроблених принципів він почав навчання людей, і вже до 1980 року його лекції користувалися колосальним успіхом у всьому світі. На думку автора, використання величезних резервів, прихованих у підсвідомості кожної людини, дозволяє вирішувати найскладніші повсякденні проблеми, коли логіка виявляється безсилою. Таким чином, згадані принципи, зібрані в програму, допомагають активізувати безмежні ресурси головного мозку, щоб змінити життя на краще раз і назавжди.</p>
      <h3>Тетяна Водотика. Історії успіху. Видатні українські бізнесмени ХІХ ст. — Х.: Фоліо, 2019</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/682/big_portrait/9403664ece828ea3b3663c610918a377.png&amp;stamp=20191129152537&amp;q=85&amp;output=jpg&amp;bg=white"/>
        <figcaption>Фото: Фоліо</figcaption>
      </figure>
      <p>Ця книжка про історії людей, багато з яких, маючи різні освіту й походження, пішли наперекір долі. Вони були з різних куточків України: Харкова, Херсона, Києва, Одеси, Катеринослава, Єлисаветграда — заробити можна було всюди, а на історіях побудови бізнес-імперій можна й сьогодні навчатися у таких підприємців ХІХ ст. як Ізраїль Бродський, брати Роберт і Томас Ельворті, Стефан Кульженко, Олексій Алчевський. Підприємці нової генерації, що самі себе зробили, змінюючи світ довкола себе, творили не лише промислові підприємства чи потужні фінансові імперії, але й традиції меценатства та доброчинності, нехай і політично вмотивовані. Особисті історії покажуть ці масштабні процеси зсередини, допоможуть зрозуміти реальних людей, які помилялися, були слабкими, обирали негідних партнерів, неправильно оцінювали власні можливості й перспективи. Так, деякі з них побачили крах своїх дітищ. Не всі історії мають щасливий кінець, але всі вони про віру, успіх, натхнення та спадок.</p>
      <h3>Юлія Смаль. Як я була ботом. — К.: Комора, 2019</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/683/big_portrait/174b5e4fba35a71986e8b1a4340a00bb.png&amp;stamp=20191129152730&amp;q=85&amp;output=jpg&amp;bg=white"/>
        <figcaption>Фото: Комора</figcaption>
      </figure>
      <p>Авторка, якій довелося побувати ботом, розповідає про свій досвід та про те, як влаштовані наші інтернет-хащі. Свого часу вона вела 12 анонімних акаунтів, «розкручуючи» рекламну продукцію пропагандистського формату. У своїй книжці, яку авторка, працюючи в Китаї, прилітала презентувати в Україну, вона ділиться міркуваннями про вірусну рекламу та природу холіварів, про інтернет-шахраїв та різницю між ботами, тролями і хейтерами, про інформаційну гігієну та збереження здорового глузду в умовах суцільного інформаційного шуму. І, врешті, про те, як соцмережеві паразити впливають на наші реалії.</p>
      <p>Читайте також:<br/><a href="https://style.nv.ua/ukr/kultura/p-yat-knig-pro-te-yak-zminiti-svoye-zhittya-oglyad-nv-50055160.html">&amp;nbspОдеса — Берлін. П’ять книг про те, як змінити своє життя</a></p>
    </article>
  </body>
</html>