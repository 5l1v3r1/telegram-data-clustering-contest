<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/obshuki-v-ukrgazvidobuvanni-siloviki-viluchili-kompyuternu-tehniku-643387.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T14:11:57+00:00"/>
    <meta property="og:title" content="Обшуки в Укргазвидобуванні: силовики вилучили комп’ютерну техніку"/>
    <meta property="og:description" content="СБУ підтвердила проведення обшуків в офісі АТ «Укргазвидобування»"/>
  </head>
  <body>
    <article>
      <h1>Обшуки в Укргазвидобуванні: силовики вилучили комп’ютерну техніку</h1>
      <address>
        <time datetime="2019-11-29T14:11:57+00:00">29 Nov 2019, 14:11</time>
      </address>
      <h4>СБУ підтвердила проведення обшуків в офісі АТ «Укргазвидобування»</h4>
      <p>В «Укргазидобування» прийшли з обшуками співробітники поліції та СБУ.</p>
      <p>Про це <a href="http://www.ugv.com.ua/uk/page/v-ukrgazvidobuvanni-vidbuvsa-obsuk">повідомляє</a> пресслужба компанії.</p>
      <p>«Зранку 29 листопада 2019 року в апараті управління компанії відбувся обшук органами Національної поліції та Служби безпеки України», - йдеться у повідомленні.</p>
      <p>Під час обшуку було вилучено комп’ютерну техніку, хоча, як стверджують в «Укргазвидобуванні», ухвалою дозвіл на вилучення такої техніки не надавався.</p>
      <p>У компанії запевняють, що співпрацювали з представниками правоохоронних органів та надавали їм усю необхідну документацію.</p>
      <p>Разом з тим, у повідомленні не уточнюється, у якій справі правоохоронці проводили обшуки в Укргазвидобуванні.</p>
      <p>СБУ підтвердила проведення обшуків в офісі АТ «Укргазвидобування». «За матеріалами СБУ Нацполіція здійснює слідчі дії. Усе відбувається в рамках чинного законодавства. Деталі після завершення слідчих дій», - повідомили в СБУ агентству <a href="https://ua.interfax.com.ua/news/general/627566.html">«Інтерфакс-Україна»</a>.</p>
      <p>«Укргазвидобування», 100% акцій якого належать НАК «Нафтогаз України», є найбільшою газодобувною компанією країни, що забезпечує майже 75% загального видобутку газу в країні.</p>
      <p>Компанія також експлуатує Шебелинський ГПЗ, Яблунівське відділення з переробки газу, технологічний цех стабілізації конденсату «Базилівщина» і 19 АЗС у Харківській області, що реалізують нафтопродукти та скраплений газ власного виробництва. </p>
      <p>Зазначимо, що у вересні СБУ повідомила, що слідчими було викрито <a href="https://glavcom.ua/news/sbu-vikrila-posadovciv-ukrgazvidobuvannya-na-privlasnenni-koshtiv-pid-chas-utilizaciji-nebezpechnih-vidhodiv-624481.html">посадовців «Укргазвидобування» на привласненні коштів під час утилізації небезпечних відходів</a>. Правоохоронці тоді встановили, що представники комерційної структури за «погодженням» з менеджментом «Укргазвидобування» та бездіяльності посадовців органів Держекоінспекції створили схему отримання неправомірної вигоди. Кошти привласнювали під час виконання договорів щодо утилізації відходів буріння у Полтавській області. Через дії зловмисників також завдано шкоди екології регіону.</p>
      <related>
        <a href="https://glavcom.ua/economics/finances/kolomoyskiy-galmuje-proces-urp-v-sudah-zmi-641202.html"/>
        <a href="https://glavcom.ua/news/chlenom-naglyadovoji-radi-ukroboronpromu-priznachili-eksgolovu-pravlinnya-ukrgazvidobuvannya-prohorenka-635938.html"/>
        <a href="https://glavcom.ua/news/sbu-vikrila-posadovciv-ukrgazvidobuvannya-na-privlasnenni-koshtiv-pid-chas-utilizaciji-nebezpechnih-vidhodiv-624481.html"/>
      </related>
    </article>
  </body>
</html>