<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191954/colau/defensa/abstencio/podem/llei/mordassa/digital"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T14:37:00+00:00"/>
    <meta property="og:title" content="Colau defensa l'abstenció de Podem a la «llei mordassa digital»"/>
    <meta property="og:description" content="L'alcaldessa de Barcelona insisteix que l'abstenció al Congrés és a cavnvi d'una reforma &quot;substancial&quot; de la normativa"/>
  </head>
  <body>
    <article>
      <h1>Colau defensa l'abstenció de Podem a la «llei mordassa digital»</h1>
      <h2>L'alcaldessa de Barcelona insisteix que l'abstenció al Congrés és a cavnvi d'una reforma "substancial" de la normativa</h2>
      <address><time datetime="2019-11-29T14:37:00+00:00">29 Nov 2019, 14:37</time> by <a rel="author">Andreu Merino</a></address>
      <p>El portaveu del grup municipal d'ERC a Barcelona, Ernest Maragall, ha retret a l'alcaldessa, Ada Colau, al ple de l'Ajuntament que Unides Podem s'abstingués en la votació de l'anomenada <a href="https://www.naciodigital.cat/noticia/190949/govern/acusa/moncloa/impulsar/llei/mordassa/digital">"llei mordassa digital"</a>. <br/><br/>El decret preveu dotar el govern espanyol de la capacitat de tallar l'accés a internet si es produeixen circumstàncies excepcionals que afectin l'ordre públic o la seguretat nacional.<br/><br/>Maragall ha demanat a Colau un posicionament del consistori contra el decret, però Colau ha justificat l'abstenció de Podem, amb l'argument que amb aquest posicionament el partit de Pablo Iglesias aconsegueix avançar cap a una "reforma substancial" del contingut.<br/><br/>Per l'alcaldessa, la reforma s'ha de centrar en la reversió de la centralització digital. "No hi pot haver cap restricció de drets i llibertats públiques, ni cap intervenció a la xarxa sense autorització judicial", ha assegurat Colau<br/><br/><b>Contra les "pensions clandestines"</b><br/><br/>El ple municipal de Barcelona a combatre les "pensions clandestines" existents a la ciutat. El terme ha estat utilitzat pel regidor d'ERC Miquel Puig, que ha presentat la proposició per reclamar a la Generalitat que cedeixi al consistori les competències necessàries per assumir en exclusiva la regulació d'aquest fenomen.<br/><br/>Tots els grups municipals han votat a favor de la proposició a excepció del PP, que s'ha abstingut. L'activitat representa actualment un buit legal, ja que no hi ha cap normativa que estableixi mecanismes per controlar el seu lloguer, a diferència del que passa amb els pisos turístics. <br/><br/>Ara, però, els republicans asseguren que la Generalitat publicarà de manera imminent el decret de Reglament Turístic de Catalunya i el consistori demana al Govern que consideri les habitacions compartides una "activitat turística".<br/><br/>La proposició concreta que les llars compartides són activitat turística si la cessió d'habitacions es fa per un màxim de 31 dies consecutius i que el nombre màxim de persones beneficiàries simultàniament siguin com a màxim quatre.<br/><br/>Puig ha detallat que la proposició persegueix un triple objectiu. En primer lloc, evitar l'impacte de les llars compartides sobre el mercat d'habitatge. De fet, el regidor ha estimat que la regulació de l'activitat permetrà recuperar milers de llars per destinar-les a habitatges de llarg termini.<br/><br/>Puig també ha posat l'accent en la necessitat d'acabar amb les molèsties que moltes habitacions compartides suposen als veïns, a més de la voluntat de lluitar contra l'economia submergida. <br/><br/>"És important que cadascuna de les activitats que posin de mercadeig l'habitatge a la ciutat tinguin una regulació i un lideratge clar per part de la ciutat", ha assegurat la tinenta d'alcaldia d'Urbanisme de Barcelona, Janet Sanz, que ha reclamat tenir totes les competències per exercir la regulació.<br/><br/>Sanz ha dit que l'aprovació del decret per part de la Generalitat hauria d'anar acompanya d'una moratòria d'un any perquè l'Ajuntament tingui temps de redactar una ordenança reguladora. La tinent d'alcaldia ha posat el focus sobre la necessitat que el consistori tingui les competències necessàries per encarregar-se de la inspecció de pisos.<br/><br/><b>Més de 100 mesures contra la violència masclista</b><br/><br/>El govern municipal de Barcelona ha presentat aquest divendres al ple de l'Ajuntament el pla demandat 2019-2023 contra la violència masclista. En total, més de cent mesures en àmbits com el transport, l'urbanisme, l'oci nocturn i els serveis municipals que tenen com a objectiu reduir el nombre de dones víctimes del masclisme a la ciutat, actualment una de cada tres.<br/><br/>En el paquet de mesures hi ha la creació d'un nou protocol a Transports Metropolitans de Barcelona (TMB) per abordar la violència masclista al transport públic, la difusió de campanyes conjuntament amb el sector comercial de la ciutat i l'ampliació dels punts d'atenció a la violència masclista establerts en zones d'oci nocturn de Barcelona.<br/><br/>També l'elaboració d'eines per prevenir, detectar i abordar assetjaments masclistes i LGTBI-fòbics a les escoles i el desenvolupament de programes d'educació social i efectives.<br/><br/>Pel que fa als serveis municipals es planteja la millora i ampliació dels Punts d'Informació i Atenció a les Dones i el Programa d'Atenció a Homes, que treballa per erradicar les conductes masclistes. A més, el pla de mandat preveu la implantació d'un sistema d'atenció telefònica al Servei d'Atenció, Recuperació i Acollida.<br/><br/>Precisament, les treballadores d'aquest servei han denunciat recentment de manera pública la <a href="https://www.naciodigital.cat/noticia/191679/treballadores/municipals/atencio/violencia/masclista/barcelona/denuncien/falta/recursos">manca de recursos destinats pel consistori</a>, especialment la falta de pisos on es poden traslladar les dones víctimes de violència masclista. <br/><br/><b>La "falsa polèmica" de la llengua</b><br/><br/>La regidora de Feminismes i LGTBI, Laura Pérez, ha estat l'encarregada de presentar el pla, posant el focus en la necessitat de posar de relleu la "violència invisibilitzada" i treballar per l'"empoderament" de les dones, fugint de la victimització. <br/><br/>Pérez també ha defensat que és clau treballar des de la prevenció i el pla ha generat consens en tots els grups municipals. El PP i Ciutadans, però, han insistit a criticar la darrera campanya comunicativa municipal contra la violència masclista, pel fet que en algun dels vídeos els actors que mostren conductes masclistes parlen en castellà. </p>
      <figure>
        <iframe src="https://www.youtube.com/embed/aRTejQHmZSM" width="640" height="360" data-service="Youtube" scrolling="no"/>
      </figure>
      <p>La regidora de Ciutadans Marilen Barceló ha demanat cuidar els "detalls" que fan perdre "solidesa" a la campanya i el PP ha reclamat la retirada dels vídeos. Pérez ha estat contundent en la resposta, titllant les queixes de "falsa polèmica" i assegurant que la violència és "estructural" i "no entén de llengües".</p>
      <figure>
        <iframe src="https://www.youtube.com/embed/UJUKh3ke8tQ" width="640" height="360" data-service="Youtube" scrolling="no"/>
      </figure>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>