<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/nadovi-zrusili-obvinenie-svedok-zmenil-vypoved.html"/>
    <meta property="og:site_name" content="TREND.sk"/>
    <meta property="article:published_time" content="2019-11-29T14:46:00+00:00"/>
    <meta property="og:title" content="Naďovi zrušili obvinenie. Svedok zmenil výpoveď"/>
    <meta property="og:description" content="Jaroslava Naďa z OĽaNO zbavila NAKA obvinenia"/>
  </head>
  <body>
    <article>
      <h1>Naďovi zrušili obvinenie. Svedok zmenil výpoveď</h1>
      <address><time datetime="2019-11-29T14:46:00+00:00">29 Nov 2019, 14:46</time> by <a rel="author">TASR</a></address>
      <p>
        <b>Vyšetrovateľ Národnej kriminálnej agentúry (NAKA) zrušil obvinenie Jaroslavovi Naďovi z OĽaNO za ohrozovanie utajovanej skutočnosti. Hlavný svedok mal totiž zmeniť svedectvo. Polícia o tom informuje na sociálnej sieti.</b>
      </p>
      <p>J. Naď pre TASR uviedol, že informáciu ešte nemá potvrdenú, sám sa o nej dozvedel zo sociálnej siete. V pondelok (2. 12.) pôjde ráno opätovne na NAKA.</p>
      <related>
        <a href="https://www.etrend.sk/ekonomika/grendel-v-nadovej-kauze-nechutne-klamu-ak-je-spion-nech-to-povedia.html"/>
        <a href="https://www.etrend.sk/ekonomika/stihanie-nada-je-ako-lovenie-komarov-raketometom-povedal-exvelvyslanec-v-usa.html"/>
      </related>
      <p>Polícia J. Naďa obvinila v novembri pre ohrozovanie utajovanej skutočnosti. Trestného činu ohrozovania utajovanej skutočnosti sa mal dopustiť pýtaním sa niekoho z „bezpečnostného prostredia“ otázku súvisiacu s kauzou bývalého dôstojníka ruskej rozviedky GRU Sergeja Skripaľa. Odpoveď nedostal. Svoje obvinenie považoval za absurdné a nepodložené.</p>
      <p>Za oznamovateľa údajných trestných činov označil šéfa Vojenského spravodajstva Jána Balciara. Ten naňho podal ešte jedno trestné oznámenie, ktoré sa týka jeho niekdajšieho podnikania. Obviňoval ho taktiež, že mal korumpovať novinára.</p>
      <p>Vojenské spravodajstvo malo J. Naďa aj odpočúvať. Z tohto odpočúvania však podľa J. Naďa a Daniela Lipšica nevzišla žiadna trestnoprávna skutočnosť.</p>
      <p>Predseda vlády SR Peter Pellegrini (Smer-SD) minulý týždeň zvolal aj mimoriadne zasadnutie Bezpečnostnej rady štátu.</p>
    </article>
  </body>
</html>