<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/vilagsztar/et-elliott-2019/"/>
    <meta property="og:site_name" content="FEMINA"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="Az E.T. cuki kisfiúja 37 év után visszatért - Felismernéd még Henry Thomast?"/>
    <meta property="og:description" content="Megható ünnepi reklámban találkozott újra E. T. és Elliott."/>
  </head>
  <body>
    <article>
      <h1>Az E.T. cuki kisfiúja 37 év után visszatért - Felismernéd még Henry Thomast?</h1>
      <h2>Megható ünnepi reklámban találkozott újra E.T. és Elliott.</h2>
      <address><time datetime="2019-11-29T14:00:00+00:00">29 Nov 2019, 14:00</time> by <a rel="author">Szántó Nóra</a></address>
      <p>37 év telt el, mióta a cuki földönkívüli teremtény, E.T. a földre látogatott, és belopta magát a mozinézők szívébe. Steven Spielberg klasszikusa most ismét megelevenedett előttünk egy ünnepi reklám erejéig. A filmben szereplő kisfiút alakító <b>Henry Thomas </b>nagy örömmel tért vissza a szerepbe, hogy megmutassa, mi lett a kis Elliott-tal gyerekkori kalandja óta.</p>
      <h3>E.T. legjobb barátja felnőttként tért vissza</h3>
      <p>Az Xfinity 2019-es reklámjában viszontláthatjuk az 1982-es filmklasszikust. E.T. legjobb barátja otthonába látogat karácsonyra. A felnőtté vált Elliott immár kétgyermekes családapa, a kisfilmből kiderül, űrbéli barátjának is lett felesége és kisgyereke is. </p>
      <figure>
        <iframe src="https://www.youtube.com/embed/Pdgk3ERKdug" width="560" height="315" data-service="Youtube" scrolling="no"/>
      </figure>
      <p> A reklám nagyon megindítóra sikerült. Szívmelengető végignézni, ahogy Elliott gyerekei a 37 évvel későbbi modern technika világába kalauzolják látogatójukat, vagy mikor újra viszontláthatjuk a legendás biciklis jelenetet. A nosztalgia és a meghitt karácsonyi hangulat egy nagyon megható, tündéri elegyet alkot. </p>
      <figure>
        <img src="https://kep.cdn.indexvas.hu/1/0/3056/30562/305621/30562175_e207563ed1f7e0ed7d2c5119a7d6d122_wm.jpg"/>
        <figcaption>
          <cite>Fotó: Jean Baptiste Lacroix / Getty Images Hungary</cite>
        </figcaption>
      </figure>
      <p>A film gyereksztárjai, Henry Thomas és Drew Berrymore több mint három évtized alatt szép karriert futottak be a szórakoztatóiparban. Míg utóbbit most nem láthattuk visszatérni kislánykori szerepébe, a 48 éves színész szemmel láthatóan élvezte, hogy megoszthatja a film szerelmeseivel, hogyan alakult első nagy karakterének élete. </p>
      <p>Nemcsak a reklámban, hanem a valóságban is édesapa, három gyereket nevel. Első házasságából két gyermeke született, Evelyn és Henry, második felesége pedig egy kislányt szült neki, ő a Hazel nevet kapta. Számos mozifilmben is viszontláthattuk az elmúlt években, például Brad Pitt oldalán szerepelt a Szenvedélyek viharában című romantikus drámában, illetve a 2019 őszén mozikba kerülő Álomdoktor című Stephen King-folytatásban is feltűnt.</p>
      <p>
        <b>Macaulay Culkin így néz ki ma</b>
      </p>
      <p>A frissebb fotóin jól látható, hogy végre ismét jól néz ki, nyoma sincs a csontsovány, elhanyagolt külsejű sztárnak, akinek havonta a halálhírét keltették a pletykalapok.</p>
      <figure>
        <img src="https://kep.index.hu/1/0/2704/27047/270472/27047271_2074205_da4a55a75f964d4642d5943b076278ba_wm.jpg"/>
        <figcaption>
          <a href="https://femina.hu/vilagsztar/macaulay-culkin-2019/">Nézegess képeket! 5 kép<br/><b>Macaulay Culkin döbbenetes átalakulása - Így néz ki ma a Reszkessetek, betörők! Kevinje</b></a>
        </figcaption>
      </figure>
    </article>
  </body>
</html>