<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lifestyle.bg/tendencies/levkemiyata-pri-detsata-izglezhda-e-predotvratima.html"/>
    <meta property="og:site_name" content="Lifestyle.bg"/>
    <meta property="article:published_time" content="2019-11-29T14:15:48+00:00"/>
    <meta property="og:title" content="Левкемията при децата изглежда е предотвратима"/>
    <meta property="og:description" content="Теорията на закъснялото заразяване"/>
  </head>
  <body>
    <article>
      <h1>Левкемията при децата изглежда е предотвратима</h1>
      <address><time datetime="2019-11-29T14:15:48+00:00">29 Nov 2019, 14:15</time> by <a rel="author" href="https://lifestyle.bg/author/rositsa-tashkova" target="_blank">Росица Ташкова</a></address>
      <p>Както наскоро разказахме, прекалената дезинфекция вкъщи се отразява пагубно върху здравето на децата ни за цял живот. Сега учени от Института за изследване на рака в Лондон са установили, че същият фактор отключва и едно много тежко заболяване при децата - острата лимфобластна левкемия (ОЛЛ), която засяга едно от 2000 деца.</p>
      <p>Връзката е следната. Някои дечица се раждат с мутация, която ги прави предразположени към заболяването. Мутацията възниква спонтанно и незабелязано по време на ембрионалното развитие на детето - още в утробата на майката. За да се изгради правилно имунитетът на всяко дете, е много важно през първата година от живота му той да бъде трениран.</p>
      <p>Това става при срещата на младия организъм с голямо разнообразие от бактерии. Както наем, повечето бактерии не предизвикват заболявания и са безопасни. Но те имат жизненоважна роля за правилното развитие на имунната ни система - тя трябва да се среща с тях, за да може в бъдеще да разпознава добрите от лошите и да има правилна реакция при среща с едните и с другите.</p>
      <figure>
        <img src="https://webnews.bg/uploads/images/30/3330/453330/640x.jpg?_=1574080375"/>
        <figcaption>
          <cite>Източник: iStock</cite>
        </figcaption>
      </figure>
      <p>Например когато имунната система неправилно припознае собствените клетки или пък безобидните бактерии в червата като врагове, тя ги напада и възниква автоимунно заболяване.</p>
      <p>Когато през първата година от живота си детето е държано в голяма изолация и стерилна чистота, след това то остава с недоразвита имунна система и много уязвимо. Затова е важно да му осигурим здравословно количество бактерии, колкото и страшно да звучи на пръв поглед. Това се постига, когато го срещаме с по-големи деца и му позволяваме да играе с тях, както и като понамалим употребата на силни дезинфектанти вкъщи.</p>
      <figure>
        <img src="https://webnews.bg/uploads/images/31/3331/453331/640x.jpg?_=1574080511"/>
        <figcaption>
          <cite>Източник: iStock</cite>
        </figcaption>
      </figure>
      <p>Острата лимфобластна левкемия се отключва именно при дечица, които са предразположени към нея и имунната им система не е била тренирала правилно в началото на живота им. Те със закъснение се срещат с някои бактерии, които в комбинация с неадекватния имунен отговор отключват страшното заболяване. Това заболяване е много характерно за западните общества, но почти не се среща в развиващите се страни.</p>
      <p>При изследването, установило тези зависимости, са използвани данни, събирани в продължение на 30 години. Изключени са фактори като радиация, химикали в средата, електромагнитни вълни и влиянието на електрическите кабели в дома, като потенциални фактори за заболяването.</p>
      <related>
        <h4>Още по темата</h4>
        <a href="https://lifestyle.bg/health/kak-da-podsilim-imunnata-sistema.html"/>
        <a href="https://lifestyle.bg/tendencies/imunnata-sistema-vazstanovyavaneto-na-kletkite-i-hranite-koito-mogat-da-spasyat-zhivota-ni.html"/>
        <a href="https://lifestyle.bg/tendencies/tatuirovkite-imunitetat-i-predpazvat-li-ni-risunkite-po-tyaloto-ot-nastinki-i-grip.html"/>
        <a href="https://lifestyle.bg/tendencies/dezinfektantite-polzite-i-vredite-ot-tyah-i-za-kakvo-da-vnimavame.html"/>
        <a href="https://lifestyle.bg/tendencies/tyutyunopusheneto-rakat-na-kozhata-i-vrazkata-mezhdu-tsigarite-i-zabolyavaneto.html"/>
        <a href="https://lifestyle.bg/tendencies/kak-rakovite-i-imunnite-kletki-obshtuvat-pomezhdu-si.html"/>
        <a href="https://lifestyle.bg/health/patuvaneto-sas-samolet-bolestite-i-edna-estestvena-vaksina.html"/>
        <a href="https://lifestyle.bg/health/gabite-imunnata-sistema-i-koi-vidove-da-konsumirame-za-da-sme-zdravi.html"/>
        <a href="https://lifestyle.bg/health/zashto-ne-tryabva-da-pazim-detsata-ot-bakteriite.html"/>
      </related>
    </article>
  </body>
</html>