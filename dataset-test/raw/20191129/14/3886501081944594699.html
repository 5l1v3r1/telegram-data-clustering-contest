<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119968-erdogan-porucio-makronu-da-je-on-u-stanju-mozdane-smrti?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-29T14:30:05+00:00"/>
    <meta property="og:title" content="Erdogan poručio Makronu da je on u stanju moždane smrti. Turski ambasador u Parizu će biti pozvan na razgovor"/>
    <meta property="og:description" content="Turski predsednik Redžep Tajip Erdogan oštro je kritikovao svog francuskog kolegu Emanuela Makrona poručivši mu da je on u stanju &quot;moždane smrti&quot;, koristeći izraz koji je francuski predsednik upotrebio da opiše NATO. &quot;Obraćam se iz Turske francuskom predsedniku Emanuelu Makronu, i ponoviću NATO-u. Prvo ispitaj sopstvenu moždanu smrt. Takve izjave služe onima kao ti koji su u stanju moždane smrti&quot;,  rekao je Erdogan u Istanbulu.Erdoganove izjave usledile su posle jučerašnje kritike koju je Makron uputio Turskoj zbog ofanzive prošlog meseca u Siriji protiv kurdskih milicija koje podržavaju zapadne zemlje.Erdoganove izjave pojačavaju napetost izmedju Turske i NATO, čiji je Ankara član, uoči važnog samita Alijanse u Londonu iduće nedelja. Uoči samita najavljen je i sastanak Erdogana, Makrona, nemačka kancelarka Angele Merkel i britanskog premijera Borisa Džonsona da razgovaraju o Siriji.Ankara je prošlog meseca izvršila ofanzivu na severoistoku Sirije a na meti su joj kurdski borci koje Turska smatra teroristima.Zapadne…"/>
  </head>
  <body>
    <article>
      <h1>Erdogan poručio Makronu da je on u stanju moždane smrti. Turski ambasador u Parizu će biti pozvan na razgovor</h1>
      <address>
        <time datetime="2019-11-29T14:30:05+00:00">29 Nov 2019, 14:30</time>
      </address>
      <p><b>Turski predsednik Redžep Tajip Erdogan oštro je kritikovao svog francuskog kolegu Emanuela Makrona poručivši mu da je on u stanju "moždane smrti", koristeći izraz koji je francuski predsednik upotrebio da opiše NATO.</b> <br/><br/>"Obraćam se iz Turske francuskom predsedniku Emanuelu Makronu, i ponoviću NATO-u. Prvo ispitaj sopstvenu moždanu smrt. Takve izjave služe onima kao ti koji su u stanju moždane smrti",  rekao je Erdogan u Istanbulu.<br/><br/>Erdoganove izjave usledile su posle jučerašnje kritike koju je Makron uputio Turskoj zbog ofanzive prošlog meseca u Siriji protiv kurdskih milicija koje podržavaju zapadne zemlje.<br/><br/>Erdoganove izjave pojačavaju napetost izmedju Turske i NATO, čiji je Ankara član, uoči važnog samita Alijanse u Londonu iduće nedelja. Uoči samita najavljen je i sastanak Erdogana, Makrona, nemačka kancelarka Angele Merkel i britanskog premijera Borisa Džonsona da razgovaraju o Siriji.<br/><br/>Ankara je prošlog meseca izvršila ofanzivu na severoistoku Sirije a na meti su joj kurdski borci koje Turska smatra teroristima.<br/><br/>Zapadne zemlje kritikovale su tu operaciju i Makron je rekao u intervjuu za Ekonomist početkom novembra da je ta jednostrana ofanziva deo simptoma koji ukazuju da je NATO u stanju moždane smrti.<br/><br/>Erdogan je rekao da je Makron još amater i da niko ne obraća pažnju na njega, i da treba to da ispravi. <br/><br/>"Kada treba da se razglasi nešto ti znaš to dobro da uradiš. Ali kad treba da platiš NATO-u novac koji mu duguješ to je nešto drugo", rekao je Erdogan.<br/><br/>On je rekao da je Makron toliko neiskusan da ne zna šta je borba protiv terorizma, i da su zato Žuti prsluci zaposeli Francusku. <br/><br/>"Gestikuliraj koliko hoćeš na kraju ćeš uvideti osnovanost naše borbe protiv terorizma", rekao je Erdogan. <b>Jelisejska palata: Turski ambasador u Parizu će biti pozvan na razgovor</b><br/><br/>Ambasador Turske u Francuskoj biće pozvan na razgovor kako bi objasnio izjavu turskog predsednika Redžepa Tajipa Erdogana koji je ocenio da njegov francuski kolega Emanuel Makron "u stanju moždane smrti", saopštila je danas Jelisejska palata.<br/><br/>"To nije izjava, to je vredjanje. Ambasador će biti pozvan u Ministarstvo inostranih poslova kako bi to objasnio", naveo je Makronov ured.<br/><br/>Erdogan je ranije danas oštro kritikovao Makrona navodeći da je francuski predsednik u stanju "moždane smrti", koristeći isti izraz koji je Makron upotrebio da opiše NATO.<br/><br/>Erdoganova izjava pojačava napetost izmedju Turske i NATO, uoči samita lidera Alijanse naredne nedelje u Velikoj Britaniji.</p>
    </article>
  </body>
</html>