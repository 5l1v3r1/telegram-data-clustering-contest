<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/744334"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T14:56:00+00:00"/>
    <meta property="og:title" content="ตะครุบตัว'ชายคลั่ง'ไล่แทงคน บนสะพานลอนดอนบริดจ์"/>
    <meta property="og:description" content="ตำรวจอังกฤษเผยมีคนถูกแทงบนสะพานลอนดอนบริดจ์ได้รับบาดเจ็บไปหลายคน แต่คนร้ายผู้ก่อเหตุถูกจับกุมตัวไว้ได้แล้ว"/>
  </head>
  <body>
    <article>
      <h1>ตะครุบตัว'ชายคลั่ง'ไล่แทงคน บนสะพานลอนดอนบริดจ์</h1>
      <address>
        <time datetime="2019-11-29T14:56:00+00:00">29 Nov 2019, 14:56</time>
      </address>
      <p>
        <b>ตำรวจอังกฤษเผยมีคนถูกแทงบนสะพานลอนดอนบริดจ์ได้รับบาดเจ็บไปหลายคน แต่คนร้ายผู้ก่อเหตุถูกจับกุมตัวไว้ได้แล้ว</b>
      </p>
      <p>สำนักข่าวเอพีรายงานจากกรุงลอนดอนประเทศอังกฤษเมื่อวันที่ 29 พ.ย.ว่า ตำรวจนครบาลของอังกฤษแถลงผ่านทวิตเตอร์ว่า ตำรวจรับแจ้งเหตุเมื่อบ่ายวันศุกร์ที่ผ่านมา บนสะพานลอนดอนบริดจ์ ส่วนนายจอห์น แมกมานัส ผู้สื่อข่าวบีบีซีซึ่งอยู่ในที่เกิดเหตุบอกว่า เห็นคนต่อสู้กันบนสะพานแต่ก็ได้ยินเสียงปืนดังขึ้น หน่วยพยาบาลลอนดอนระบุด้วยว่า รถพยาบาลและทีมเจ้าหน้าที่ไปถึงที่เกิดเหตุแล้ว<br/><br/>ตำรวจได้เตือนประชาชนให้ออกห่างจากพื้นที่ทางเหนือของสะพาน ซึ่งเชื่อมต่อกับย่านธุรกิจของลอนดอนและฝั่งใต้ของแม่น้ำเทมส์<br/><br/>ต่อมาตำรวจเปิดเผยว่า มีผู้ได้รับบาดเจ็บเพราะถูกแทงหลายคน แต่คนร้ายเป็นชายผู้ก่อเหตุถูกจับกุมตัวไว้ได้แล้ว</p>
      <figure>
        <img src="https://www.dailynews.co.th/admin/upload/20191129/news_xywcIgtapR220812_533.jpg?v=20191130163?v=4050"/>
      </figure>
      <p>รถยนต์และรถบัสบนสะพานที่เกิดเหตุจอดนิ่ง โดยมีรถบรรทุกสีขาวจอดขวางเลนอยู่ด้วย<br/><br/>ตำรวจขนส่งลอนดอนระบุด้วยว่า สะพานลอนดอนบริดจ์ถือเป็นอีกหนึ่งสะพานที่พลุกพล่านที่สุด ขณะเกิดเหตุ ขบวนรถไฟไม่จอดให้บริการสถานีรถไฟใกล้เคียงเพื่อความปลอดภัย<br/><br/>สะพานลอนดอนบริดจ์เคยเป็นจุดที่เกิดเหตุร้ายเมื่อเดือนมิ.ย. 2560 เมื่อสมาชิกกลุ่มหัวรุนแรงได้ทำร้ายผู้คนบนสะพานสังหารผู้คนเสียชีวิตไป 2 ศพและยังตามไปก่อเหตุไล่แทงผู้คนอีกหลายศพในตลาดโบโรห์ใกล้กันแต่ก่อนหน้านั้นเมื่อเดือนมี.ค.2560 เคยมีเหตุการณ์คนร้ายขับรถชนคนบนสะพานเวสต์มินสเตอร์ แล้วไปแทงตำรวจเสียชีวิต ก่อนที่คนร้ายจะถูกยิงเสียชีวิตหน้าอาคารรัฐสภา<br/><br/>เครดิตภาพAP</p>
    </article>
  </body>
</html>