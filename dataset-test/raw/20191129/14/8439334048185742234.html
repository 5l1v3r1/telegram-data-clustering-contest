<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/simeia-tis-apantisis-tou-ufupourgou-ypodomon-kai-metaforon-k-gianni-kefalogianni-gia-tous-chorous-stathmeusis-dikuklon.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-29T14:43:00+00:00"/>
    <meta property="og:title" content="Σημεία της απάντησης του υφυπουργού Υποδομών και Μεταφορών κ. Γιάννη Κεφαλογιάννη για τους χώρους στάθμευσης δικύκλων"/>
    <meta property="og:description" content="Ο Υφυπουργός Υποδομών και Μεταφορών κ. Γιάννης Κεφαλογιάννης απάντησε σήμερα, 29 Νοεμβρίου 2019, σε επίκαιρη ερώτηση της βουλευτού της ΝΔ κας Φωτεινής Πιπιλή για το ακριβές …"/>
  </head>
  <body>
    <article>
      <h1>Σημεία της απάντησης του υφυπουργού Υποδομών και Μεταφορών κ. Γιάννη Κεφαλογιάννη για τους χώρους στάθμευσης δικύκλων</h1>
      <address>
        <time datetime="2019-11-29T14:43:00+00:00">29 Nov 2019, 14:43</time>
      </address>
      <p>Ο Υφυπουργός Υποδομών και Μεταφορών κ. <b>Γιάννης Κεφαλογιάννης</b> απάντησε σήμερα, 29 Νοεμβρίου 2019, σε επίκαιρη ερώτηση της βουλευτού της ΝΔ κας Φωτεινής Πιπιλή για το ακριβές χρονοδιάγραμμα σχετικά με τη νομοθέτηση και τη χωροθέτηση της στάθμευσης των δικύκλων;</p>
      <p>Κατά την πρωτολογία του ο κ. Κεφαλογιάννης αναφέρθηκε στο περιεχόμενο της απόφασης που καταρτίζει το Υπουργείο.</p>
      <p>Κατά τη δευτερολογία του, με αφορμή και σχετική επισήμανση της κας. Πιπιλή σχετικά με το πρόβλημα της ηχορύπανσης από τα δίκυκλα, ο κ. Κεφαλογιάννης, ενημέρωσε και για τις πρωτοβουλίες που επεξεργάζεται το υπουργείο Υποδομών και Μεταφορών, αναφορικά με τον έλεγχο του θορύβου. </p>
      <p>
        <b>Ακολουθούν σημεία από την πρωτολογία του υφυπουργού Υποδομών και Μεταφορών:</b>
      </p>
      <p>«<i>Γνωρίζω πόσο σας απασχολεί το ζήτημα της άναρχης στάθμευσης των δικύκλων στην Αθήνα.</i></p>
      <p>
        <i>Σήμερα είμαστε σε ένα πολύ καλό σημείο. Έχω στα χέρια μου το σχέδιο της υπουργικής απόφασης που συνέταξαν οι υπηρεσίες του υπουργείου μας και θα το στείλουμε στο συναρμόδιο υπουργείο Περιβάλλοντος.   Εκτιμάται ότι η απόφαση θα ολοκληρωθεί εντός του επόμενου διμήνου.</i>
      </p>
      <p>
        <i>Θα ήθελα να υπενθυμίσω ότι εδώ και 16 χρόνια και συγκεκριμένα με το άρθρο 23, παράγραφος 3 του ν. 3185/2003 (Α΄ 229) προβλέπεται η έκδοση Κ.Υ.Α. των Υπουργών Υποδομών και Μεταφορών και Περιβάλλοντος για τον καθορισμό των αρμοδίων οργάνων, των όρων και προϋποθέσεων ίδρυσης και λειτουργίας των σταθμών μοτοσυκλετών και μοτοποδηλάτων.</i>
      </p>
      <p>
        <i>Σε αυτήν απόφαση καθορίζονται όλες οι λεπτομέρειες για τη νόμιμη λειτουργία χώρων στάθμευσης δικύκλων. Αρμόδιες Υπηρεσίες για τον έλεγχο των απαιτούμενων δικαιολογητικών και την έκδοση της Βεβαίωσης Νόμιμης Λειτουργίας θα είναι οι Διευθύνσεις Μεταφορών των κατά τόπους  Περιφερειών. </i>
      </p>
      <p>
        <i>Θυμίζω ότι τα θέματα που αφορούν στη στάση και στάθμευση οχημάτων ρυθμίζονται από τις διατάξεις του άρθρου 34 του ΚΟΚ.</i>
      </p>
      <p>
        <i>Κυρία συνάδελφε, </i>
        <i>τα κυριότερα σημεία- οφέλη της Απόφασης που προωθεί το υπουργείο Μεταφορών είναι – επιγραμματικά - τα εξής:</i>
      </p>
      <ul>
        <li>
          <i>Καθορίζονται όλες οι λεπτομέρειες για τη νόμιμη λειτουργία χώρων στάθμευσης δικύκλων δίνοντας λύση σε ένα χρονίζον πρόβλημα που επιβαρύνει σημαντικά την καθημερινότητα χιλιάδων συμπολιτών μας. Παράλληλα ανοίγει ένα ακόμα επιχειρηματικό πεδίο για επενδύσεις.</i>
        </li>
        <li>
          <i>Ωφελούμενοι από την απόφαση είναι καταρχήν οι ίδιοι οι οδηγοί δικύκλων. Πολλές φορές υποχρεούντο να σταθμεύουν σε θέσεις ακατάλληλες και με ανορθόδοξο τρόπο, διακινδυνεύοντας τη σωματική τους ακεραιότητα, την απώλεια της περιουσίας τους, αλλά και την επιβολή προστίμου λόγω παράνομης στάθμευσης.</i>
        </li>
        <li>
          <i>Η απόφαση για τη στάθμευση των μοτοσυκλετών και μοτοποδηλάτων αποτελεί ένα σημαντικό βήμα για τον εκσυγχρονισμό των καθημερινών μετακινήσεων και του βιοτικού επίπεδου του Έλληνα πολίτη.»</i>
        </li>
      </ul>
      <p>
        <b>Κατά τη δευτερολογία του ο κ. Κεφαλογιάννηςανέφερε συνοπτικά τα εξής:</b>
      </p>
      <p>
        <i>Κυρία συνάδελφε,</i>
      </p>
      <p>
        <i>Γνωρίζετε καλύτερα από εμένα πως όσο καλός κι αν είναι ένας νόμος αν δεν υπάρχουν οι προϋποθέσεις εφαρμογής του, χάνεται η όποια αξία του. Θα συμφωνήσω λοιπόν μαζί σας ότι ο έλεγχος της παραβατικότητας θα πρέπει να είναι συνεχής και αυστηρός, σε τέτοιο βαθμό που να διαμορφώσει νέα πρότυπα οδηγικής συμπεριφοράς.</i>
      </p>
      <p>
        <i>Γνωρίζετε επίσης πολύ καλά, ότι αυτό δεν εξαρτάται μόνο από τη δική μας πλευρά. Ωστόσο, μπορώ να σας διαβεβαιώσω ότι υπηρεσίες του υπουργείου Υποδομών και Μεταφορών θα συνεργαστούν στενά με τις υπηρεσίες του υπουργείου Προστασίας του Πολίτη, ώστε να υπάρξει η καλύτερη δυνατή εφαρμογή του νόμου.</i>
      </p>
      <p>
        <i>Τώρα, όσον αφορά στο πολύ σημαντικό θέμα της ηχορύπανσης, το οποίο θίξατ,ε που - όπως και η παράνομη στάθμευση - επιβαρύνει το αστικό περιβάλλον, είμαι σε θέση να σας εκθέσω κάποιες πρωτοβουλίες του υπουργείου Μεταφορών.       </i>
      </p>
      <p>
        <i>Πρώτον, εξετάζεται το ενδεχόμενο να επανέλθει η κάρτα θορύβου στα δίκυκλα, που συνεπάγεται υποχρέωση ελέγχου του θορύβου, όπως συμβαίνει με τον έλεγχο καυσαερίων.  </i>
      </p>
      <p>
        <i>Η ένταση του θορύβου μπορεί να μετριέται στα ΚΤΕΟ είτε στα συνεργεία, με βάση τις τεχνικές προδιαγραφές του οχήματος.</i>
      </p>
      <p>
        <i>Συμπληρωματικά, επειδή ακριβώς απαιτείται και θεσμικό πλαίσιο το οποίο να περιβάλλει την εφαρμογή του νόμου, επεξεργαζόμαστε διάταξη που προβλέπει ακόμη και πρόστιμα στα συνεργεία που συνεργούν στην αλλοίωση των χαρακτηριστικών των οχημάτων.</i>
      </p>
      <p>
        <i>Είτε αυτή η αλλοίωση αφορά:</i>
      </p>
      <ul>
        <li>
          <i>στον θόρυβο,</i>
        </li>
        <li>
          <i>στην αφαίρεση του φίλτρου </i>
          <i>DPF</i>
          <i> που κατακρατεί τα επικίνδυνα σωματίδια των οχημάτων</i>
        </li>
        <li>
          <i>ή στην παράνομη επέμβαση στον οδομετρητή των χιλιομέτρων.</i>
        </li>
      </ul>
      <p>
        <i>Είναι επεμβάσεις που αλλοιώνουν κρίσιμα χαρακτηριστικά των οχημάτων με σοβαρές επιπτώσεις στην οδική ασφάλεια, στο κοινωνικό σύνολο και στο περιβάλλον και αυτό δεν είμαστε διατεθειμένοι να το επιτρέψουμε.  </i>
      </p>
      <p>
        <i>Επιπλέον, κυρία συνάδελφε, στο πνεύμα της ερώτησής σας περί συνεργασίας, σας γνωστοποιώ ότι σκοπεύουμε να εξοπλίσουμε τα λιγοστά οχήματα ελέγχου που διαθέτει το υπουργείο Μεταφορών με ειδικά μηχανήματα μέτρησης θορύβου, τα λεγόμενα «ντεσιμπελόμετρα».</i>
      </p>
      <p>
        <i>Μόλις γίνει αυτό, θα συντρέχουν οι προϋποθέσεις ώστε να εκκινήσουν πάλι τα μεικτά κλιμάκια ελέγχου, με τη συνδρομή της Τροχαίας και των αρμόδιων υπηρεσιών των Περιφερειών.</i>
      </p>
    </article>
  </body>
</html>