<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/oikonomia/article/sxoinas-stis-1112-to-green-deal-me-endiaferon-gia-tin-ellada"/>
    <meta property="og:site_name" content="The TOC"/>
    <meta property="article:published_time" content="2019-11-29T14:45:43+00:00"/>
    <meta property="og:title" content="Σχοινάς: Στις 11/12 το &quot;Green Deal&quot; με ενδιαφέρον για την Ελλάδα"/>
    <meta property="og:description" content="&quot;Στόχος ο τριπλασιασμός του προϋπολογισμού του Erasmus+&quot;"/>
  </head>
  <body>
    <article>
      <h1>Σχοινάς: Στις 11/12 το "Green Deal" με ενδιαφέρον για την Ελλάδα</h1>
      <h2>"Στόχος ο τριπλασιασμός του προϋπολογισμού του Erasmus+"</h2>
      <address>
        <time datetime="2019-11-29T14:45:43+00:00">29 Nov 2019, 14:45</time>
      </address>
      <p>Μια είδηση που αφορά χιλιάδες νέους και μία ανακοίνωση για την οποία αγωνιούν οι κάτοικοι στις λιγνιτικές περιοχές της χώρας, "έβγαλε" η ακρόαση του νέου Αντιπροέδρου της Ευρωπαϊκής Επιτροπής Μαργαρίτη Σχοινά από νέους και νέες, που ανταποκρίθηκαν στην πρόσκληση της Αντιπροσωπείας της Ευρωπαϊκής Επιτροπής στην Ελλάδα, να του θέσουν -στο πλαίσιο της εκδήλωσης "#EUandU -Ξυπνάει το Μέλλον μέσα σου"- τα ερωτήματά τους σε σχέση με τα ζητήματα, τα οποία αφορούν το εργασιακό τους μέλλον και το μέλλον της Ευρώπης. <br/>Ο κ. Σχοινάς, που ανέλαβε το χαρτοφυλάκιο της Προώθησης του Ευρωπαϊκού Τρόπου Ζωής, γνωστοποίησε, ότι η "Πράσινη Συμφωνία", το λεγόμενο "Green Deal", θα είναι η πρώτη πρωτοβουλία της νέας Επιτροπής. "Θα αποφασιστεί από τη νέα Επιτροπή στις 11 Δεκεμβρίου. Θα είναι η πρώτη μεγάλη εμβληματική πρωτοβουλία, θα είναι ο οδικός χάρτης μετάβασης στην πράσινη οικονομία", γνωστοποίησε και διευκρίνισε: "Θα έχει έναν μεγάλο στόχο, να φέρει την Ευρώπη -που είναι πρωταθλήτρια σε πολλά- να γίνει η παγκόσμια πρωταθλήτρια, η μόνη ήπειρος στον κόσμο που θέτει ως στόχο να έχει μηδενικές εκπομπές διοξειδίου του άνθρακα μέχρι το 2050. Θα είμαστε μέχρι το 2050 carbon free. Θα έχουμε κι έναν ενδιάμεσο στόχο περαιτέρω μείωσης για το 2030".</p>
      <p>
        <b>"Από την Ελλάδα με σημαντικές επενδύσεις θα ξεκινήσει το Ταμείο Δίκαιης Μετάβασης" </b>
      </p>
      <p>Στον σχεδιασμό αυτό της μετάβασης στην πράσινη οικονομία, ο αντιπρόεδρος της Ευρωπαϊκής Επιτροπής, γνωστοποίησε ότι κομβικό ρόλο θα έχει "ένα νέο ταμείο που ιδρύουμε, το Ταμείο Δίκαιης Μετάβασης- Just Transition Fund, το οποίο με πολύ σημαντικούς πόρους και επενδύσεις θα στηρίζει ιδιαίτερες περιοχές της Ευρωπαϊκής Ένωσης, που θα έχουν μεγαλύτερη έκθεση και κόστος στην πορεία προς την Πράσινη Ευρώπη". <br/>"Φιλοδοξία μας/μου είναι η περιοχή της Δυτικής Μακεδονίας και η περιοχή της Μεγαλόπολης, που είναι οι περιοχές στην Ελλάδα, οι οποίες θα εκτεθούν περισσότερο στο κόστος της μετάβασης, να είναι ουσιαστικά και πιλοτικές περιοχές δράσης, που θα μπορέσουν μέσα από το Ταμείο Δίκαιης Μετάβασης να στηρίξουν τις τοπικές κοινωνίες με σημαντικούς πόρους και επενδύσεις. Παράλληλα με αυτό υπάρχει πεδίο δόξης λαμπρό για ιδιωτικές επενδύσεις στην πράσινη οικονομία, γιατί ακριβώς ήδη και το τραπεζικό σύστημα και η Ευρωπαϊκή Τράπεζα Επενδύσεων θα αρχίσουν πολύ ουσιαστικά να επικεντρώνουν τις χρηματοδοτήσεις τους σε πιο πράσινες και φιλικές προς το περιβάλλον πρωτοβουλίες", διευκρίνισε.<br/>"Όλος αυτός ο λιγνίτης που δε θα καίγεται πια από τη Δυτική Μακεδονία έχει πολλές εφαρμογές στη γεωργία, ως λίπασμα, ως χώμα και λαμπρό πεδίο εξαγωγών σε περιοχές του κόσμου, όπως στην Αφρική", είπε. </p>
      <p>
        <b>"Στόχος ο τριπλασιασμός του προϋπολογισμού του Erasmus+"</b>
      </p>
      <p>Απαντώντας σε ερώτημα σχετικά με τον σχεδιασμό της νέας επιτροπής αναφορικά με τα προγράμματα κινητικότητας των νέων ο κ. Σχοινάς τόνισε ότι το πρόγραμμα Erasmus+ "είναι χωρίς καμιά αμφιβολία το διαμάντι στο στέμμα της ΕΕ, με μεγάλη διαφορά το πιο πετυχημένο πρόγραμμα σε οριζόντιο επίπεδο", καθώς "δέκα εκατομμύρια νέοι Ευρωπαίοι μέχρι στιγμής έχουν ζήσει την εμπειρία του Erasmus+".<br/>Στο πλαίσιο αυτό γνωστοποίησε ότι "η φιλοδοξία μου ως αρμόδιος αντιπρόεδρος, μαζί με τη Βουλγάρα Επίτροπο την Μαρία Γκάμπριελ που έχει την ευθύνη για αυτά τα προγράμματα, είναι να διπλασιάσουμε το ποσό για την επόμενη επταετία, δηλαδή από 15 δισ. να το πάμε σε 30 δισεκατομμύρια".<br/>"Αλλά", συνέχισε ο κ. Σχοινάς "έχω ακόμη καλύτερα νέα. Το Ευρωπαϊκό Κοινοβούλιο που έχει συναπόφαση για το θέμα, πρότεινε να τριπλασιάσουμε το ποσό, δηλαδή να το πάμε από 15 δισεκατομμύρια σε 45 δισεκατομμύρια".<br/>"Πραγματικά θα παλέψουμε με νύχια και με δόντια για να περάσει αυτό", διαβεβαίωσε, εξηγώντας ότι "αυτοί που αποφασίζουν στο τέλος, όπως σε κάθε απόφαση που έχει να κάνει  με χρήμα, είναι οι υπουργοί Οικονομικών της Ένωσης, το πανίσχυρο Ecofin". Όμως "δείγμα της σημασίας που και αυτοί δίνουν στην υπόθεση, είναι ότι για πρώτη φορά, πριν τρεις βδομάδες συνεδρίασε από κοινού το συμβούλιο υπουργών Παιδείας με το Συμβουλίου υπουργών Οικονομικών, για να ενταθεί αυτή η συναντίληψη, αυτά τα προγράμματα να έχουν επαρκή χρηματοδότηση". <br/>"Ο στόχος μας είναι να περάσουμε από μια φάση όπου το Erasmus ήταν μια δυνατότητα, στη φάση όπου το Erasmus θα είναι μια βεβαιότητα, δηλαδή όποιος θα ζητάει μια υποτροφία Erasmus να μπορεί να την παίρνει", υπογράμμισε.<br/> <br/><b>"Να μιλούν για το Βrexit αυτοί που καταφέρανε να μπουν σε μια μαύρη τρύπα"</b></p>
      <p>Ερωτηθείς σχετικά με την προσέγγιση της νέας επιτροπής στο brexit ο κ. Σχοινάς απάντησε: "Δεν μου αρέσει καθόλου να μιλάω για το Βrexit, γιατί δεν είναι κομμάτι της θετικής πολιτικής ατζέντας της Ευρωπαϊκής Ένωσης. Γιατί να μιλάμε εμείς οι 27 για το Brexit; Εμείς έχουμε ξεκάθαρο το τι θα κάνουμε μαζί, ξέρουμε πού να πάμε, τι θέλουμε να κάνουμε μαζί, είμαστε πεπεισμένοι, έχουμε πολλή και σκληρή δουλειά μπροστά μας. Για το Βrexit να μιλάνε αυτοί που καταφέρανε να μπουν σε μια μαύρη τρύπα από την οποία δεν μπορούν να βγουν. Δε νομίζω ότι είναι χρήσιμη αυτή η συζήτηση, γιατί στο Βrexit υπήρξε μία απόφαση ατελής, βασισμένη σε πολλές δύσκολες και ουσιαστικά μισές αλήθειες, η οποία δεν έδωσε καμία απάντηση σε αυτούς που ψήφισαν για το Brexit. Αν το Brexit βοήθησε σε κάτι τους 27 είναι ότι τόνωσε ακόμη περισσότερο τη συνοχή τους. Αν δει κανείς ότι το ποσοστό αποδοχής της ΕΕ σε περιοχές της Ευρώπης που ήταν παραδοσιακά δύσπιστες στην ΕΕ, όπως στη Σκανδιναβία, το ποσοστό αποδοχής έχει εκτοξευθεί, γιατί ο κόσμος καταλαβαίνει ότι αυτές οι αποφάσεις δε λύνουν προβλήματα, είναι ιδεολογικές αποφάσεις που δημιουργούν θέματα προς αντιμετώπιση".</p>
      <p>
        <b>"Δεν είμαστε  "Homo Europaeus" αλλά ενωμένοι στη διαφορετικότητά μας"</b>
      </p>
      <p>Αναφερόμενος στο χαρτοφυλάκιο που ανέλαβε ο κ. Σχοινάς επισήμανε: "Ένοιωθα την ανάγκη να απαντήσω στην αντίληψη ότι ο ευρωπαϊκός τρόπος ζωής είναι μια "μπουλντόζα" που θα ισοπεδώσει όλους τους άλλους. Υπήρχε κόσμος που ήθελε να με βάλει στη λογική "εμείς οι Ευρωπαίοι απέναντι σε όλους του άλλους", "εμείς ή αυτοί" [...] Το τι μας κάνει εμάς δυνατούς δεν είναι ότι είμαστε ένας "Homo Europaeus", δεν είμαστε κομμένοι από το ίδιο δέντρο. Είμαστε ενωμένοι στη διαφορετικότητά μας. Αυτό μας κάνει δυνατούς στην Ευρώπη". <br/>Στον πολιτικό κύκλο που ανοίγει με την ανάληψη των καθηκόντων της νέας Ευρωπαϊκής Επιτροπής, έδωσε τον τίτλο της "μετάβασης" και απευθυνόμενος στους νέους είπε: "Η δική σας γενιά θα είναι αυτή που μαζί με την νέα Ευρωπαϊκή ηγεσία θα πρέπει να ηγηθεί της μετάβασης της Ευρώπης σε μια Ευρώπη πιο πράσινη, σε μια ψηφιακή Ευρώπη, που θα αφήνει οριστικά πίσω της την εποχή της αναλογικότητας , τη γραφειοκρατία, τα χαρτιά ό,τι ταλαιπωρεί την καθημερινότητα του πολίτη, όταν συναλλάσσεται μες το κράτος και σε μια τρίτη μετάβαση, τις συνεκτικές κοινωνίες. Πρέπει εμείς οι Ευρωπαίοι να χτίσουμε τις κοινωνίες του αύριο με έναν τρόπο που θα εξυπηρετεί αυτά που μας νοιάζουν, αυτές της πολιτικές προστασίας, τις πολιτικές των ευκαιριών". <br/>Στην κατεύθυνση αυτή, εξήγησε ο κ. Σχοινάς "πρέπει να αποβρυξελλοποιήσουμε την ευρωπαϊκή συζήτηση, να βγάλουμε την Ευρώπη έξω από τις Βρυξέλλες", καθώς "άλλη είναι η κουβέντα για την Ευρώπη στην κοινωνία και άλλη στη φούσκα των Βρυξελλών", όμως "δεν έχει νόημα η συζήτηση για την Ευρώπη, αν δε γίνεται εκεί που ο κόσμος ζει, έχει ανησυχίες κι αντιμετωπίζει τα προβλήματα στην καθημερινότητά τους".<br/>Σχετικά με τις πολιτικές απασχόλησης και την ανάσχεση του brain drain στην Ελλάδα ο κ. Σχοινάς είπε:  "Οι περίπου 300.000 Έλληνες που έφυγαν από την Ελλάδα έχουν πολύ ενδιαφέροντα ποιοτικά χαρακτηριστικά. Δεν έφυγαν θυμωμένοι από την Ελλάδα, αλλά έφυγαν γιατί έψαξαν ευκαιρίες επαγγελματικές, δεξιοτήτων κατά κανόνα, στην ευρωπαϊκή εσωτερική αγορά [...] Υπάρχει ένας άγριος νόστος, μια επιθυμία επιστροφής, έχουν πάντα το μυαλό τους στην επιστροφή [...]<br/>Μας λένε ότι όταν γυρίσει το οικονομικό κλίμα στην Ελλάδα, όταν τα πράσινα φύλλα της ανάπτυξης γίνουν λουλούδι και κρατήσει σε βάθος χρόνου, θα είναι οι πρώτοι που θα αρχίσουν να επιστρέφουν και θα αποτελέσουν το λίπασμα στη νέα Ελλάδα, καθώς δε θα ανεχτούν μια Ελλάδα αναξιοκρατική, του ρουσφετιού, γραφειοκρατίας, δε θα δεχθούν να γυρίσουν σε μια Ελλάδα ίδια με αυτή που τους έδιωξε". <br/>Την εναρκτήρια ομιλία στην εκδήλωση έκανε ο Επικεφαλής της Αντιπροσωπείας της Ευρωπαϊκής Επιτροπής στην Ελλάδα, Γιώργος Μαρκοπουλιώτης τονίζοντας ότι "η ζωή δεν αποτελείται μόνο από τη δουλειά ή την επιχειρηματικότητα αλλά σε πολύ μεγάλο βαθμό ορίζεται και από τη δουλειά και από την επιχειρηματικότητα" και γι’ αυτό "θέλουμε να βοηθήσουμε τους νέους ανθρώπους με τα μέσα που διαθέτει η Ευρωπαϊκή Ένωση". Ο κ. Μαρκοπουλιώτης έκανε ιδιαίτερη αναφορά στον απερχόμενο πρόεδρο της Ευρωπαϊκής Επιτροπής Ζαν Κλοντ Γιουνκέρ, τονίζοντας ότι αγαπάει ιδιαίτερα την Ελλάδα και ότι "αν δεν ήταν εκείνος, αυτή η κρίση που πέρασε η χώρα μας θα ήταν ακόμη χειρότερη".</p>
      <p>ΠΗΓΗ ΑΠΕ</p>
      <p>ΦΩΤΟ ΑΠΕ</p>
    </article>
  </body>
</html>