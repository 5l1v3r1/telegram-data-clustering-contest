<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/29/plastik-yerine-kullanilan-bambu-malzemeler-de-masum-degil-melamin-kimyasal-madde-saglik"/>
    <meta property="og:site_name" content="euronews"/>
    <meta property="article:published_time" content="2019-11-29T14:25:50+00:00"/>
    <meta property="og:title" content="Bambu tabaklardaki kimyasal tehlike"/>
    <meta property="og:description" content="Alman Federal Tüketici Koruma ve Gıda Güvenliği Dairesi de (BVL), bambu gereçlerde bulunan kimyasallardan kaynaklanan sağlık riskleri konusunda uyardı."/>
  </head>
  <body>
    <article>
      <h1>Bambu tabaklardaki kimyasal tehlike</h1>
      <address><time datetime="2019-11-29T14:25:50+00:00">29 Nov 2019, 14:25</time> by <a rel="author">euronews </a></address>
      <p>Plastik atıklardan kaçınmak adına tabak, çatal ve bıçak yerine kullanılan bambu malzemeler sandığımız kadar masum değil.</p>
      <p>Alman Federal Tüketici Koruma ve Gıda Güvenliği Dairesi de (BVL), bambu gereçlerde bulunan kimyasallardan kaynaklanan sağlık riskleri konusunda uyardı. BVL, melamin ve formaldehite ihtiva eden ürünlere kahve, çay gibi sıcak içecekler eklendiğinde ya da bir mikrodalga fırında ısıtıldığında bu kimyasalların direkt gıdaya geçiş yaptığını belirtti.</p>
      <h3>Bambu malzemeler melamin-formaldehit reçineleri içeriyor</h3>
      <p><a href="https://sozluk.gov.tr/?kelime=melamin%20re%C3%A7inesi">Melamin</a> birçok farklı endüstriyel alanda kullanılmakta. Tabaklar, plastik ürünler, bardaklar, kağıt ve endüstriyel kaplama gibi alanlarda kullanımına izin veriliyor. Yani aslında plastik atık yerine kullandığımız ve daha çevreci olduğunu düşündüğümüz çoğu bardak ve tabak sadece bambu değil, aynı zamanda melamin-formaldehit reçineleri gibi insan sağlığı açısından oldukça tehlikeli kimyasallar içeriyor.</p>
      <p>Almanya’da da bu konuyu gündeme alan Gıda Güvenliği Dairesi, 56 ürün üzerinde çalışma yapmış; örneklerin dörtte birinde, melamin için belirlenen Spesifik migrasyon limitinin (SML) aşıldığı görülmüş. <b>Spesifik migrasyon limiti (SML) madde veya malzemeden gıdaya veya gıda benzerine geçen belirli bir maddenin izin verilen azami miktarı.</b></p>
      <p>Uzmanlar ayrıca bambu tabakların bulaşık deterjanıyla yıkanmasının da zararlı olduğunu belirtiyor. Gözenekli bir yapıya sahip olan bambu malzeme deterjanla birleştiğinde, deterjan içerisindeki kimyasal maddeyi de hızlı bir şekilde emiyor. Bir sonraki kullanımda ise özellikle de yüksek sıcaklıklarla birleştiğinde bu kimyasallar serbestçe ortaya çıkıyor.</p>
      <ul>
        <li>
          <a href="https://tr.euronews.com/2010/11/29/cevreci-ve-estetik">Çevreci ve estetik</a>
        </li>
        <li>
          <a href="https://tr.euronews.com/2019/09/15/cevre-icin-vaatlerde-bulunan-gucci-karbon-notr-olmayi-nasil-saglayacak-cevreci-moda">Çevre için vaatlerde bulunan Gucci karbon-nötr olmayı nasıl sağlayacak?</a>
        </li>
        <li>
          <a href="https://tr.euronews.com/2019/11/27/sut-uretimini-artirmak-icin-rusya-da-ineklere-sanal-gozluk-takildi">Süt üretimini artırmak için Rusya'da ineklere sanal gözlük takıldı</a>
        </li>
        <li>
          <a href="https://tr.euronews.com/2019/02/25/cevreyi-kirleten-metal-ve-plastikler-ciftlik-hayvanlarini-da-etkiliyor-cop-inekler-artiyor">Çevreyi kirleten metal ve plastikler çiftlik hayvanlarını da etkiliyor: 'Çöp inekler' hızla artıyor</a>
        </li>
      </ul>
      <h3>Bambu malzeme çapraz kontaminasyona da uygun</h3>
      <p>Bir diğer konu ise çapraz kontaminasyon, <b>yani bakteri ve virüslerin kontamine olmuş bir yüzeyden, kontaminasyona maruz kalmamış başka bir yüzeye transfer olması.</b></p>
      <p>Yine yapılan araştırmalarda bambu yüzeyin yumuşak olması nedeniyle daha kolay bir şekilde kesildiği, mesela bıçak kullanırken oluşan bu küçük yarıkların da bakteriler için “harika” yaşama ve üreme alanı olduğu belirtiliyor.</p>
      <p>Öte yandan Alman Federal Risk Değerlendirme Enstitüsü, melaminin sağlık riskleri hakkında yayımladığı raporda: Çin’de 2008'de, büyük miktarda melamin ile kontamine olan süt tozu nedeniyle çocuklarda ortaya çıkan sağlık problemlerine değindi.</p>
      <p>Çin’de 2008 yılında bazı süt tozu ve bebek mamalarında görülen ve bebek ölümlerine neden olan melamin maddesi nedeniyle ayrıca 6 binden fazla bebek ve çocuk, böbrek taşı şikayetiyle hastaneye kaldırılmıştı.</p>
    </article>
  </body>
</html>