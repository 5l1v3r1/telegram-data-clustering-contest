<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Terroryzm/191129208-Akt-terroru-na-moscie-w-Londynie-Sprawca-nie-zyje.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-29T14:22:31+00:00"/>
    <meta property="og:title" content="Akt terroru na moście w Londynie. Sprawca nie żyje"/>
    <meta property="og:description" content="Kilka osób zostało rannych przez nożownika na Moście Londyńskim (London Bridge) w stolicy Wielkiej Brytanii. Napastnik, który miał na sobie atrapę bomby, został zastrzelony przez policję."/>
  </head>
  <body>
    <article>
      <h1>Akt terroru na moście w Londynie. Sprawca nie żyje</h1>
      <address><time datetime="2019-11-29T14:22:31+00:00">29 Nov 2019, 14:22</time> by <a rel="author">zew</a></address>
      <p>
        <b>Kilka osób zostało rannych przez nożownika na Moście Londyńskim (London Bridge) w stolicy Wielkiej Brytanii. Napastnik, który miał na sobie atrapę bomby, został zastrzelony przez policję.</b>
      </p>
      <slideshow>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/1/EP-191129208.jpg"/>
          <figcaption>
            <cite>AFP PHOTO / LUKE POULTON</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/2/EP-191129208.jpg"/>
          <figcaption>
            <cite>AFP PHOTO / ALEXANDRU ION</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/3/EP-191129208.jpg"/>
          <figcaption>
            <cite>AFP</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/4/EP-191129208.jpg"/>
          <figcaption>
            <cite>AFP</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/5/EP-191129208.jpg"/>
          <figcaption>
            <cite>AFP</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/6/EP-191129208.jpg"/>
          <figcaption>
            <cite>AFP</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/7/EP-191129208.jpg"/>
          <figcaption>
            <cite>AFP</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/8/EP-191129208.jpg"/>
          <figcaption>
            <cite>AFP</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/9/EP-191129208.jpg"/>
          <figcaption>
            <cite>AFP</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191129/SWIAT/191129208/EP/1/10/EP-191129208.jpg"/>
          <figcaption>
            <cite>AFP</cite>
          </figcaption>
        </figure>
      </slideshow>
      <p>Łączący City z południowym brzegiem Tamizy Most Londyński został wyłączony z ruchu i otoczony przez policję, w tym członków oddziału antyterrorystycznego. Stacja metra i stacja kolejowa na London Bridge także zostały zamknięte.</p>
      <figure>
        <iframe data-src="https://twitter.com/ShippersUnbound/status/1200417640017215488?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Londyńska policja metropolitalna poinformowała, że tuż przed godz. 14.00 czasu lokalnego otrzymała wezwanie w związku z atakiem nożownika w pobliżu London Bridge. Na miejsce wysłani zostali uzbrojeni funkcjonariusze, którzy użyli broni. Policja potwierdziła, że napastnik został zastrzelony.</p>
      <p>Z nagrań opublikowanych w mediach społecznościowych wynika, że nożownika obezwładnili i przygnietli do ziemi przechodnie, jeden z nich zabrał napastnikowi nóż. Dopiero później na miejscu pojawili się policjanci z bronią.</p>
      <p>- Pewna liczba osób została ranna - poinformował komendant Neil Basu z policji metropolitalnej. Według brytyjskich mediów, obrażenia odniosło pięć osób.</p>
      <p>- Z powodu charakteru incydentu, zareagowaliśmy tak, jak w przypadku zamachu terrorystycznego - dodał komendant. Oświadczył, że następnie wydarzenia na London Bridge zostały uznane za akt terroru. Śledztwo w sprawie incydentu prowadzą oficerowi z jednostki antyterrorystycznej policji metropolitalnej.</p>
      <p>Jak podał Basu, okolice Mostu Londyńskiego wciąż otoczone są przez policję, która przeszukuje teren. Komendant zaapelował do mieszkańców Londynu o omijanie okolicy. Potwierdził też, że napastnik miał na sobie atrapę ładunku wybuchowego.</p>
      <p>W związku z atakiem na ulice Londynu wysłane zostaną dodatkowe siły policyjne.</p>
      <p>Wcześniej dziennikarz BBC John McManus informował, że był świadkiem incydentu na moście. - Byłem po południowej stronie London Bridge, kierowałem się na północ. Po drugiej stronie mostu zauważyłem bójkę, kilku mężczyzn atakowało innego mężczyznę - relacjonował McManus. - Szybko przyjechali policjanci, w tym uzbrojeni. W kierunku tego mężczyzny oddano kilka strzałów - dodał.</p>
      <p>AFP</p>
      <p>"Jestem na bieżąco informowany o incydencie na Moście Londyńskim. Chcę podziękować policji i służbom ratunkowym za ich błyskawiczną reakcję" - oświadczył premier Wielkiej Brytanii Boris Johnson.</p>
      <p>Szefowa brytyjskiego MSW Priti Patel wezwała londyńczyków znajdujących się w pobliżu London Bridge do stosowania się do poleceń służb.</p>
      <p>Polska ambasada w Londynie zaapelowała o zachowanie szczególnej ostrożności w poruszaniu się po Londynie, unikanie okolic incydentu oraz stosowanie się do zaleceń miejscowych służb.</p>
      <figure>
        <iframe data-src="https://twitter.com/PolishEmbassyUK/status/1200441681977511936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>