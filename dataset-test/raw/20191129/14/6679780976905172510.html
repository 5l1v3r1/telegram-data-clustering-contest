<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/sztrajkolnak-az-amazonnal-nemetorszagban"/>
    <meta property="og:site_name" content="Paraméter"/>
    <meta property="article:published_time" content="2019-11-29T14:11:00+00:00"/>
    <meta property="og:title" content="Sztrájkolnak az Amazonnál Németországban"/>
    <meta property="og:description" content="Sztrájkot indítottak pénteken a világ egyik legnagyobb online áruházát üzemeltető amerikai Amazon németországi telephelyein."/>
  </head>
  <body>
    <article>
      <h1>Sztrájkolnak az Amazonnál Németországban</h1>
      <h2>Sztrájkot indítottak pénteken a világ egyik legnagyobb online áruházát üzemeltető amerikai Amazon németországi telephelyein.</h2>
      <address>
        <time datetime="2019-11-29T14:11:00+00:00">29 Nov 2019, 14:11</time>
      </address>
      <p>A német szolgáltató szektor vezető szakszervezete, a Ver.di a követelések nyomatékosítására a karácsonyi szezon nyitányának két kiemelt napjára, az úgynevezett fekete péntekre (Black Friday) és a rákövetkező hétfőre (Cyber Monday) időzítette a sztrájkot, amikor az Amazon és versenytársai különleges kedvezményekkel csábítják a vásárlókat.</p>
      <p>Az online áruház több raktárközpontjában, például az egyik legnagyobb telephelyen, Lipcsében kedden is sztrájkolnak majd.</p>
      <p>A társaság szerint a vásárlókat nem sújtja a munkabeszüntetés, a megrendelt árucikkeket időben kiszállítják.</p>
      <p>A Ver.di évek óta szervez sztrájkokat az Amazonnál, legfőképpen méltányos bért követelve. Álláspontja szerint az Amazon alkalmazottai kiskereskedelmi dolgozók, ezért a kiskereskedelmi ágazatban érvényes bértábla alapján kell megfizetni őket.</p>
      <p>A munkaadó szerint ez tévedés, a dolgozók valójában a szállítmányozás területéhez tartozó tevékenységet végeznek, ezért a szállítmányozásban megszokott - a kiskereskedelemben elérhetőnél alacsonyabb - fizetés jár nekik.</p>
      <p>A Ver.di elfogadható munkakörülményeket is követel. Az Amazon munkavállalóit rendkívüli terhelésnek teszik ki, minden egyes munkanap „egy hajsza”, amibe sokan belebetegednek - nyilatkozott a szakszervezet illetékese, Orhan Akman.</p>
      <p>Az Amazon 1998 óta üzemelteti online áruházát német nyelven, és az online kiskereskedelem első számú németországi szereplője. Forgalma rendre évi 20 milliárd euró (670 milliárd forint) körül van, ami a teljes németországi online kiskereskedelmi piac csaknem egyharmadát jelenti. A társaság munkatársainak száma a szezonális munkavállalókkal együtt 20 ezer körül mozog.</p>
      <p>MTI</p>
    </article>
  </body>
</html>