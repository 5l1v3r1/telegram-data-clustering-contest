<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-naufragio-di-lampedusa-la-guardia-costiera-individua-relitto-e-alcune-salme/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T14:34:02+00:00"/>
    <meta property="og:title" content="Migranti, naufragio di Lampedusa: la Guardia costiera individua relitto e alcune salme"/>
    <meta property="og:description" content="Un barcone si è ribaltato di fronte all'isola dei Conigli, a Lampedusa, lo scorso 23 novembre. La Guardia costiera ha individuato oggi il relitto attorno al quale ci sarebbero dei cadaveri. Al momento non si conosce ancora il numero dei corpi rinvenuti a causa delle cattive condizioni metereologiche che limitano la visibilità. Sabato scorso erano state tratte in salvo 149 persone e rinvenuti i cadaveri di 5 donne; 20 persone erano invece disperse."/>
  </head>
  <body>
    <article>
      <h1>Migranti, naufragio di Lampedusa: la Guardia costiera individua relitto e alcune salme</h1>
      <h2>Un barcone si è ribaltato di fronte all’isola dei Conigli, a Lampedusa, lo scorso 23 novembre. La Guardia costiera ha individuato oggi il relitto attorno al quale ci sarebbero dei cadaveri. Al momento non si conosce ancora il numero dei corpi rinvenuti a causa delle cattive condizioni metereologiche che limitano la visibilità. Sabato scorso erano state tratte in salvo 149 persone e rinvenuti i cadaveri di 5 donne; 20 persone erano invece disperse.</h2>
      <address><time datetime="2019-11-29T14:34:02+00:00">29 Nov 2019, 14:34</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p>I sommozzatori della <b>Guardia costiera hanno individuato il relitto del naufragio dello scorso 23 novembre</b>, quando un barcone si è ribaltato di fronte all'isola dei Conigli, a Lampedusa. Attorno al relitto, localizzato grazie al Rov (un sottomarino a comando remoto), ci sarebbero dei <b>cadaveri</b>. Al momento non si conosce ancora il numero dei corpi rinvenuti a causa delle cattive condizioni metereologiche che limitano la visibilità. L'imbarcazione si trova sul fondale a circa 40 metri di profondità.</p>
      <p>La Guardia costiera, in seguito al <a href="https://www.fanpage.it/politica/migranti-naufragio-davanti-lampedusa-si-ribalta-un-barcone-salvate-143-persone/">naufragio </a>di sabato scorso, aveva tratto in salvo 149 persone. Erano stati due pescatori a lanciare l'allarme di un barchino in difficoltà a meno di un miglio dalla costa: "<i>Stavamo passeggiando lungo il tratto di costa che si affaccia su Cala Galera – ha detto Stefano Martello – perché i pescherecci sui quali lavoriamo sono fermi a causa del maltempo. Quando abbiamo visto la barca navigare verso il porto abbiamo capito subito che le onde altissime stavano per fare capovolgere l'imbarcazione. Abbiamo chiamato la Capitaneria e le motovedette sono arrivate nel giro di pochi minuti. È stata questa tempestività a salvare i Migranti che nel frattempo erano caduti in acqua, senza l'intervento immediato delle motovedette sarebbero tutti morti</i>".</p>
      <p>I militari sono intervenuti prontamente, ma quando le motovedette sono giunte sul posto l'imbarcazione si sarebbe capovolta a causa delle <b>condizioni meteo complicate</b>. La Guardia costiera ha quindi provveduto a soccorrere le persone in mare, ponendo in salvo 149 migranti, tra i quali ci sono 13 donne e 3 bambini, trasferiti nell'isola. I militari hanno anche<a href="https://www.fanpage.it/politica/lampedusa-149-sopravvissuti-al-naufragio-si-cercando-20-dispersi-due-cadaveri-recuprati/"> rinvenuto i corpi privi di vita di cinque donne</a>: i migranti a bordo hanno raccontato che sul barcone erano presenti altre venti persone, che risultano ora disperse. La Procura di Agrigento ha aperto un'inchiesta: indaga per naufragio, favoreggiamento dell'immigrazione, e morte come conseguenza di altro reato. Il pm Salvatore Vella è al lavoro da ieri sera per coordinare l'indagine.</p>
    </article>
  </body>
</html>