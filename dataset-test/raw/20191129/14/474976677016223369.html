<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121993/cba-zawiadomilo-prokurature-ws-oswiadczen-majatkowych-mariana-banasia.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T14:48:00+00:00"/>
    <meta property="og:title" content="CBA zawiadomiło prokuraturę ws. oświadczeń majątkowych Mariana Banasia"/>
    <meta property="og:description" content="Dziś rano Centralne Biuro Antykorupcyjne skierowało do prokuratury zawiadomienie o możliwości popełnienia przestępstwa przez Mariana Banasia, prezesa Najwyższej Izby Kontroli. Zawiadomienie jest związane z wynikami kontroli jego oświadczeń majątkowych."/>
  </head>
  <body>
    <article>
      <h1>CBA zawiadomiło prokuraturę ws. oświadczeń majątkowych Mariana Banasia</h1>
      <address>
        <time datetime="2019-11-29T14:48:00+00:00">29 Nov 2019, 14:48</time>
      </address>
      <h4>Dziś rano Centralne Biuro Antykorupcyjne skierowało do prokuratury zawiadomienie o możliwości popełnienia przestępstwa przez Mariana Banasia, prezesa Najwyższej Izby Kontroli. Zawiadomienie jest związane z wynikami kontroli jego oświadczeń majątkowych.</h4>
      <p>CBA poinformowało o zawiadomieniu prokuratury w specjalnym oświadczeniu. "Zawiadomienie jest wynikiem kontroli oświadczeń majątkowych Mariana Banasia prowadzonej przez Biuro. Do zawiadomienia dołączono protokół kontroli" - czytamy w komunikacie.</p>
      <p>W zawiadomieniu CBA wskazuje na podejrzenie złożenia przez Mariana Banasia nieprawdziwych oświadczeń majątkowych, zatajenie faktycznego stanu majątkowego oraz niedokumentowanych źródeł dochodu.</p>
      <p>Zawiadomienie dotyczy możliwości popełnienia przestępstwa. 28 listopada 2019 roku CBA zakończyło procedurę kontroli oświadczeń majątkowych Banasia, składanych przez niego w latach 2015-2019. Według Biura, kontrola wykazała na tyle poważne nieprawidłowości, że zdecydowano o przekazaniu sprawy prokuraturze. "W toku czynności Marian Banaś złożył 23 października 2019 roku zastrzeżenia do ustaleń CBA. Zastrzeżenia te zostały w całości odrzucone przez Biuro, o czym kontrolowany został poinformowany 28 listopada 2019 roku" - oświadcza CBA.</p>
      <footer>/ Źródło: cba.gov.pl <br/>/ bal</footer>
    </article>
  </body>
</html>