<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/europe/donald-tusk-predade-na-sharl-mishel-predsedatelstvoto-na-evropejskija-syvet-news_1411017.html"/>
    <meta property="og:site_name" content="Actualno.com"/>
    <meta property="article:published_time" content="2019-11-29T14:23:00+00:00"/>
    <meta property="og:title" content="Доналд Туск предаде на Шарл Мишел председателството на Европейския съвет"/>
    <meta property="og:description" content="„Искам Европа да стане глобален лидер в зелената икономика, с работни места, иновации и висок стандарт на живот“, бяха едни от първите думи на новия председател на Европейския съвет Шарл Мишел."/>
  </head>
  <body>
    <article>
      <h1>Доналд Туск предаде на Шарл Мишел председателството на Европейския съвет</h1>
      <address><time datetime="2019-11-29T14:23:00+00:00">29 Nov 2019, 14:23</time> by <a rel="author" href="https://www.actualno.com/editors/uid/184" target="_blank">Спасиана Кирилова</a></address>
      <p>„Искам Европа да стане глобален лидер в зелената икономика, с работни места, иновации и висок стандарт на живот“, бяха едни от първите думи на <a href="https://www.actualno.com/politics/bojko-borisov-sharl-mishel-oglavjava-es-shte-podkrepim-stanishev-za-ep-video-news_764744.html">новия председател на Европейския съвет Шарл Мишел</a>. Той каза това по време на церемонията по предаването на пълномощията от <a href="https://www.actualno.com/europe/tusk-trymp-e-moje-bi-naj-trudnoto-predizvikatelstvo-za-evropa-news_1410310.html">досегашния оглавяващ Съвета Доналд Туск.</a> <br/><br/><br/>„Като председател на Европейския съвет ще използвам цялата си енергия, за да намаля бюрокрацията. Нека работим заедно по този проблем. За мен ще бъде привилегия да служа на европейските граждани. Ще използвам всеобхватен подход за разрешаването на проблемите - иновативен и ефективен. Ще показвам собствен стил, открит за диалог и ангажиран с изграждането на мостове. И вероятно ще бъда по-предпазлив в туитовете, поне в началото“, подчерта вече бившият премиер на Белгия Шарл Мишел. </p>
      <related>
        <a href="https://www.actualno.com/politics/bojko-borisov-sharl-mishel-oglavjava-es-shte-podkrepim-stanishev-za-ep-video-news_764744.html"/>
      </related>
      <p>Доналд Туск заяви, че „когато поемах поста от моя, а и вашия предшественик Херман ван Ромпьой преди 5 години, дори не подозирах, че сценарият на моя мандат ще бъде като написан от Алфред Хичкок“. „Може би си спомняте неговата рецепта за добър трилър. Той казваше: „Искам филм, който започва със земетресение и стига до кулминация“. От първите месеци на 2015 година, Европа се бори с кризи - гръцката, украинската, миграцията, „Ислямска държава“ и нейните терористични атаки в рамките на нашите граници и само миг по-късно дойде и Брекзит“, каза Туск, който е бивш премиер на Полша, а наскоро бе избран за председател на Европейската народна партия.</p>
    </article>
  </body>
</html>