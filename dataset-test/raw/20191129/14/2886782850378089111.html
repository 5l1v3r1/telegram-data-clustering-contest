<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/29/az-europaiak-tobb-mint-haromnegyede-tamogatja-az-eurot"/>
    <meta property="og:site_name" content="euronews"/>
    <meta property="article:published_time" content="2019-11-29T14:57:20+00:00"/>
    <meta property="og:title" content="Az európaiak több mint háromnegyede támogatja az eurót"/>
    <meta property="og:description" content="2002-es bevezetése óta idén a legnagyobb mértékű az euró támogatottsága"/>
  </head>
  <body>
    <article>
      <h1>Az európaiak több mint háromnegyede támogatja az eurót</h1>
      <address><time datetime="2019-11-29T14:57:20+00:00">29 Nov 2019, 14:57</time> by <a rel="author">EURONEWS/MTI </a></address>
      <p>Európai Bizottság: minden korábbinál több európai támogatja az eurót</p>
      <p>Minden korábbinál többen, az európaiak több mint háromnegyede úgy gondolja, hogy a közös valuta előnyös az Európai Unió számára - közölte az Európai Bizottság frissen közzétett felmérésében pénteken.</p>
      <p>Az euróövezetről szóló felmérés eredményei szerint az euróérmék és -bankjegyek 2002-es bevezetése óta idén a legnagyobb mértékű az euró támogatottsága. Az euróövezetben élők 65 százaléka gondolja úgy, hogy az euró előnyös saját országa számára.</p>
      <p>A válaszadók négyötöde egyetértett azzal, hogy az euró megkönnyítette a határokon átnyúló üzleti tevékenységet, az árak összehasonlítását és a más országokban történő vásárlást, ideértve az online vásárlást is. Az euróövezet lakosságának abszolút többsége úgy vélte, hogy az euró könnyebbé és olcsóbbá tette az utazást is.</p>
      <p>Az Európai Unió 19 tagállamában 340 millió európai használja az uniós fizetőeszközt, amely a felmérés szerint stabil árakat, alacsonyabb tranzakciós költségeket, védett megtakarításokat, átláthatóbb és versenyképesebb piacokat, megélénkült kereskedelmet, az utazás megkönnyítését és magasabb életszínvonalat hozott. Világszerte mintegy 60 ország köti valamilyen módon valutáját az euróhoz - közölték.</p>
      <p>A gazdaságpolitika - többek között a költségvetési politikák - összehangolásával kapcsolatban az európaiak 69 százaléka vélte úgy, hogy nagyobb koordinációra van szükség az euróövezetben, és mindössze 7 százalékuk szeretné, ha az együttműködés visszaszorulna.</p>
      <p>A válaszadók 65 százaléka nyilatkozott úgy, hogy támogatja az egy- és kétcentes euróérmék kivezetését úgy, hogy a vásárlások végösszegét a legközelebbi öt centre kerekítik. Az euróövezet 19 országából 16-ban abszolút többség támogatja ezt az elképzelést - derült ki az uniós bizottság felméréséből.</p>
    </article>
  </body>
</html>