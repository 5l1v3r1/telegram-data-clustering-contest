<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/pop-kultura/3366821/crvenokosa-boginja-stara-vise-od-7500-godina-u-narodnom-muzeju-potice-iz-vremena-prvih-zemljoradnika-u-evropi"/>
    <meta property="og:site_name" content="kurir.rs"/>
    <meta property="article:published_time" content="2019-11-29T14:55:00+00:00"/>
    <meta property="og:title" content="CRVENOKOSA BOGINJA STARA VIŠE OD 7.500 GODINA U NARODNOM MUZEJU! Potiče iz vremena prvih zemljoradnika u Evropi!"/>
    <meta property="og:description" content="Izložbenu postavku Narodnog muzeja u Beogradu će od 29. novembra upotpuniti eksponat Crvenokosa boginja.Reč je o keramičkoj figurini, starosti većoj od 7500 godina, a otkrivena je u Donjoj Branjevini kod Odžaka, na Dunavu pre tačno trideset godina.foto: TanjugSava ..."/>
  </head>
  <body>
    <article>
      <h6 class="kicker">novi eksponat</h6>
      <h1>CRVENOKOSA BOGINJA STARA VIŠE OD 7.500 GODINA U NARODNOM MUZEJU! Potiče iz vremena prvih zemljoradnika u Evropi!</h1>
      <address>
        <time datetime="2019-11-29T14:55:00+00:00">29 Nov 2019, 14:55</time>
      </address>
      <p>Izložbenu postavku <a href="https://www.kurir.rs/tag/469625/narodni-muzej">Narodnog muzeja</a> u Beogradu će od 29. novembra upotpuniti eksponat <a href="https://www.kurir.rs/tag/726179/crvenokosa-boginja">"Crvenokosa boginja"</a>.</p>
      <p>Reč je o keramičkoj figurini, starosti većoj od 7500 godina, a otkrivena je u Donjoj Branjevini kod Odžaka, na Dunavu pre tačno trideset godina.</p>
      <figure>
        <img src="https://www.kurir.rs/data/images/2019/11/29/14/2069481_crvenokosa-boginja-foto-tanjug-sava-radovanovic-2_ff.jpg?ver=1575035495"/>
        <figcaption>
          <cite>foto: Tanjug/Sava Radovanović</cite>
        </figcaption>
      </figure>
      <p>"Crvenokosa boginja" potiče iz vremena prvih zemljoradnika i stočara u Evropi, a s obzirom da je nesvakidašnje visine za to vreme - od gotovo 40cm, može se s pravom nazvati monumentalnom skulpturom, poručuju iz Muzeja.</p>
      <p>Predstavlja nagu ženu, ili boginju prirode bujnih oblina i crvene, duge kose, a upravo taj detalj je izdvaja od sličnih figura iz ranog neolita Balkana i zaslužan je za popularno ime po kojem je danas poznata širom sveta.</p>
      <p>Umetničke simboličke predstave ovakvog tipa pojavljaju se upravo u ovo vreme na širokom prostoru od Bliskog Istoka do Podunavlja, ali su po pravilu znatno manjih dimenzija i manje i upečatljive.</p>
      <p>Zahvaljujući saradnji i ljubaznosti biblioteke "Branko Radičević" iz Odžaka, u čijem sastavu je i arheološka zbirka iz Donje Branjevine, "Crvenokosa boginja" će biti poverena na dugoročnu pozajmicu Narodnom muzeju u Beogradu.</p>
      <p>Svečana primopredaja i potpisivanje sporazuma o dugoročnoj pozajmici biće upriličena 29. novembra u 12 časova, a zainteresovani posetioci će moći da vide "Crvenokosu boginju" posebno izloženu u Atrijumu u Narodnom muzeju do 6. decembra.</p>
      <p>Nakon jednonedeljnog predstavljanja javnosti, "Boginja" će ubrzo potom dobiti mesto u stalnoj postavci Narodnog muzeja.</p>
      <figure>
        <img src="https://www.kurir.rs/data/images/2019/11/29/14/2069479_crvenokosa-boginja-foto-tanjug-sava-radovanovic-1_ff.jpg?ver=1575035508"/>
        <figcaption>
          <cite>foto: Tanjug/Sava Radovanović</cite>
        </figcaption>
      </figure>
      <p>
        <b>Kurir.rs/Tanjug/Foto: Tanjug/Sava Radovanović</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/zabava/pop-kultura/3262681/novootkrivena-slika-paje-jovanovica-u-narodnom-muzeju-filmska-prica-o-jednom-delu-koje-je-cekalo-100-godina-da-ga-vidi-publika"/>
        <a href="https://www.kurir.rs/zabava/pop-kultura/3116595/brajan-feri-obisao-narodni-muzej-fascinirale-ga-skulpture-lepenskog-vira"/>
        <a href="https://www.kurir.rs/zabava/pop-kultura/3083221/interesovanje-za-narodni-muzej-ne-jenjava-redovi-i-kad-se-ulaznica-placa"/>
        <a href="https://www.kurir.rs/vesti/srbija/3344353/ovako-se-mesi-zenski-hleb-baka-ljubina-otkriva-tajnu-recepta-iz-gostuse-starog-7000-godina-moze-da-ga-pravi-samo-neparan-broj-zena-a-na-kraju-se-obavezno-stavlja-krst-foto"/>
      </related>
    </article>
  </body>
</html>