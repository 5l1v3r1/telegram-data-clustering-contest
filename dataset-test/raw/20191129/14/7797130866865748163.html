<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a548048/Obradovic-Svi-najblizi-saradnici-Vucica-kupili-diplome-ili-plagirali-doktorate.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T14:41:00+00:00"/>
    <meta property="og:title" content="Obradović: Svi najbliži saradnici Vučića kupili diplome ili plagirali doktorate"/>
    <meta property="og:description" content="Lider pokreta Dveri Boško Obradović ocenio je da su &quot;svi najbliži saradnici predsednika Srbije Aleksandra Vučića..."/>
  </head>
  <body>
    <article>
      <h1>Obradović: Svi najbliži saradnici Vučića kupili diplome ili plagirali doktorate</h1>
      <address>
        <time datetime="2019-11-29T14:41:00+00:00">29 Nov 2019, 14:41</time>
      </address>
      <p>Lider pokreta Dveri Boško Obradović ocenio je da su "svi najbliži saradnici predsednika Srbije Aleksandra Vučića kupili diplome ili plagirali doktorate".</p>
      <p>On je na konferenciji za medije u Skupštini Srbije kazao da je Srpska napredna stranka "formirana i funkcioniše kao zaverenička družina političara sa kupljenim diplomama i plagiranim doktoratima, koji nikada ne bi mogli da dođu na državne funkcije da nisu učinili ta krivična dela".</p>
      <p>Kao primer je naveo bivšeg predsednika Srbije Tomislava Nikolića, ministra unutrašnjih poslova Nebojšu Stefanovića, ministra finansija Sinišu Malog i guvernerku Narodne banke Srbije Jorgovanku Tabaković.</p>
      <p>"U Vladi sede četiri ministra sa više nego upitnom osnovnom fakultetskom diplomom - Nebojša Stefanović, Aleksandar Vulin, Zoran Đorđević i Aleksandar Antić", rekao je Obradović.</p>
      <p>On je pozvao istraživačke novinare da ispitaju kako su njih četvorica stekli fakultetske diplome, a istakao je da bi trebalo da se preispitaju sve diplome i doktorati zaposlenih u javnom sektoru.</p>
      <p>Obradović je rekao i da je direktorka "Službenog glasnika" Jelena Trivan za doktorsku disertaciju, koju je odbranila 2013. godine na Filološkom fakultetu u Beogradu, iz njegove knjige "Srpski zavet" "ukrala" dva pasusa bez navođenja autora i izvora.</p>
      <p>On je rekao da je površnim pregledom samo jednog poglavlja doktorkse disertacije Trivan potvrdio da su dva pasusa iz njegove knjige doslovno preuzeta na strani 117.</p>
      <p>Obradović je rekao da je isti članak "Srpsko kolo" "iz njegove knjige preuziman na još dva mesta, na stranama 122 i 123 doktorata".</p>
      <p>"Na taj način Jelena Trivan preuzela je veći deo teksta iz mog članka ‘Srpsko kolo’, iz knjige ‘Srpski zavet – srpsko nacionalno pitanje danas’, koji je objavio Srpski sabor Dveri 2007. godine u Beogradu", rekao je Obradović.</p>
      <p>On smatra da Jelelena Trivan, ili autor njene doktorske disertacije, nije direktno "pokrala njegovu knjigu", već je delove preuzela sa sajta riznicasrpska.net, na kome je jasno napisano odakle je preuzet tekst.</p>
      <p>Obradović je rekao da je interesantno što još niko nije tražio smenu Jelene Trivan sa mesta direktorke "Službenog glasnika", "na koju ju je postavila BIA preko SNS".</p>
    </article>
  </body>
</html>