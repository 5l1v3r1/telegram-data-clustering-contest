<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/za-deshevyi-rosiiskyi-haz-ukraina-vzhe-zaplatyla-vtratoiu-svoikh-terytorii-ivanna-klympush-tsyntsadze-z-pryvodu-hazovykh-znyzhok-kremlia-203723.html"/>
    <meta property="og:site_name" content="5 канал"/>
    <meta property="article:published_time" content="2019-11-29T14:52:00+00:00"/>
    <meta property="og:title" content="&quot;За дешевий російський газ Україна вже заплатила втратою своїх територій&quot; – Іванна Климпуш-Цинцадзе з приводу газових знижок Кремля"/>
    <meta property="og:description" content="Вона наголосила, що історія українсько-російських відносин свідчить – щоразу, домовляючись із Росією про дешевий газ, Україна платила за це надто дорогою ціною"/>
  </head>
  <body>
    <article>
      <h1>"За дешевий російський газ Україна вже заплатила втратою своїх територій" – Іванна Климпуш-Цинцадзе з приводу газових знижок Кремля</h1>
      <address>
        <time datetime="2019-11-29T14:52:00+00:00">29 Nov 2019, 14:52</time>
      </address>
      <p>Під час брифінгу депутат фракції "Європейська Солідарність", голова комітету з питань інтеграції України до Євросоюзу Іванна Климпуш-Цинцадзе застерегла від проведення прямих двосторонніх переговорів України з Росією щодо купівлі російського газу, передає прес-служба "<a href="https://eurosolidarity.org/%d0%b7%d0%b0-%d0%b4%d0%b5%d1%88%d0%b5%d0%b2%d0%b8%d0%b9-%d1%80%d0%be%d1%81%d1%96%d0%b9%d1%81%d1%8c%d0%ba%d0%b8%d0%b9-%d0%b3%d0%b0%d0%b7-%d1%83%d0%ba%d1%80%d0%b0%d1%97%d0%bd%d0%b0-%d0%b2%d0%b6%d0%b5/">ЄС</a>".</p>
      <p>За її словами, як показує недалека історія, за ці газові знижки Україна щоразу платить найдорожчу ціну – своєю територією і життями тисяч загиблих громадян.</p>
      <p>"За час після відновлення Україною незалежності кожен школяр мав би зрозуміти те, наскільки небезпечними є будь-які знижки на газ від РФ. Це як ситуація в поганому супермаркеті, де ти, підходячи до каси, вже розумієш, що це була ніяка не знижка, бо цей товар коштує настільки дорожче і ти його вже не можеш повернути на полицю", – підкреслила вона.</p>
      <p>Іванна Климпуш-Цинцадзе додала, що історія українсько-російських відносин свідчить – щоразу, домовляючись із Росією про дешевий газ, Україна платила за це надто дорогою ціною.</p>
      <p>"Дороговизна цього газу нами вже має бути чітко усвідомлена. Дороговизна тих знижок, які ми мали в 1997-му році і потім у 2010-му році, вилилася у втрати українських територій – українського Криму, втрату і окупацію українського Донбасу, у тисячі загиблих", – наголосила політик.</p>
      <p>Голова комітету додала: "Навіть якщо нам Російська Федерація буде безкоштовно постачати газ, ціна, яка заплачена за те, що ми були під атакою цієї російської зброї у вигляді газу, вже є просто неприйнятною".</p>
      <blockquote>Нагадаємо, виконавчий директор НАК "Нафтогаз України" <a href="https://www.5.ua/ekonomika/blakytne-palyvo-zamist-hroshei-naftohaz-hotovyi-pryiniaty-kompensatsiiu-za-borh-vid-hazpromu-203442.html">Юрій Вітренко повідомив, що "Нафтогаз" готовий прийняти від російського ПАТ "Газпром"</a> газ у рахунок боргу російської компанії на суму 3 млрд дол., який виник відповідно до рішення Стокгольмського арбітражу.</blockquote>
    </article>
  </body>
</html>