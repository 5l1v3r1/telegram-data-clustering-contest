<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550914.html/%D8%AF%D8%B4%D9%85%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%B6%D8%B1%D8%A8%D9%87-%D8%B2%D8%AF%D9%86-%D8%A8%D9%87-%D9%86%D8%B8%D8%A7%D9%85-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T14:40:00+00:00"/>
    <meta property="og:title" content="دشمن به دنبال ضربه زدن به نظام است"/>
    <meta property="og:description" content="نماینده ولی فقیه در لرستان با بیان اینکه دشمنان اسلام به دنبال ضربه زدن به نظام و انقلاب اسلامی هستند گفت: موضع‌گیری حکیمانه رهبری توطئه دشمن را خنثی کرد."/>
  </head>
  <body>
    <article>
      <h1>دشمن به دنبال ضربه زدن به نظام است</h1>
      <h2>نماینده ولی فقیه در لرستان:</h2>
      <address>
        <time datetime="2019-11-29T14:40:00+00:00">29 Nov 2019, 14:40</time>
      </address>
      <p>نماینده ولی فقیه در لرستان با بیان اینکه دشمنان اسلام به دنبال ضربه زدن به نظام و انقلاب اسلامی هستند گفت: موضع‌گیری حکیمانه رهبری توطئه دشمن را خنثی کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=2297">سفیر افلاک،</a> آیت‌الله سید احمد میرعمادی ظهر امروز در خطبه‌های این هفته نماز جمعه خرم آباد اظهار داشت: امام علی (ع) به کمیل بن زیاد نخعی سفارش می کند هر روز نام خدا را بر زبان بیاور، برای اینکه از شر آن روز در امان باشی نام پیامبر و آل پیامبر را ببر و صلوات بفرست چراکه صلوات سبب می‌شود که انسان از شر و بدی ها در امان باشد و همچنین در کارها به خدا توکل کن.</p>
      <p>وی با اشاره به مناسبت‌های پیش رو در این هفته افزود: دهم آذر ماه وفات حضرت عبدالعظیم حسنی (ع) از امامزادگان واجب التعظیم در ایران است، شخصیت ایشان آنقدر بالا است که ثواب زیارت حضرت عبدالعظیم حسنی برابر با ثواب زیارت امام حسین (ع) است بر همین اساس حضرت عبدالعظیم حسنی (ع) از ستارگان درخشان امامزادگان انقلابی است.</p>
      <p>نماینده ولی فقیه در لرستان با بیان اینکه دهم آذرماه سالروز شهادت شهید آیت‌الله سیدحسن مدرس نیز است عنوان کرد: سالروز شهادت آیت الله سید حسن مدرس به نام روز مجلس شورای اسلامی نامگذاری شده و امسال نیز ۱۰ آذر آغاز ثبت‌نام نمایندگان مجلس شورای اسلامی است.</p>
      <p>وی با اشاره به اهمیت انتخابات مجلس شورای اسلامی بیان کرد: انتخابات مجلس شورای اسلامی است از اهمیت فوق‌العاده‌ای برخوردار است چرا که جلوه ای از مردم سالاری دینی نظام جمهوری اسلامی است و خوشبختانه همه انتخاب ها با بالاترین مشارکت مردم برگزار شده است و امسال نیز به دلیل اینکه اولین انتخابات در گام دوم انقلاب بسیار اهمیت دارد از مردم انتظار داریم ضمن حضور در انتخابات نمایندگانی انتخاب کنند که در طراز گام دوم انقلاب، علاقه‌مند در خدمت رسانی به مردم و انقلابی باشند.</p>
      <p>آیت الله میر عمادی با اشاره به حوادث اخیر کشور گفت: دشمنان به دنبال فرصت هستند و از هر فرصتی برای ضربه زدن به نظام و انقلاب استفاده می کنند که اخیرا به بهانه گرانی بنزین برنامه چند ساله‌ای که چیده بودند خواستند پیاده کنند که در این میان با موضع‌گیری حکیمانه و دوراندیشی مقام معظم رهبری و با حضور با بصیرت مردم در راهپیمایی‌ها این توطئه خنثی شد و بار دیگر مردم ثابت کردند علی رغم همه مشکلات پای انقلاب، نظام و رهبری تا پایان جان خود ایستاده‌اند.</p>
      <p>وی با اشاره به آخرین روز حضورش در نماز جمعه خرم آباد خاطر نشان کرد: خداوند متعال را شاکرم که به حکم مقام معظم رهبری حدود ۱۲ سال در میان مردم شریف، ولایت‌مدار و انقلابی لرستان مشغول خدمت بودم ، خداوند را سپاس می‌گویم که در بخش‌های مختلف فرهنگی، زیرساخت‌های فرهنگی و امورات دیگر همیشه درکنار مردم در حال خدمت‌رسانی بوده ام.</p>
      <p>نماینده ولی فقیه در لرستان با اشاره به اقدامات انجام شده طی مدت حضور خود در استان لرستان اظهار داشت: در این مدت ۵۸۵ نماز جمعه را اقامه شده و نماز جماعت صبح ، ظهر در ادارات و مغرب و عشاء همیشه برگزار بوده است و همچنین برنامه‌های متعدد فرهنگی از جمله شمیم خدمت، مسابقات گوناگون فرهنگی، پاسخگویی به سوالات شرعی، خواندن یک دوره وصیت نامه شهدا و همچنین هر هفته ۷ طرح فرهنگی در نماز جمعه برگزار شده است.</p>
      <p>وی گفت :پس از حضور بنده در استان لرستان حدود ۱۰ نماز جمعه در لرستان برگزار شد که امروزه ۱۸ نماز جمعه در استان لرستان برقرار است.</p>
      <p>امام جمعه خرم آباد در رابطه با جذب جوانان مومن و انقلابی جهت تشکیل مجمع مشورتی جوانان عنوان کرد: پس از تشکیل مجمع مشورتی جوانان تاکنون ۴ هزار و ۳۰۰ نفر عضو این مجمع شده‌اند و این مجمع بهترین محل جهت رویش نسل جوان و مومن انقلابی شده و این مجموعه تاکنون ۱۰همایش ملی و استانی برگزار کرده است.</p>
      <p>وی تصریح کرد: در طول ۱۲سال خدمت در استان لرستان ۷۵۰ جلسه تفسیر قرآن به صورت هفتگی و همچنین به صورت هر شب در ماه رمضان برگزار شد؛ بیش از ۱۵۰ یادواره شهدا به عنوان سخنران حضور داشته ام و بیش از ۴۰ همایش علمی و فرهنگی بی نظیر همچون همایش سالانه سیره علوی به عنوان کنگره عظیم در استان لرستان برگزار شده است.</p>
      <p>آیت الله میر عمادی گفت: سفرهای متعدد به تمام شهرها بخش‌ها و روستاهای استان از دیگر اقدامات انجام شده در استان لرستان بوده و افتخارم این است که امروز دورترین نقطه استان و کوچکترین روستا با نام امام جمعه و ولی فقیه آشنا است.</p>
      <p>وی خاطرنشان کرد: به عنوان نماینده ولی فقیه در استان لرستان جهت پیگیری، انتقال و بررسی مشکلات مردم هیچ گونه کوتاهی نکرده به خصوص در جریان سیل اخیر مشکلات مردم برای من مشکل بوده است.</p>
      <p>نماینده ولی فقیه در لرستان با اشاره به اجرای طرح مُهر نان خاطر نشان کرد: جهت توجه به نیازمندان و فقرا با همکاری فرمانداری طرح مهر نان را اجرا کردیم و خوشحالیم که هیچ فقیری در شهر گرسنه شب نخوابیده است.</p>
      <p>وی اظهار داشت: در بخش زیرساخت های فرهنگی در مصلی بزرگ الغدیرخرم آباد با ۱۷ هزار و ۸۳۶ متر مربع همچنان نماز خوانده می شود و تاکنون علی رغم اینکه بسیاری از کارهای عمرانی مشکلات زیادی دارند کار ساخت مصلی تعطیل نشده است.</p>
      <p>آیت الله میر عمادی با بیان اینکه خدا را شاکرم که یکی از مهمترین اقدامات انجام شده در خرم آباد گسترش حوزه‌های علمیه بوده است افزود: در سال ۸۷ تنها یک مدرسه علمیه در خرم آباد بود ولی با تلاش‌های انجام شده مدرسه علمیه معصومیه برای خواهران مدرسه علمیه رضویه برای برادران با ظرفیت ۵۰۰ نفر بت ندرک بالاتر از لیسانس ، مدرسه علمیه صادقیه و مدرسه امیرالمومنین (ع) راه اندازی شده است.</p>
      <p>وی عنوان کرد: یکی از مشکلات در خرم آباد نداشتن ساختمان منظم برای دفتر نماینده ولی فقیه در لرستان بود که در همین راستا ساختمان سه طبقه ای ساخته شده است و مسئله مهم دیگر ساخت زائرسرا در شهر مشهد برای زائران لرستانی است که اسکلت این ساختمان در ۹ طبقه آماده شده و امیدواریم در آینده این کار تکمیل شود.</p>
      <p>انتهای پیام/</p>
    </article>
  </body>
</html>