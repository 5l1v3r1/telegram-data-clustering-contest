<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/29/tusk_peredav_povnovazhennya_golovy_yevrorady_sharlyu_mishelyu"/>
    <meta property="og:site_name" content="espreso.tv"/>
    <meta property="article:published_time" content="2019-11-29T14:18:00+00:00"/>
    <meta property="og:title" content="Туск передав повноваження голови Євроради Шарлю Мішелю"/>
    <meta property="og:description" content="У п’ятницю, 29 листопада, в Брюсселі відбулася церемонія передачі повноважень голови Європейської ради колишньому прем'єру Бельгії Шарлю Мішелю"/>
  </head>
  <body>
    <article>
      <h1>Туск передав повноваження голови Євроради Шарлю Мішелю</h1>
      <address>
        <time datetime="2019-11-29T14:18:00+00:00">29 Nov 2019, 14:18</time>
      </address>
      <p>У п’ятницю, 29 листопада, в Брюсселі відбулася церемонія передачі повноважень голови Європейської ради колишньому прем'єру Бельгії Шарлю Мішелю</p>
      <p>Як повідомляє <a href="https://www.lesoir.be/263676/article/2019-11-29/passation-de-pouvoirs-symbolique-entre-donald-tusk-et-charles-michel-photos">Le Soir,</a> церемонія відбулася в офісі Євроради, після рукостискання Дональд Туск передав своєму наступнику дзвіночок, який символізує повноваження голови Євроради.</p>
      <p>Напередодні Туск попрощався з посадою президента Європейської ради відео із пробіжкою. На ньому Туск біжить вулицями Брюсселя, на тлі яких ретроспективно згадуються події та факти за часів його каденції.</p>
      <p>"Це був справжній забіг! Через 5 років прийшов час попрощатися з усіма вами. Завтра я передам справи Шарлю Мішелю. Удачі, Шарль!", - написав Туск.</p>
      <figure>
        <iframe data-src="https://twitter.com/eucopresident/status/1200097396568547329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Мішель приступить до роботи 1 грудня, строк його повноважень - п’ять років. Своїм найважливішим пріоритетом він назвав боротьбу проти кліматичних змін.</p>
      <p>Натомість, його попередник Туск <a href="https://espreso.tv/news/2019/11/21/novym_liderom_yevropeyskoyi_narodnoyi_partiyi_stav_donald_tusk">був обраний</a> головою Європейської народної партії.</p>
      <p>27 листопада Європарламент <a href="https://espreso.tv/news/2019/11/27/yevroparlament_zatverdyv_sklad_novoyi_yevrokomisiyi">затвердив новий</a> склад Європейської комісії на чолі з Урсулою фон дер Ляйєн.</p>
      <p>Єврокомісія на чолі з фон дер Ляйєн почне роботу 1 грудня, строк її повноважень — до 31 жовтня 2024 року.</p>
    </article>
  </body>
</html>