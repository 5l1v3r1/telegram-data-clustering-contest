<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://brutal.parameter.sk/lezuhant-es-szornyethalt-az-egyik-leghiresebb-sziklamaszo"/>
    <meta property="og:site_name" content="Paraméter"/>
    <meta property="article:published_time" content="2019-11-29T14:45:00+00:00"/>
    <meta property="og:title" content="Lezuhant és szörnyethalt az egyik leghíresebb sziklamászó "/>
    <meta property="og:description" content="Lezuhant és halálra zúzta magát az amerikai Brad Gobright, a világ egyik leghíresebb sziklamászója a mexikói Potrero Chico hegyen."/>
  </head>
  <body>
    <article>
      <h1>Lezuhant és szörnyethalt az egyik leghíresebb sziklamászó </h1>
      <h2>Lezuhant és halálra zúzta magát az amerikai Brad Gobright, a világ egyik leghíresebb sziklamászója a mexikói Potrero Chico hegyen.</h2>
      <address>
        <time datetime="2019-11-29T14:45:00+00:00">29 Nov 2019, 14:45</time>
      </address>
      <p>A kaliforniai mászó mintegy 300 métert zuhant a Monterrey közelében lévő híres sziklamászó-paradicsomban.</p>
      <p>A Rock and Ice című szaklap szerint a 31 éves Gobright "a világ egyik legelismertebb, kötél nélküli szóló sziklamászója volt. Hírnevét annak köszönhette, hogy 2017-ben gyorsasági rekordot állított fel az amerikai Yosemite nemzeti park El Capitan sziklájának megmászásakor.</p>
      <figure>
        <iframe src="https://www.youtube.com/embed/3KVpeMLogBo" width="560" height="315" data-service="Youtube" scrolling="no"/>
      </figure>
      <p>Gobright egy honfitársával, Aidan Jacobsonnel tartott lefelé egy kétnapos mászás után egy különlegesen veszélyes helyen. A Sendero Luminoso nevű, szinte teljesen sima falon ereszkedtek le ugyanannak a kötélnek a két szárán, amikor a baleset történt - mondta el Jacobson, aki szintén lezuhant, de kisebb távolságból és túlélte a balesetet.</p>
      <p>Nem tudni, mi történt pontosan. A <b><a href="https://www.bbc.com/news/world-us-canada-50592646">BBC azt írja</a></b>, az észak-amerikai mászóbalesetek több mint negyede a hasonló technikájú leereszkedések közben történik.</p>
      <p>MTI</p>
    </article>
  </body>
</html>