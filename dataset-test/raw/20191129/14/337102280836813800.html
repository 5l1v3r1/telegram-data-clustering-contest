<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%D9%85%D8%A7%D8%B1-%DA%A9%D8%B4%D8%AA%D9%87%E2%80%8C%D8%B4%D8%AF%DA%AF%D8%A7%D9%86-%D8%A7%DB%8C%D8%B1%D8%A7%D9%86-%D9%87%D9%85%DA%86%D9%86%D8%A7%D9%86-%D8%AF%D8%B1-%D8%AD%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D8%A7%D8%B3%D8%AA%D8%9B-%D8%A7%D8%B3%D8%AA%D8%B1%D8%A7%D8%AA%DA%98%DB%8C-%D8%B3%DA%A9%D9%88%D8%AA-%D8%AD%DA%A9%D9%88%D9%85%D8%AA-20191129/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-29T14:14:41+00:00"/>
    <meta property="og:title" content="آمار کشته‌شدگان ایران همچنان در حال افزایش است؛ استراتژی سکوت حکومت"/>
    <meta property="og:description" content="سازمان عفو بین‌الملل که مشغول جمع‌آوری مدارک و اطلاعات در مورد ناآرامی‌های ایران است، در آخرین ارزیابی خود، تعداد کشته‌شدگان این وقایع را ١۶١ نفر اعلام کرد. این رقم قطعی نیست. سایت &quot;کلمه&quot; تعداد کشته‌شدگان را ۳۶۶ نفر نوشته است. این در حالی است که مقامات..."/>
  </head>
  <body>
    <article>
      <h1>آمار کشته‌شدگان ایران همچنان در حال افزایش است؛ استراتژی سکوت حکومت</h1>
      <address>
        <time datetime="2019-11-29T14:14:41+00:00">29 Nov 2019, 14:14</time>
      </address>
      <p>
        <b>سازمان عفو بین‌الملل که مشغول جمع‌آوری مدارک و اطلاعات در مورد ناآرامی‌های ایران است، در آخرین ارزیابی خود، تعداد کشته‌شدگان این وقایع را ١۶١ نفر اعلام کرد. این رقم قطعی نیست. سایت "کلمه" تعداد کشته‌شدگان را ۳۶۶ نفر نوشته است. این در حالی است که مقامات جمهوری اسلامی از ارائۀ آمار دقیق کشته‌شدگان اجتناب می‌کنند.</b>
      </p>
      <p>روز جمعه ٢٩ نوامبر/٨ آذر، سازمان عفو بین‌الملل در توئیتر نوشت: "با توجه به گزارش‌های معتبر دریافت شده، می‌توانیم تأیید کنیم که از روز ١۶ نوامبر/٢۵ آبان، حداقل ١۶١ معترض به طور غیرقانونی توسط نیروهای امنیتی در ایران کشته شده‌اند". مطابق آمار عفو بین‌الملل، بیشترین کشته‌شدگان در استان‌های خوزستان و کرمانشاه بوده‌اند.</p>
      <p>اما سایت "کلمه" – وابسته به جنبش سبز و میرحسین موسوی - به نقل از یک "منبع آگاه" تعداد کشته‌ها را ۳۶۶ نفر اعلام کرده است. اردشیر امیرارجمند، یکی از مسئولان سایت کلمه و مشاور میرحسین موسوی گفته است که یک کودک ۹ ساله در میان کشته‌شدگان بوده است. قبلاً گفته شده بود که یک نوجوان ۱۳ ساله به اسم امیررضا عبداللهی،‌ که در اسلامشهر کشته شد، جوان‌ترین قربانی وقایع اخیر ایران به شمار می‌آید. یک دختر چهارده ساله به اسم نیکتا اسفندانی نیز در روز ٢۵ آبان، در خیابان ستارخان تهران به ضرب گلوله کشته شد.</p>
      <p>
        <b>استراتژی سکوت عمیق</b>
      </p>
      <p>هیچیک از ارقام منتشرشده، آمار قطعی نیست. سازمان‌های بین‌المللی اطلاعات کافی برای تهیۀ آمار ندارند و همچنان تلاش می‌کنند با جمع‌آوری خبر، ویدئو و اظهارات شهود، تصویر دقیق‌تری از رویدادهای آبان‌ماه ارائه کنند. مسئولان جمهوری اسلامی نیز ترجیح می‌دهند که در این مورد سکوت کنند.</p>
      <p>یک نمایندۀ مجلس از این روش حکومت انتقاد کرده است.عبدالکریم حسین زاده، نمایندۀ اشنویه و رئیس فراکسیون حقوق شهروندی مجلس به خبرگزاری ایلنا گفت: "امروز در فضای تصمیم‌گیری کشور شاهد استراتژی و تاکتیک سکوت عمیق هستیم". او گفت: "در صحن علنی مجلس، نمایندگان دائما در حال تذکر، اخطار و نطق هستند اما رئیس مجلس در سکوت کامل است".</p>
      <p>این نمایندۀ مجلس می‌افزاید که به موازات عدم پاسخ‌دهی مسئولان، "اتفاق دیگری در حال رخ دادن است: سران قوا تقصیر را گردن یکدیگر می‌اندازند. در مجلس هم رویه این است که حامیان رئیسی، لاریجانی و روحانی (رؤسای سه قوه) در حمایت از آنان، در صحن با یکدیگر در حال گفتگو هستند".</p>
    </article>
  </body>
</html>