<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rozvidka-krym-zatrymannya-fsb/30299150.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T14:07:35+00:00"/>
    <meta property="og:title" content="Київ не має «жодного стосунку» до затримання «шпигунки» в Севастополі – розвідка"/>
    <meta property="og:description" content="Головне управління розвідки Міноборони України не має «жодного стосунку» до затриманої в анексованому Севастополі жінки, яку ФСБ Росії підозрює в шпигунстві на користь української розвідки. Про це 29"/>
  </head>
  <body>
    <article>
      <h1>Київ не має «жодного стосунку» до затримання «шпигунки» в Севастополі – розвідка</h1>
      <address>
        <time datetime="2019-11-29T14:07:35+00:00">29 Nov 2019, 14:07</time>
      </address>
      <p>Головне управління розвідки Міноборони України не має «жодного стосунку» до затриманої в анексованому Севастополі жінки, яку ФСБ Росії підозрює в шпигунстві на користь української розвідки. Про це 29 листопада проєкту Радіо Свобода <a href="https://ru.krymr.com/a/news-gur-ne-imeet-otnoshenia/30299033.html">Крим.Реалії</a> повідомили в пресслужбі Головного управління розвідки.</p>
      <p>«Ми ніякого стосунку до цього не маємо. Можливо, це чергова провокація», – повідомили в розвідці.</p>
      <p>29 листопада <a href="https://www.radiosvoboda.org/a/news-fsb-rosii-zatrymannya-zvynuvachenoi-v-shpyhunstvi-krym/30298503.html">Федеральна служба безпеки Росії заявила</a> про затримання в анексованому Севастополі росіянки за підозрою в шпигунстві на користь розвідки Міноборони України.</p>
      <p>У ФСБ також повідомили про «порушення кримінальної справи за статтею про «державну зраду».</p>
      <p>Імені і прізвища затриманої жінки ФСБ не вказувало.</p>
      <p>Це вже друге за місяць повідомлення ФСБ Росії про затримання підозрюваного в зборі військових даних за завданням України. Близько тижня тому стало відомо, що <a href="https://www.radiosvoboda.org/a/news-fsb-zatrymannia-shpygunstvo-viyskovyi/30283153.html">справу про держзраду</a> порушили стосовно військовослужбовця Південного військового округу.</p>
      <p>Раніше контррозвідка СБУ повідомляла, що ФСБ намагається <a href="https://www.radiosvoboda.org/a/news-sbu-kontrrozvidka-krym/30252094.html">вербувати українських громадян</a> під час відвідин анексованого Криму, щоб ті шпигували на користь Росії.</p>
    </article>
  </body>
</html>