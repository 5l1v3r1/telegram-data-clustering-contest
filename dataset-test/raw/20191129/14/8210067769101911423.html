<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11028890"/>
    <meta property="og:site_name" content="TV 2"/>
    <meta property="article:published_time" content="2019-11-29T14:29:41+00:00"/>
    <meta property="og:title" content="Politiet advarer mot å svare på anrop fra 112: – Vi ringer aldri fra nødnummeret"/>
    <meta property="og:description" content="Politiet har mottatt henvendelser fra publikum som blir oppringt fra 112, de oppfordrer folk til å ikke svare på disse anropene."/>
  </head>
  <body>
    <article>
      <h1>Politiet advarer mot å svare på anrop fra 112: – Vi ringer aldri fra nødnummeret</h1>
      <h2>Politiet har mottatt henvendelser fra publikum som blir oppringt fra 112, de oppfordrer folk til å ikke svare på disse anropene.</h2>
      <address><time datetime="2019-11-29T14:29:41+00:00">29 Nov 2019, 14:29</time> by <a rel="author" href="mailto:maria.folgero@tv2.no" target="_blank">Maria Hushovd Folgerø</a></address>
      <p>Politidirektoratet opplyser i en pressemelding fredag at det er flere som mottar et anrop fra 112. De oppfordrer folk til å ikke svare på disse anropene.</p>
      <p>
        <b>– Vi oppfordrer til ikke å ta telefonen dersom du mottar et anrop fra 112. Vær også varsom med å gi fra deg personlige opplysninger, kommenterer beredskapsdirektør Knut Smedsrud i Politidirektoratet.</b>
      </p>
      <h3>Flere politidistrikt</h3>
      <p>Sør-vest politidistrikt er blant politidistriktene som har fått henvendelser fra publikum gjennom dagen.</p>
      <p>– Det har vært mange henvendelser gjennom dagen, men konkret antall har jeg ikke, forteller operasjonsleder Nikolai Austerheim ved Sør-Vest politidistrikt.</p>
      <p>Han oppfordrer til å blokkere eller la være å svare om man blir oppringt fra nummeret.</p>
      <p>– Vi ringer aldri fra 112. Blir publikum oppringt fra dette nummeret så bør du la være å svare eller blokkere, sier Nikolai Austerheim.</p>
      <h3>Tilbakevennende problem</h3>
      <p>For en måned siden gikk politiet ut med samme melding. Da forklarte kommunikasjonsrådgiver Henriette Holthe i Telenor følgende til TV 2.</p>
      <p>– Når norske numre blir misbrukt av utenlandske svindlere kalles det for spoofing. Spoofing er en av de vanligste svindelformene vi har i dag. Det koster ingenting å svare, men tapspotensialet ligger i hva som skjer etterpå. Da prøver svindlerne gjerne å tømme deg for personlige opplysninger og kortdetaljer, forteller hun.</p>
    </article>
  </body>
</html>