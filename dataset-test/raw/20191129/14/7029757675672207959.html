<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/rusiya-voennoto-prisastvie-na-sasht-okolo-petrola-v-siriya-eskalira-naprezhenieto.html"/>
    <meta property="og:site_name" content="News.bg"/>
    <meta property="article:published_time" content="2019-11-29T14:43:00+00:00"/>
    <meta property="og:title" content="Русия: Военното присъствие на САЩ около петрола в Сирия ескалира напрежението"/>
    <meta property="og:description" content="&quot;Не можем да приветстваме това&quot;"/>
  </head>
  <body>
    <article>
      <h1>Русия: Военното присъствие на САЩ около петрола в Сирия ескалира напрежението</h1>
      <address>
        <time datetime="2019-11-29T14:43:00+00:00">29 Nov 2019, 14:43</time>
      </address>
      <p><b>Концентрацията на военна техника на САЩ близо до петролните находища в североизточната част на Сирия ще доведе само и единствено до ескалиране на напрежението</b>. Това обяви заместник-министърът на външните работи на Русия Михаил Богданов, който осъди незаконното военно присъствие на САЩ в арабската страна.</p>
      <p>"Не можем да приветстваме това. Напротив, това <b>води само до допълнителна ескалация</b> на напрежението", настоя Богданов.</p>
      <p>Той добави, че ситуацията ще бъде разгледана на предстоящата среща във формат Астана (Русия, Турция и Иран), която е насрочена за 10-11 декември.</p>
      <p>"Ще обсъдим тези въпроси, цялата ситуация, особено в контекста на осигуряване на прекъсване и прекратяване на военното присъствие на различни страни, което е абсолютно незаконно и което не е потвърдено нито с международно решение, имам предвид Съвета за сигурност на ООН, или по искане на законното правителство на Сирийската арабска република", добави Богданов.</p>
      <p>По-рано този месец беше съобщено, че американски военен конвой, състоящ се от 22 военни превозни средства и два камиона, е преминал през сирийско-иракската граница и се е позиционирал близо до няколко петролни находища в Североизточна Сирия.</p>
      <p>Този ход беше направен на фона на множество изявления от страна на американския президент Доналд Тръмп, подчертаващи основната цел на САЩ в Сирия - запазване на контрола над петролните находища на страната.</p>
      <p>"Ние имаме нашите войски там и ще върнем много от тях у дома, но отново пазим петрола", заяви Тръмп в началото на срещата си с турския си колега Реджеп Тайип Ердоган на 13 ноември.</p>
      <p>Около 90 процента от сирийските петролни запаси са концентрирани на изток от река Ефрат, регионът, който преди беше крепост и основен източник на доходи на терористичната групировка ДАЕШ ("Ислямска държава"), а сега се контролира главно от Сирийските демократични сили, водещ елемент в които са сирийските кюрди.</p>
    </article>
  </body>
</html>