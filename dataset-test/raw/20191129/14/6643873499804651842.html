<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/GGJeGQ/norsk-storeslem-da-kombinertgutta-herjet-i-verdenscupaapningen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-29T14:24:51+00:00"/>
    <meta property="og:title" content="Norsk storeslem da kombinertgutta herjet i verdenscupåpningen"/>
    <meta property="og:description" content="Jarl Magnus Riiber gikk i front fra start til mål da de norske kombinertgutta tapetserte pallen i verdenscupåpningen i Ruka."/>
  </head>
  <body>
    <article>
      <h1>Norsk storeslem da kombinertgutta herjet i verdenscupåpningen</h1>
      <h2>Jarl Magnus Riiber gikk i front fra start til mål da de norske kombinertgutta tapetserte pallen i verdenscupåpningen i Ruka.</h2>
      <address><time datetime="2019-11-29T14:24:51+00:00">29 Nov 2019, 14:24</time> by <a rel="author">NTB</a></address>
      <p>Forrige sesongs verdenscupvinner i kombinert, Jarl Magnus Riiber, fortsatte der han slapp i fjor, og gikk inn til overlegen seier i sesongåpningen i finske Ruka.</p>
      <p>Espen Bjørnstad og Jens Lurås Oftebro tok de to siste pallplassene, mens Jørgen Graabak ble nummer fire.</p>
      <p>Etter at Riiber hadde levert varene i hoppbakken, gikk han i ensom majestet etter fem kilometer langrenn. Over mållinjen var 22-åringen 53,3 sekunder foran Bjørnstad.</p>
      <p>– Jeg tenkte jeg skulle ta det med ro, men konkurranseinstinktet slo til. Så da hadde jeg lyst til å kjenne hvordan kroppen fungerte og få pustet litt, sa Riiber til NRK.</p>
      <p>Det norske laget, med Riiber i tet, la beslag på fire av de fem øverste plassene etter hoppingen. Etter langrennsdelen var det kun nordmenn på de fire øverste plassene.</p>
      <p>Jens Lurås Oftebro ble nummer tre, 1,17 minutter bak Riiber. Det var 19-åringens første pallplass i verdenscupen.</p>
      <p>– Det er veldig gøy. Veldig, veldig gøy. Jeg ble litt ivrig i starten, slik jeg hadde fryktet, men heldigvis gikk det bra, sa lillebror Oftebro til NRK etter løpet.</p>
      <p>Espen Andersen endte på 12.-plass, 2,40 minutter bak Riiber. Storebror Oftebro, Einar, ble nummer 15 (+2,53), mens storebror Riiber (Harald Johnas) kom på plassen bak, 2,57 minutter bak sin lillebror.</p>
      <p>(©NTB)</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/701paV/da-ingrid-22-oppsoekte-legevakten-med-mistanke-om-diabetes-ble-hun-a"/>
        <a href="https://www.bt.no/btmeninger/debatt/i/jPjWJ9/aldri-undervurder-den-snille-stemmen"/>
        <a href="https://www.bt.no/nyheter/okonomi/i/e8v5La/denne-gjengen-har-skapt-en-av-landets-aller-mest-loennsomme-bedrifter"/>
        <a href="https://www.bt.no/btmeninger/debatt/i/vQdnQw/jeg-hadde-aldri-tid-til-bestefar-da-han-fortsatt-var-i-live"/>
        <a href="https://www.bt.no/utenriks/i/xPz7Pp/en-mann-skutt-og-flere-personer-skadet-etter-terrorhendelse-paa-london"/>
        <a href="https://www.bt.no/btmeninger/debatt/i/8mLpKQ/jeg-gikk-over-til-en-gammel-nokia-og-fikk-et-bedre-liv"/>
      </related>
      <ol>
        <li>
          <a href="https://www.bt.no/tag/Jarl_Magnus_Riiber">Jarl Magnus Riiber</a>
        </li>
        <li>
          <a href="https://www.bt.no/tag/Kombinert">Kombinert</a>
        </li>
      </ol>
    </article>
  </body>
</html>