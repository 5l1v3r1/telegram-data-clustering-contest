<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/burgas/policijata-v-burgas-razsledva-ubijstvoto-na-30-kotki-news_1410965.html"/>
    <meta property="og:site_name" content="Actualno.com"/>
    <meta property="article:published_time" content="2019-11-29T14:32:00+00:00"/>
    <meta property="og:title" content="Полицията в Бургас разследва убийството на 30 котки"/>
    <meta property="og:description" content="Труповете им са открити около 4 блока в комплекс"/>
  </head>
  <body>
    <article>
      <h1>Полицията в Бургас разследва убийството на 30 котки</h1>
      <address><time datetime="2019-11-29T14:32:00+00:00">29 Nov 2019, 14:32</time> by <a rel="author" href="https://www.actualno.com/editors/uid/151" target="_blank">Гергана Цонева</a></address>
      <p>Над 30 са труповете на котки, които са намерени от граждани в бургаския жилищен комплекс „П.Р.Славейков“. Те са открити около блокове с номера 4,12,19,68. Първите сигнали за ужасяващите находки станаха факт в началото на седмицата. Тогава бяха намерени 12 мъртви животни. Два трупа са иззети от полицията и от служители на Обществен ред и сигурност за аутопсия. <br/><br/><br/>Днес ОДМВР Бургас излезе с официално становище по случая. Според информация на областния говорител на полицията Цветелина Рандева, случаят се разследва. Във Второ Районно управление Бургас е постъпила информация за множество трупове на улични котки, открити в различни райони на жилищен комплекс. Информацията е от граждани и от сдружение „Милосърдни сърца“. Според зоозащитниците, котките вероятно са убити. За установяване на точната причина за смъртта, част от телата на животните са иззети и ще бъдат изпратени за експертно ветеринарно заключение в Стара Загора. Бургас е един от градовете в които по специална програма се извършва безплатна кастрация на бездомни котки. Ловецът на котки към общината Ивайла Боянова също е засегната от проблема, защото част от животните които храни пред блока са били убити.</p>
    </article>
  </body>
</html>