<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805321/%DA%A9%D9%85%D8%A7%D9%84%D9%88%D9%86%D8%AF-%D8%A8%D8%A7-%DA%86%D9%88%D8%A8-%D8%AF%D8%B3%D8%AA%DB%8C-%D8%A8%D9%87-%D8%AC%D9%86%DA%AF-%D9%85%D8%B3%D9%84%D8%B3%D9%84-%D9%85%DB%8C-%D8%B1%D9%88%DB%8C%D9%85-%DA%86%D8%B1%D8%A7-%D9%82%D8%A7%D9%86%D9%88%D9%86-%D9%87%D9%85%D9%87-%D8%AC%D8%A7-%D8%B1%D8%B9%D8%A7%DB%8C%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T14:26:23+00:00"/>
    <meta property="og:title" content="کمالوند: با چوب‌دستی به جنگ مسلسل می‌رویم /چرا قانون همه‌جا رعایت نمی‌شود؟"/>
    <meta property="og:description" content="ایسنا/بوشهر سرمربی پارس جنوبی جم می‌گوید در جایی که کل بودجه شاهین بوشهر و پارس جنوبی جم به اندازه یک بازیکن ستاره تیم های بالای جدول است واقعا فشار غیرقابل تحمل است."/>
  </head>
  <body>
    <article>
      <h1>کمالوند: با چوب‌دستی به جنگ مسلسل می‌رویم /چرا قانون همه‌جا رعایت نمی‌شود؟</h1>
      <address><time datetime="2019-11-29T14:26:23+00:00">29 Nov 2019, 14:26</time> by <a rel="author">زهره عرب</a></address>
      <p>ایسنا/بوشهر سرمربی پارس جنوبی جم می‌گوید در جایی که کل بودجه شاهین بوشهر و پارس جنوبی جم به اندازه یک بازیکن ستاره تیم های بالای جدول است واقعا فشار غیرقابل تحمل است.</p>
      <p>فراز کمالوند در نشست خبری بعد از دیدار با شاهین بوشهر در ورزشگاه شهید مهدوی بوشهر بیان کرد: آرزویم این است که هر دو تیم پارس جنوبی جم و شاهین بوشهر در لیگ امسال بمانند، چون نماینده استان بوشهر هستند. کار بسیار سختی است چون هر دو تیم دستشان خالی است و شرایط مشابهی دارند، با چوب‌دستی به جنگ مسلسل می‌رویم، در جایی که کل بودجه شاهین و پارس به اندازه یک بازیکن ستاره تیم های بالای جدول است واقعا فشار غیرقابل تحمل است.</p>
      <p>وی افزود: محض اطلاع بگویم که تا الان ۷ سال در لیگ برتر مربیگری کردم و هیچگاه تیمم پایین تر از هفتم یا هشتم نبوده و همیشه جز تیم های بالای جدول بوده ایم. ولی والقعا لیگ امسال جنگ نابرابری بود، امسال در لیگ برتر بازیکن ۱۳ میلیارد تومانی داریم در حالی که کل بودجه ما ۱۰ تومان است، آن هم چطور؟ دیروز صبح سرپرست تیم توانست از جیب خود بلیط ما را تهیه کند تا بتوانیم به بوشهر بیاییم. شاهین هم همین مشکلات را دارد.</p>
      <p>
        <b>به گزارش ایسنا، سرمربی پارس جنوبی جم اظهار کرد: امیدوارم که مسئولین به فکر باشند، شهر بوشهر و شهر جم بسیار مردم خوب، فوتبال دوست، خونگرم، و علاقمند به ورزش فوتبال دارند. حقشان این نیست. و سوال من این است که چطور برای هزینه تیم های وزارت ورزش، استقلال و پرسپولیس هر چقدر که دوست داشته باشند؛ ۱۵۰ میلیارد، ۱۶۰ میلیارد، هزینه می کنند. بازیکن می آورند ۵۰۰ هزار دلار و ۹۰ دقیقه بازی نکرده است، می دانید چقدر می‌شود؟ ۷ میلیارد تومان. انصاف کجاست؟ و بعد در تیم ما، "بابک حاتمی"، دفاع راستمان ۱۴۰ میلیون تومان، "مهدی ترکمان"، دفاع چپ، ۲۵۰ میلیون تومان، "فریبرز گرامی"، ۳۰۰ میلیلون تومان، "محمود شفیعی"، ۳۰۰ تومان... دو سه بازیکن مثل فرناندو را گرفته‌ایم که نمی دانم چطور می خواهیم به آنها پرداخت کنیم، انصاف نیست.</b>
      </p>
      <p>کمالوند ادامه داد: حرف من این است، همه استان دست به دست هم بدهند، چون حق مردم استان بوشهر است که دو تیم لیگ برتری داشته باشند. عاجزانه از استاندار محترم، مدیرکل ورزش، نمایندگان محترم و سایر مسئولین می خواهم که در این موضوع ورود کنند. مصوبه است، قانون است، پس چرا همه جا رعایت نمی شود؟ چرا یک بام و دو هوا است؟ چه قانونی است که وزارت ورزش رعایت نمی کند، وزارت صنایع رعایت نمی کند؟ وزارت صنایع ۱۵ تیم دارد، فولاد مبارکه، مس کرمان، ذوب آهن اصفهان، پیکان، سایپا. چرا برای آنها می توانند هزینه کنند؟</p>
      <p>وی تاکید کرد: تیم شاهین مثل بچه سرراهی شده است، از آن طرف شهرداری می کشد و.. آیا این انصاف است؟ مردم چه چیزی غیر از فوتبال دارند؟ یک تیم با این سابقه و ریشه ای که شاهین بوشهر دارد. به نظر من به جای طرح برخی مسائل به دنبال حل این موضوعات مهم برویم. تیمی مثل شاهین بوشهر و یا پارس جنوبی جم با این معضلات و مشکلات می خواهند در مسابقات شرکت کنند، من محض اطلاع می خواهم بگویم. باورکردنی هست که در چند روز گذشته اینقدر تحت فشار بوده ایم که نتوانسته ایم فیلم بازی تیم شاهین بوشهر را آنالیز کنم. وقتی یک مربی همه فکرش معطوف این است که بازیکن مصدومم چه شد؟ پول دارو داریم؟ پول فیزیوتراپی... بلیط هواپیما می توانیم بگیریم، هتل می توانیم برویم؟ اصلا دیگر چیزی راجع به فوتبال من نمی توانم صحبت کنم. چه بگویم؟</p>
      <p>این خبر به روزرسانی می شود...</p>
    </article>
  </body>
</html>