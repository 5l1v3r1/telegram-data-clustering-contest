<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/171985/bia-otkrila-dvojicu-spijuna-pripadnici-policije-radili-stetu-srbije-korist-hrvatske"/>
    <meta property="og:site_name" content="REPUBLIKA"/>
    <meta property="article:published_time" content="2019-11-29T14:20:00+00:00"/>
    <meta property="og:title" content="BIA OTKRILA DVOJICU ŠPIJUNA: Pripadnici policije radili na štetu Srbije, a u korist Hrvatske!"/>
    <meta property="og:description" content="Bezbednosno–informativna agencija podnela je juče krivičnu prijavu Višem javnom tužilaštvu u Sremskoj Mitrovici protiv Nikole Kajkića i Dražena Letića, zbog postojanja osnova sumnje da su izvršili krivično delo špijunaža."/>
  </head>
  <body>
    <article>
      <h1>BIA OTKRILA DVOJICU ŠPIJUNA: Pripadnici policije radili na štetu Srbije, a u korist Hrvatske!</h1>
      <h2>Bezbednosno–informativna agencija podnela je juče krivičnu prijavu Višem javnom tužilaštvu u Sremskoj Mitrovici protiv Nikole Kajkića i Dražena Letića, zbog postojanja osnova sumnje da su izvršili krivično delo špijunaža.</h2>
      <address><time datetime="2019-11-29T14:20:00+00:00">29 Nov 2019, 14:20</time> by <a rel="author">Republika</a></address>
      <h3>Vrbovali Srbe za saradnju sa Hrvatima</h3>
      <p>Naime, Letić je deo saradničke mreže, sačinjene od više državljana Srbije, koju je, tokom prethodnih godina oformio i koristio Nikola Kajkić, rođen 1973. godine, državljanin Hrvatske, inspektor u Odeljenju za terorizam i ekstremno nasilje u Policijskoj upravi Vukovarsko-sremskoj, predsednik Nacionalnog sindikata policije Hrvatske, za prikupljanje obaveštajnih informacija, za vrbovanje lica sa ovih prostora za saradnju sa hrvatskim pravosuđem, kao i za dolaženje do dokumentacije koja bi bila zloupotrebljena u spoljnopolitičke svrhe, u cilju diskreditacije Srbije.</p>
      <p>Nikola Kajkić je, svojevremeno, u periodu najintenzivnijeg korišćenja Letića u obaveštajne svrhe, obavljao i funkciju šefa ''Istražnog tima za ratne zločine'', koji su zajednički formirali MUP Hrvatske, Državno odvjetništvo R Hrvatske (DORH) i Sigurnosno-obaveštajna agencija R Hrvatske (SOA), radi ponovnog pokretanja istražnih radnji u vezi sa ratnim zločinima, počinjenim protiv lica hrvatskog porekla u periodu građanskog rata u Hrvatskoj, a naročito u slučajevima koji su već okončani pravosnažnim presudama Posebnog odeljenja za ratne zločine Okružnog suda u Beogradu.</p>
      <figure>
        <img src="https://www.republika.rs/data/images/2018-07-19/59667_bia-01-telegraf-nemanja-pancic_f.jpg?1575034052"/>
        <figcaption>
          <cite>ST/N. PANČIĆ</cite>
        </figcaption>
      </figure>
      <h3>Ilegalne radnje</h3>
      <p>Međutim, Agencija je ustanovila da je Nikola Kajkić, svoje angažovanje na teritoriji Srbije sprovodio ilegalno, realizujući tajne, konspirativne i obaveštajne aktivnosti, mimo postojećih procedura i zvaničnih kanala komunikacije i saradnje, koji postoje između policijskih i pravosudnih struktura dve zemlje, u vezi sa istragama i procesuiranjem okrivljenih u slučajevima počinjenih dela ratnog zločina u periodu građanskog rata u Hrvatskoj.</p>
      <p>Navedeno je realizovao po nalogu hrvatske obaveštajne službe i desničarskih političkih struktura u Hrvatskoj, sa krajnjim ciljem da se pred međunarodnim instancama dovede u pitanje sposobnost pravosudnih institucija naše zemlje da postupaju u skladu sa zakonom, da se ukaže na navodni politički uticaj na pomenute odluke suda, te da se ugroze bezbednost, politički položaj i ekonomska stabilnost naše države.</p>
      <p>- Napominjemo da je Letić 13. jula 2019. godine lišen slobode u međunarodnoj policijskoj akciji Srbije, Hrvatske, Češke i Švajcarske u svojstvu pripadnika međunarodne organizovane kriminalne grupe predvođene američkim državljaninom Majklom Dokovićem (pravo ime Iljmija Frljučkić), prilikom pokušaja krijumčarenja 600 kilograma kokaina vrednog oko 18 miliona evra iz Urugvaja u Švajcarsku. Za razliku od imenovanog, Nikola Kajkić trenutno je nedostupan istražnim organima Republike Srbije i nalazi se van granica naše zemlje - zaključuje BIA u saopštenju.</p>
      <related>
        <h4>Pročitajte još:</h4>
        <a href="http://republika.rs/vesti/tema-dana/170637/Otkrivamo-Spijuni-placali-srpske-politicare-dokazi-rukama-obavestajnih-sluzbi"/>
        <a href="http://republika.rs/vesti/srbija/170310/Oglasila-Rusija-navodnoj-aferi-kojoj-ruski-spijun-daje-novac-srpskom-zvanicniku"/>
        <a href="http://republika.rs/hronika/hronika/166296/Krivicna-prijava-Sapcanku-zbog-utaje-poreza"/>
        <a href="http://republika.rs/hronika/hronika/167199/SREMSKI-RULET-Illegalne-igre-srecu-Sremskoj-Mitrovici"/>
      </related>
    </article>
  </body>
</html>