<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/samuilov-mozhe-da-preosmislja-svoite-dejstvija-ako-napadkite-ne-prestanat.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T14:30:00+00:00"/>
    <meta property="og:title" content="Самуилов: Може да преосмисля своите действия, ако нападките не престанат"/>
    <meta property="og:description" content="&quot;Нападките са несправедливи&quot;, твърди собственикът на &quot;Ботев&quot; Пловдив"/>
  </head>
  <body>
    <article>
      <h1>Самуилов: Може да преосмисля своите действия, ако нападките не престанат</h1>
      <h2>"Нападките са несправедливи", твърди собственикът на "Ботев" Пловдив</h2>
      <address>
        <time datetime="2019-11-29T14:30:00+00:00">29 Nov 2019, 14:30</time>
      </address>
      <p>Собственикът на футболния "Ботев" Пловдив - Георги Самуилов, заяви в официално обръщение пред клубния сайт, че продължава да работи за завършването на строителните работи по стадиона на тима, известен като "Колежа", а нападките от страна на феновете към него са несправедливи и целят единствено нагнетяване на напрежението. Ако те не престанат, бизнесменът заяви, че може да преосмисли своите действия по подпомагане на клуба.</p>
      <p>Група от привърженици преди дни блокира централен булевард в Града под тепетата с искане реконструкцията на клубната база да продължи, както беше обещано преди месеци, в присъствието на министър-председателя Бойко Борисов. До момента активни строителни действия по "Колежа" не се извършват.</p>
      <p>
        <b>Ето и цялото изявление на Самуилов:</b>
      </p>
      <p>
        <i>"</i>
        <i>Уважаеми ботевисти,</i>
      </p>
      <p>
        <i>През изминалите дни в публичното пространство ръководството на клуба в мое лице е обект на несправедливи атаки и остри критики. Поставя се под въпрос ангажираността ми с каузата ПФК „Ботев Пловдив“ от тези, благодарение на които най-старият футболен клуб в България беше докаран почти до колапс.</i>
      </p>
      <p>
        <i>За мен първостепенна задача продължава да бъде запазването на положителната атмосфера в клуба, изграждането на силна екипност и заздравяване на колектива. Това е дълъг процес, който изисква търпение, а видимите резултати идват след време.</i>
      </p>
      <p>
        <i>Заедно с членовете на ръководството продължаваме да работим за завършването на строежа на клубния стадион, но това може да стане само по правилен и законен начин. Няма място за компромиси, когато става въпрос за дома на ПФК „Ботев Пловдив“.</i>
      </p>
      <p>
        <i>С всяването на изкуствено напрежение и прокарването на изфабрикувани внушения се цели единствено да бъде разрушено постигнатото досега. В противен случай ще преосмисля моите действия!</i>
      </p>
      <p>
        <i>Вярвам във вашата мъдрост и разум!</i>
      </p>
      <p>
        <i>С уважение,</i>
      </p>
      <p>
        <i>Георги Самуилов"</i>
      </p>
    </article>
  </body>
</html>