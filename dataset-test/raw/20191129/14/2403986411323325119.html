<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/ukrayinski_oligarhi_hochut_prodati_sebe_komandi_trampa_n1241354"/>
    <meta property="og:site_name" content="24 Канал"/>
    <meta property="article:published_time" content="2019-11-29T14:01:00+00:00"/>
    <meta property="og:title" content="Українські олігархи хочуть продати себе команді Трампа"/>
    <meta property="og:description" content="Імпічмент президента Трампа в Америці викриває дедалі більше залаштункової української політики. Українські олігархи намагаються продати себе команді Трампа, щоб врятуватися від проблем з ФБР."/>
  </head>
  <body>
    <article>
      <h1>Українські олігархи хочуть продати себе команді Трампа</h1>
      <address><time datetime="2019-11-29T14:01:00+00:00">29 Nov 2019, 14:01</time> by <a rel="author" href="https://24tv.ua/sergiy_leshhenko_tag5555/" target="_blank">Сергій Лещенко</a></address>
      <p>
        <b>Імпічмент президента Трампа в Америці викриває дедалі більше залаштункової української політики. Українські олігархи намагаються продати себе команді Трампа, щоб врятуватися від проблем з ФБР.</b>
      </p>
      <h3>► Ігор Коломойський</h3>
      <p>Олігарх Ігор Коломойський вирішив скористатися імпічментом в США. Його парламентський рупор<b> <a href="https://24tv.ua/oleksandr_dubinskij_tag6939/">Олександр Дубінський</a></b> долучився до публічної кампанії, яку веде проросійський нардеп Андрій Деркач.</p>
      <blockquote>Цікаво! <a href="https://24tv.ua/impichment_trampa_hto_proplativ_poroshenku_n1234919">Хто проплатив американських лобістів Порошенка: неочікувані деталі</a></blockquote>
      <p>Вона спрямована на те, щоб перекласти з Росії на Україну відповідальність за втручання в американські вибори 2016 року.<br/><br/>Деркач є близьким соратником генпрокурора <b><a href="https://24tv.ua/yuriy_lutsenko_tag31/">Юрія Луценка</a></b>, і після його відставки під прикриттям депутатської недоторканності став поширювати матеріали, зібрані Луценком в рамках досудового рослідування.</p>
      <figure>
        <img src="https://24tv.ua/resources/photos/news/620_DIR/201911/1241354_10278940.jpg?201911131606"/>
        <figcaption>Андрій Деркач</figcaption>
      </figure>
      <aside>Але донедавна Деркач був одинаком в цій кампанії, як раптом нещодавно до нього долучився Олександр Дубінський, який почав допомагати розкручувати сценарій Деркача. При цьому навіть не замислюючись над сказаним.</aside>
      <p>В його версії, один з головних американських інвестиційних фондів "Франклін Темплтон" начебто відмивав гроші Януковича на астрономічну суму – сім мільярдів доларів.</p>
      <p>Насправді ця <b>заява не підкріплена жодними доказами </b>та суперечить навіть здоровому глузду. Адже подібні фонди в принципі не могли залучати гроші Януковича для їх легалізації, оскільки їм би загрожувало ув'язнення у себе на батьківщині – в Америці.</p>
      <p>Дубінський називає винуватою в поширенні "чорної бухгалтерії" та Манафорта в ній колишнього посла Америки Марі Йованович. Це підіграє Трампу та Джуліані, але не витримує елементарної перевірки: Йованович як посол прибула в Україну вже після оприлюднення записів з Манафортом.</p>
      <p><b>Що відомо про Марі Йованович?</b>Займала пост посла США в Україні з серпня 2016 року по травень 2019 року. До цього Йованович працювала помічником держсекретаря та відповідала за двосторонні взаємини з країнами Скандинавії, Балтії та Центральної Європи. <br/><br/>Дональд Трамп відкликав її з посади зокрема через заяву Джуліані. Причина – спроби перешкодити переконати Київ у необхідності розслідувати справу щодо колишнього віцепрезидента від демократів Джо Байдена та його сина Гантера.</p>
      <p>Паралельно сам Коломойський, <b>діяльність якого досліджується ФБР</b>, намагається врятуватися від можливої підозри. Його команда уклала угоду з наближеним до Трампа нью-йоркським адвокатом Марком Касовіцем.</p>
      <figure>
        <img src="https://24tv.ua/resources/photos/news/620_DIR/201911/1241354_10279103.jpg?201911132410"/>
        <figcaption>Український олігарх Ігор Коломойський</figcaption>
      </figure>
      <p>Тепер він представлятиме інтереси співвідповідачів Коломойського за цивільним позовом у Сполучених Штатах Америки. Справа стосується підозр у <b>викраденні мільярдів доларів з українського "Приватбанку"</b> і придбання за них офісних будівель і бізнесу в США. </p>
      <blockquote>Читайте також:<a href="https://24tv.ua/yak_kolomoyskiy_kidaye_partneriv_i_tikaye_vid_fbr_n1102185"> Як Коломойський "кидає" партнерів і тікає від ФБР</a></blockquote>
      <p>Сам Коломойський не міг залучити адвоката напряму, оскільки діє пряме обмеження, накладене на нього іншим судом, британським, що дозволяє витрачати лише 20 тисяч фунтів на тиждень.</p>
      <h3>► Дмитро Фірташ</h3>
      <p>Крім Коломойського, вікном можливостей для вирішення своїх пробелм намагається скористатися і Дмитро Фірташ, який розшукується ФБР за підозрою про<b> вчинення федеральних злочинів </b>у штаті Іллінойс.</p>
      <p><b>У чому звинувачують <a href="https://24tv.ua/dmitro_firtash_tag503/">Фірташа</a>?</b> У створенні організованого злочинного угрупування для видачі хабаря розміром 18,5 мільйонів доларів владі одного зі штатів Індії. В обмін на гроші вона мала дати Фірташу ліцензію на розробку титанових родовищ у Індії поза конкурсом. Виготовлений титан мав іти на заводи Boing в штаті Іллінойс, що зрештою і стало підставою американцям зайнятися Фірташем.</p>
      <p>Фірташ також поміняв адвокатів, найняв наближеного до Джуліані, а самому адвокату Трампа передав отримані олігархом заяви екс-генпрокурора Віктора Шокіна.</p>
      <figure>
        <img src="https://24tv.ua/resources/photos/news/620_DIR/201911/1241354_10279132.jpg?201911132548"/>
        <figcaption>Український олігарх Дмитро Фірташ</figcaption>
      </figure>
      <p>Паралельно люди Фірташа в парламенті намагаються також допомогти Джуліані та Трампу, ініціюючи створення слідчої комісії. Ясно, що свою користь Фірташ хоче конвертувати в зняття з нього обвинувачень у Америці.</p>
      <h3>ФБР проти українських оліграхів</h3>
      <p>Але, схоже, всі намагання українських олігархів продукувати фейкові докази <b>приречені на провал. </b>Адже, як стало відомо, ключовий елемент їхньої гри зруйнувало ФБР. Отже, теорія змови, яка була сконструйована оточенням президента Трампа, тримається на кількох колонах. </p>
      <p>Одна з них – це впевненість в тому, що "чорна бухгалтерія Партії регіонів" є фальшивкою, а викриття Пола Манафорта в записах Януковича – це начебто був український сценарій зі знищення шансів Трампа бути обраним президентом.</p>
      <p><b>Що відомо про <a href="https://24tv.ua/chorna_buhgalteriya_partiyi_regioniv_tag5249/">"чорну бухгалтерію" ПР</a>?</b>У 2016 році народний депутат Сергій Лещенко опублікував інформацію про "чорну книгу" "Партії регіонів" – список секретних платежів, переданих політсилою голові виборчого штабу американських республіканців Полові Манафорту та іншим своїм консультантам. Манафорт також очолював штаб Дональда Трампа під час виборів президента США у 2016 році.<br/><br/>У лютому цього року Генпрокуратура отримала доступ до цих документів для проведення розслідування. Тоді з'ясувалося, що Пол Манафорт отримав 750 тисяч доларів від Партії регіонів" через фіктивну компанію.</p>
      <p>Але від самого початку українські правоохоронні органи визнали "чорну бухгалтерію" правдивим документом. Слідство в Україні встановило, що записи в книзі, зокрема про платежі Манафорту, переважно робили кілька людей.<b> І всі їхні підписи є справжніми.</b></p>
      <aside>Одним із них є колишній депутат Віталій Калюжний, який втік з України після того, як впав режим Януковича. Другий автор "чорної бухгалтерії" – це ексдепутат Євген Геллер, який був близький до Януковича, а після його втечі переметнувся в команду Коломойського.</aside>
      <p>А тепер ми нарешті можемо казати про те, що правдивість "чорної бухгалтерії" підтверджена й американським ФБР. Днями американське видання Daily Beast опублікувало документи ФБР, які підтвердили записи.</p>
      <h3>Про що ідеться</h3>
      <p>У лютому 2017 році зі мною зв'язався керівник компанії, яка орендувала офіс Манафорта в Києві на вулиці Софійській, 4. За його словами, вони виявили в офісі кілька різношерстих документів Манафорта, серед яких – контракт та інвойс від 14 жовтня 2009 року для переказу на рахунок Манафорта у Wachovia Bank, штат Вірджинія. <b>Сума – 750 тисяч доларів.</b></p>
      <figure>
        <img src="https://24tv.ua/resources/photos/news/620_DIR/201911/1241354_10279200.jpg?201911132913"/>
        <figcaption>Пол Манафорт</figcaption>
      </figure>
      <p>Цей переказ був типовим прикладом фінансового шахрайства епохи Януковича. Гроші були переведені з рахунку офшорної компанії Neocom Systems Limited (Беліз) в банку в Киргизстані.</p>
      <aside>Гроші перераховувалися Манафорту нібито за здійснену ним продаж 501 комп'ютера цій офшорці. Як встановило слідство, фірма була відкрита на загублений паспорт київського перукаря.</aside>
      <p>Цікавий факт – ця сума за цю ж дату фігурує і в "чорній бухгалтерії Партії регіонів". Але головне: ФБР встановило, що сума у 750 тисяч доларів в районі 15 жовтня 2009 року справді була перерахована на рахунок Манафорта в банку Wachovia Bank.</p>
      <blockquote><b>Варте уваги! </b> Що відомо про Пола Манафорта: <b><a href="https://24tv.ua/shho_vidomo_pro_pola_manaforta_korotka_biografiya_n1126067">коротка біографія</a></b></blockquote>
      <p>Це було підтверджено перевіркою рахунку Манафорта. ФБР просила суд дати їм право на обшук в сховище, яке використовувалося Манафортом для складування документів. Таким чином, <b>правдивість "чорної бухгалтерії" була підтверджена</b> шляхом звірки сум, які містилися в записах, із реальними зарахуваннями на рахунок Манафорта в США.</p>
      <aside>Тобто всі намагання Джуліані та його нових спільників з числа українських олігархів врятувати Трампа та Манафорта руйнуються дуже просто – шляхом звірки транзакцій.</aside>
      <p>А, намагаючись кинути тінь на історію з Манафортом, деякі американські політики та українські олігархи ставлять під сумнів весь масив документів про те, як крали українські гроші. А непрямим чином навіть виправдовуючи багатомільярдні злочини президента Януковича</p>
      <blockquote>До теми:<a href="https://24tv.ua/chi_buv_ukrayinskiy_slid_v_guchniy_vidstavtsi_amerikanskogo_konsultanta_pola_manaforta_n1196170"> Чи був український слід у гучній відставці Пола Манафорта – докази журналіста The Washington Post</a></blockquote>
      <p>Урок з цієї історії простий: рано чи пізно правда стане відомою, а корупціонери понесуть покарання. Бажано, щоб не тільки в Америці, як це сталося з Манафортом, але і в Україні.</p>
      <p><a href="https://24tv.ua/lifestyle/koli_chorna_pyatnitsya_ukrayina_2019_data_rozprodazh_v_magazinah_znizhki_n1217575">Коли в Україні буде Чорна п’ятниця: дата</a> сьогодні 9527</p>
      <anchor name="comAnch"/>
    </article>
  </body>
</html>