<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/angela-merkel-urmeaza-sa-viziteze-pentru-prima-oara-la-6-decembrie-lagarul-de-concentrare-si-exterminare-de-la-auschwitz-in-polonia-1922402529002019111419185189"/>
    <meta property="og:site_name" content="News.ro"/>
    <meta property="article:published_time" content="2019-11-29T14:25:00+00:00"/>
    <meta property="og:title" content="Angela Merkel urmează să viziteze pentru prima oară, la 6 decembrie, lagărul de concentrare şi exterminare de la Auschwitz, în Polonia"/>
    <meta property="og:description" content="Cancelarul german Angela Merkel urmează să efectueze prima sa vizită la lagărul de la Auschwitz vinerea viitoare, la 6 decembrie, a anunţat o purtătoare de cuvânt a Guvernului, înaintea marcării a 75 de ani de la eliberarea lagărului nazist, în Polonia, relatează AFP."/>
  </head>
  <body>
    <article>
      <h1>Angela Merkel urmează să viziteze pentru prima oară, la 6 decembrie, lagărul de concentrare şi exterminare de la Auschwitz, în Polonia</h1>
      <address><time datetime="2019-11-29T14:25:00+00:00">29 Nov 2019, 14:25</time> by <a rel="author">Valentin Vidu</a></address>
      <p>
        <b>Cancelarul german Angela Merkel urmează să efectueze prima sa vizită la lagărul de la Auschwitz vinerea viitoare, la 6 decembrie, a anunţat o purtătoare de cuvânt a Guvernului, înaintea marcării a 75 de ani de la eliberarea lagărului nazist, în Polonia, relatează AFP.</b>
      </p>
      <p>Angela Merkel urmează să devină, astfel, primul şef al unui Guvern german din ultimii 24 de ani care vizitează fostul lagăr de concentrare şi exterminare de la Auschwitz-Birkenau, în care au fost asasinaţi aproape un miliin de evrei.</p>
      <p>”Ea răspunde invitaţiei Fundaţiei Auschwitz-Birkenau, cu ocazia (marcării celor) zece ani de existenţă”, a precizat purtătoatoarea de cuvânt Ulrike Demmer.</p>
      <p>Cancelarul, care urmează să fie însoţit de premierul polonez Mateusz Morawiecki, urmează să păstreze un moment de tăcere în faţa Zidului Morţii, în lagărul principal de la Auschwitz, unde au fost împuşcaţi mii de internaţi, a precizat Demmer.</p>
      <p>Merkel urmează să viziteze după aceea lagărul de exterminare de la Birkenau şi să suţină un discurs, înainte să depună o jerbă de flori, potrivit aceleiaşi surse.</p>
      <p>Cancelarul, care a vizitat lagărele de la Buchenwald şi Dachau, în Germania, este abia al treilea şef de Guvern german care vizitează Auschwitz de la sfârşitul celui de-al Doilea Război Mondial.</p>
      <p>Helmut Schmidt a fost primul cancelar care a efectuat o vizită, la 32 de ani după eliberarea lagărului de către Armata Roşie, la 27 ianuarie 1945.</p>
      <p>Helmut Kohl a efectuat două vizite la Auschwitz, în 1989 şi în 1995.</p>
      <p>În al Doilea Război Mondial, aproximativ 1,1 milioane de persoane, dintre care aproape un milion erau evrei, au fost ucise de nazişti în lagărul Auschwitz-Birkenau, instalat de naziştii germani în sudul Poloniei ocupate din 1940 în 1945.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>