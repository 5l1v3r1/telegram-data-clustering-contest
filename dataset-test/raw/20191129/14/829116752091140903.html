<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191129-folytatodnak-az-adocsokkentesek-jovore-is.html"/>
    <meta property="og:site_name" content="Origo"/>
    <meta property="article:published_time" content="2019-11-29T14:28:00+00:00"/>
    <meta property="og:title" content="Folytatódnak az adócsökkentések jövőre is"/>
    <meta property="og:description" content="Csökken a kiva, emellett minden dolgozó nyugdíjasnak megszűnik a járulékfizetési kötelezettsége."/>
  </head>
  <body>
    <article>
      <h1>Folytatódnak az adócsökkentések jövőre is</h1>
      <address><time datetime="2019-11-29T14:28:00+00:00">29 Nov 2019, 14:28</time> by <a rel="author">MTI</a></address>
      <p><b>Az adócsökkentések folytatódnak jövőre is, a kormány minden dolgozó nyugdíjast mentesít a járulékfizetés alól, a kis- és középvállalkozások (kkv-k) esetében pedig jövőre a kisvállalati adó mértéke 13-ról 12 százalékra mérséklődik - mondta a Pénzügyminisztérium (PM) államtitkára a "Nemzeti adókonzultáció" című rendezvényen.<br/></b>Izer Norbert kiemelte:</p>
      <p>
        <mark>a gazdasági növekedés hátterében az adócsökkentés áll,</mark>
      </p>
      <p>mert amióta csökkennek az adók, nő a gazdaság, bővül a foglalkoztatás és a bérek is. A bruttó hazai termék (GDP) növekedése 2018-ban elérte az 5,1 százalékot, az idei év második negyedévében az 5,2 százalékot, a harmadikban az 5 százalékot.</p>
      <aside>Ezzel az értékkel Magyarország az európai uniós rangsor első helyén van.</aside>
      <figure>
        <img src="https://cdn.nwmgroups.hu/s/img/i/1806/20180607izer-norbert2.jpg?w=644&amp;h=242"/>
        <figcaption>Izer Norbert, a Pénzügyminisztérium adóügyekért felelős államtitkára<cite>Forrás: MTI/Kovács Tamás</cite></figcaption>
      </figure>
      <p>Az államtitkár szerint a jelenlegi kormány az adócsökkentés kormánya, 2010 óta folyamatosan csökkennek az adók, 15 százalékra mérsékelte a kabinet a személyi jövedelemadót, 9 százalékra a társasági adót, emellett a szociális hozzájárulási adó is folyamatosan csökken 2016 óta. Ma a magyar vállalkozások fizetik az Európai Unió legalacsonyabb társasági adóját, és a magyar emberek az Európai Unió harmadik legalacsonyabb személyi jövedelemadóját.</p>
      <related>
        <h4>KAPCSOLÓDÓ CIKK</h4>
        <a href="https://www.origo.hu/gazdasag/20191113-tovabb-novekednek-az-adokedvezmenyek-jovore.html"/>
      </related>
    </article>
  </body>
</html>