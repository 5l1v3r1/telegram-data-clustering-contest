<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/pasaule/33364-daimler-pasaule-likvides-vismaz-10-000-darbavietu"/>
    <meta property="og:site_name" content="iAuto"/>
    <meta property="article:published_time" content="2019-11-29T14:58:00+00:00"/>
    <meta property="og:title" content="&quot;Daimler&quot; pasaulē likvidēs vismaz 10 000 darbavietu"/>
    <meta property="og:description" content="Vācijas autobūves uzņēmums &quot;Daimler&quot; piektdien paziņoja, ka līdz 2022.gada beigām pasaulē likvidēs vismaz 10 000 darbavietu, tādējādi cenšoties samazināt izdevumus."/>
  </head>
  <body>
    <article>
      <h1>"Daimler" pasaulē likvidēs vismaz 10 000 darbavietu</h1>
      <address><time datetime="2019-11-29T14:58:00+00:00">29 Nov 2019, 14:58</time> by <a rel="author">Nozare.lv</a></address>
      <p>Vācijas autobūves uzņēmums "Daimler" piektdien paziņoja, ka līdz 2022.gada beigām pasaulē likvidēs vismaz 10 000 darbavietu, tādējādi cenšoties samazināt izdevumus.</p>
      <p>Uzņēmums skaidro, ka vēlas personāla izmaksas samazināt par 1,4 miljardiem eiro, lai palīdzētu finansēt pārslēgšanos uz elektrisko automobiļu ražošanu.</p>
      <p>"Autoražošanas nozare šobrīd piedzīvo tās vēsturē lielākās pārmaiņas," skaidro "Daimler". "Attīstība saistībā ar C02 neitrālu mobilitāti pieprasa milzīgas investīcijas."</p>
      <p>"Daimler", kas pasaulē nodarbina 304 000 cilvēku, vēsta, ka darbavietu likvidēšana tiks panākta ar strādājošo priekšlaicīgu pensionēšanos un dabisko darbinieku skaita samazināšanos.</p>
      <p>Pēdējos mēnešos par darbavietu likvidēšanu turpmākajos gados paziņojuši arī vairāki citi lielie autobūves uzņēmumi.</p>
    </article>
  </body>
</html>