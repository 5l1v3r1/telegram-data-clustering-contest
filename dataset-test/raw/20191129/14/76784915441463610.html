<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/29/lovoldozes_londonban_lezartak_a_london_bridge-et/"/>
    <meta property="og:site_name" content="Index.hu"/>
    <meta property="article:published_time" content="2019-11-29T14:24:00+00:00"/>
    <meta property="og:title" content="Két ember meghalt, három megsebesült a londoni késelésben, az elkövetőt lelőtték"/>
    <meta property="og:description" content="A támadó testén egy álrobbanómellény volt. Terrorcselekményként kezelik az ügyet."/>
  </head>
  <body>
    <article>
      <h1>Két ember meghalt, három megsebesült a londoni késelésben, az elkövetőt lelőtték</h1>
      <address><time datetime="2019-11-29T14:24:00+00:00">29 Nov 2019, 14:24</time> by <a rel="author" href="https://index.hu/szerzo/munk_veronika" target="_blank">munk, ivand, hh</a></address>
      <p>
        <b>Két ember meghalt, hárman pedig megsebesültek egy késelés miatt Londonban. A börtönviselt támadó egy nem működő robbanómellényt viselt a támadás idején. A rendőrök percek alatt agyonlőtték. A jelenlegi információk szerint a késelésnek nincs magyar áldozata.</b>
      </p>
      <p>Késelés miatt riasztották a rendőrséget péntek délután a London Bridge-hez, majd a rendőrök agyonlőtték a támadót. A késelésben két ember életét vesztette, és hárman megsebesültek - írja a <a href="https://www.bbc.com/news/uk-50604781">BBC</a>. A londoni rendőrség sajtótájékoztatóján Neil Basu helyettes főfelügyelő elmondta, hogy terrorcselekményként kezelik a támadást.</p>
      <p>A férfi testén volt egy szerkezet, de ez nem egy működő robbanómellény volt. </p>
      <p>Az alábbi videón az látható, ahogy az egyik járókelő megszerzi a támadótól a hosszú pengéjű kést:</p>
      <figure>
        <iframe data-src="https://twitter.com/SkyNews/status/1200466472885268481?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Boris Johnson, akinek miniszterelnöksége óta először kellett ilyen támadás miatt megszólalnia, <a href="https://twitter.com/cnni/status/1200484410820190208">azt mondta</a>, igazságot szolgáltatnak mindenkivel szemben, akinek köze volt a támadáshoz, és hogy ilyen tettekkel nem fogják tudni megfélemlíteni vagy megosztani ezt az országot.</p>
      <p>A London Bridge-en két és fél éven belül ez a második terrorcselekmény.</p>
      <p>Basu főfelügyelő elmondta, hogy a rendőrök átvizsgálják a környéket, hogy biztosítsák, nincs további veszély. </p>
      <figure>
        <img src="https://kep.cdn.indexvas.hu/1/0/3056/30567/305679/30567945_1343ea6ae16f1c640300259333b1bd90_wm.jpg"/>
        <figcaption>
          <cite>Fotó: Alexandru Ion / AFP</cite>
        </figcaption>
      </figure>
      <p>A londoni rendőrség <a href="https://twitter.com/metpoliceuk/status/1200424686968098816">korábban arról is írt a Twitterén</a>, hogy egy embert őrizetbe vettek, erről már nem volt szó a sajtótájékoztatón.</p>
      <p>Késő estére kiderült, hogy az elkövető nemrég szabadult a börtönből, a támadás elkövetésekor elektromos nyomkövetőt viselt, és a <a href="https://news.sky.com/story/london-bridge-police-dealing-with-incident-amid-reports-of-gunshots-11873515">Sky News</a> információi szerint több iszlamista szervezettel is kapcsolatban állt. A brit The Times szerint a férfi nagyjából egy éve hagyhatta el a börtönt, ahová terrorizmushoz köthető bűncselekmény miatt került, majd egy fogolyrehabilitációs konferencia vendégeként érkezett a Cambridge-i Egyetemre, amelynek közelében a támadás történt.</p>
      <p>A Sky News birtokában lévő felvételre hivatkozva arról írt, hogy nagyjából tíz ember megpróbálta lefegyverezni a feltételezett támadót, mielőtt a rendőrök odaértek volna. Miután hátrébb küldték a civileket, egy férfit pedig elrángattak onnan, fegyvert fogtak a támadóra, majd lövés dördült.</p>
      <p>
        <i>(Figyelem, erőszakos tartalom, a videón a lövés előtti pillanatok láthatóak!)</i>
      </p>
      <figure>
        <iframe data-src="https://twitter.com/SkyNews/status/1200444251303301120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>John McManus BBC-s újságíró korábban még azt mondta, hogy úgy tűnt, hogy egy csapat ember összeverekedett a hídon, és aztán a rendőrök lövéseket adtak le.</p>
      <p>A hídra rálátó egyik szemtanú szerint a rendőrök egy félig keresztbe fordult teherautót is átvizsgáltak. Azt nem tudni, hogy ennek bármi szerepe volt-e az eseményekben.</p>
      <figure>
        <img src="https://kep.cdn.indexvas.hu/1/0/3056/30567/305679/30567949_564b068fdfe3c2309845b57735436c09_wm.jpg"/>
        <figcaption>
          <cite>Fotó: Luke Poulton / Reuters</cite>
        </figcaption>
      </figure>
      <p>Az esményeket felidéző egyik szemtanú azt mondta, hogy le kellett szállniuk egy buszról a hídon, utána lövéseket hallott, aztán futni kezdett. Egy másik szemtanú arról beszélt, hogy kiszálltak az autójukból, aztán mindenki leszaladt a hídról. </p>
      <p>Az Indexnek egy szemtanú azt mondta, jelentős a rendőri készültség a környéken. Helikoptert is látott. Rendőrök terelték el az embereket a másik irányba, a dolgozók nem hagyhatták el a közeli épületeket.</p>
      <figure>
        <img src="https://kep.cdn.indexvas.hu/1/0/3056/30568/305686/30568629_49a316f1aa7e79b25730bc540947be15_wm.jpg"/>
        <figcaption>Rendőrök a lövöldözés helyszínének közelében<cite>Fotó: Peter Nicholls</cite></figcaption>
      </figure>
      <p>A rendőrök arra kérték az embereket, hogy ha valaki a helyszín közelében van, akkor a rendőrök iránymutatásait kövesse.</p>
      <p>Boris Johnson brit miniszterelnök a Downing Street Twitterén jelezte, hogy nyomon követi az eseményeket, és megköszönte a rendőröknek és a mentőknek a gyors fellépésüket. Megköszönte a helyszínen tartózkodó civilek bátorságát is. Sadiq Khan londoni polgármester is köszönetet mondott a biztonságukat kockáztató civileknek.</p>
      <p>Szijjártó Péter külgazdasági és külügyminiszter a terrortámadás után levélben fejezte ki a magyar kormány együttérzését és részvétét Dominic Raab brit külügyminiszternek.  Az MTI-nek elküldött közlemény szerint a minisztérium később közölte: a jelenlegi információk szerint a támadásnak nincs magyar érintettje.</p>
      <p>Az Egyesült Királyságban november elején mérsékelték a terrorellenes készültség szintjét. Akkor az ötfokozatú skálán az addig érvényben lévő, második legmagasabb, „súlyos" szintről a harmadik szintre, „jelentősre" módosították a készültségi fokozatot.</p>
      <p>Priti Patel belügyminiszter az intézkedést bejelentő közleményében hangsúlyozta ugyanakkor, hogy a terrorfenyegetettség továbbra is magas. A Scotland Yard terrorelhárítási főnöke szerint az elmúlt két évben kéttucatnyi terrortámadási kísérletet sikerült meghiúsítaniuk.</p>
      <p>
        <i>(Borítókép: Rendőrök zárják le a London Bridge-et 2019. november 29-én. Fotó:  REUTERS/Peter Nicholls)</i>
      </p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>