<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3366791/vladan-milojevic-nemam-problem-da-odem-uprava-neka-odluci-nemamo-energiju-kao-ranije"/>
    <meta property="og:site_name" content="kurir.rs"/>
    <meta property="article:published_time" content="2019-11-29T14:06:00+00:00"/>
    <meta property="og:title" content="VLADAN MILOJEVIĆ: Nemam problem da odem, uprava neka odluči! Nemamo energiju kao ranije"/>
    <meta property="og:description" content="Trener fudbalera Crvene zvezde Vladan Milojević priznao je danas da nema problem da ode iz kluba kada uprava proceni da je to najbolji trenutak, ali i da ekipa nema strast kao ranije."/>
  </head>
  <body>
    <article>
      <h6 class="kicker">Trener Crvene zvezde o budućnosti</h6>
      <h1>VLADAN MILOJEVIĆ: Nemam problem da odem, uprava neka odluči! Nemamo energiju kao ranije</h1>
      <address>
        <time datetime="2019-11-29T14:06:00+00:00">29 Nov 2019, 14:06</time>
      </address>
      <p>
        <b>Trener fudbalera Crvene zvezde Vladan Milojević priznao je danas da nema problem da ode iz kluba kada uprava proceni da je to najbolji trenutak, ali i da ekipa nema strast kao ranije.</b>
      </p>
      <p>Dan pred duel sa Voždovcem u Superligi, a tri nakon najtežeg poraza u Evropi od Bajerna (6:0), Milojević se još jednom dotakao prethodnog susreta.</p>
      <p>"Ponosan sam što sam došao u Zvezdu, od prvog dana i mogu da odem kad god mi se kaže. Nemam problem, šta uprava proceni. Nikad se nisam kitio uspesima. Šta god da bude, da li sutra, za mesec dana ili pet godina mogu da istaknem da mi je drago što sam pisao istoriju Zvezde. Ne čitam komentare, ne zanimaju me", rekao je Milojević na konferenciji za medije na stadionu "Rajko Mitić".</p>
      <p>Milojević smatra da situaciju ne mogu da komentarišu ljudi koji ga ne poznaju.</p>
      <p>"Ostavka ne bi trebalo da bude predmet, koliko god treba biću ovde i nastaviću da radim svoj posao, uprava je tu da se iskaže".</p>
      <p>Milojević se složio da Crvena zvezda ne igra sa toliko strasti kao ranije.</p>
      <p>"Fudbal se igra sa strasti, čak i ne toliko tehnički. Nemamo energiju koju smo prenosili, sada je nema. Ipak, igrali smo protiv jako ozbiljnih ekipa posle više od 30 godina. Sada ljudi rezonuju kao da smo stalni učesnici. To je sport".</p>
      <p>Ipak, nije se složio sa izjavom Milana Borjana da pojedini igrači ne osećaju klub.</p>
      <p>"Igračima teško padne neuspeh. Uvek im pričam da bi trebalo sve da se slegne. Ne bežim od odgovornosti, pričali smo između nas i neka ostane u svlačionici. Vruće glave svašta može da se kaže. Baš ti igrači su doveli Zvezdu ovde. Moramo da budemo pošteni, sad kao ne znaju, a dva meseca su znali. Ovde se vrlo brzo staje na stub srama", dodao je Milojević, uz još jedno priznanje da nema dilemu da ekipa može mnogo bolje da igra.</p>
      <p>Grčki mediji već nekoliko nedelja unazad pišu o interesovanju AEK-a, Olimpijakosa i kineskih klubova za Milojevića.</p>
      <p>"Hajde da preskočimo to. Piše se stalno, imam puno posla ovde i ne znam odakle to ide. Da li sam im zanimljiv ne znam, ali u glavi mi je samo Crvena zvezda", naveo je trener Zvezde.</p>
      <p>On očekuje reakciju aktuelnog prvaka u duelu sa Voždovcem.</p>
      <p>"Ulazimo u ciljnu ravninu prvog dela prvenstva, rival nam je Voždovac, koji je možda u najboljoj formi u ligi. Trener Koković gaji atipičan stil, očekujem opasan Voždovac sa brzim igračima po boku. Verujem da će biti zanimljiva utakmica", zaključio je Milojević.</p>
      <p>Utakmica 18. kola Superlige Srbije između Crvene zvezde i Voždovca igra se sutra na stadionu "Rajko Mitić" od 18 sati.</p>
      <p>Tanjug</p>
      <related>
        <h4>NE PROPUSTITE</h4>
        <a href="https://www.kurir.rs/sport/fudbal/3366729/tobdzije-urucile-otkaz-treneru-arsenal-otpustio-emerija-ljungberg-privremeno-trener-foto"/>
        <a href="https://www.kurir.rs/sport/fudbal/3366741/delije-i-grobari-ce-evropske-velikane-gledati-samo-na-tv-u-ovo-se-posledice-posrtanja-vecitih-u-evropi-kurir-sport"/>
        <a href="https://www.kurir.rs/sport/fudbal/3366733/krug-lecenja-nije-zatvoren-potreban-oprez-u-oporavku-povratak-normalnom-zivotu-sinise-mora-da-ide-postepeno-foto"/>
        <a href="https://www.kurir.rs/sport/fudbal/3366567/uzivo-sinisa-prekida-cutanje-o-leukemiji-mihajlovic-se-u-pratnji-doktora-obraca-javnosti"/>
      </related>
    </article>
  </body>
</html>