<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2828149-operatori-gts-polsi-ta-ukraini-uzgodili-umovi-vzaemodii-nastupnogo-roku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T14:58:00+00:00"/>
    <meta property="og:title" content="Оператори ГТС Польщі та України узгодили умови взаємодії наступного року"/>
    <meta property="og:description" content="GAZ-SYSTEM S.A., АТ «Укртрансгаз» та ТОВ «Оператор ГТС України» узгодили умови співпраці у точках з'єднання газотранспортних систем України та Польщі - Германовичі та Дроздовичі - з 1 січня 2020 року."/>
  </head>
  <body>
    <article>
      <h1>Оператори ГТС Польщі та України узгодили умови взаємодії наступного року</h1>
      <h2>GAZ-SYSTEM S.A., АТ «Укртрансгаз» та ТОВ «Оператор ГТС України» узгодили умови співпраці у точках з'єднання газотранспортних систем України та Польщі - Германовичі та Дроздовичі - з 1 січня 2020 року.</h2>
      <address>
        <time datetime="2019-11-29T14:58:00+00:00">29 Nov 2019, 14:58</time>
      </address>
      <p>Про це повідомляє <a href="http://utg.ua/utg/media/news/2019/11/operatory-gts-ukrainy-ta-polschi-vprovadzhuyut-novi-pravyla-spivpratsi.html">пресслужба Укртрансгазу</a>.</p>
      <p>"Оператори ГТС Польщі та України домовились про умови співпраці у точках з’єднання ГТС України та Польщі – Германовичі та Дроздовичі, що повністю базуються на європейських практиках роботи та законодавстві ЄС", - йдеться у повідомленні.</p>
      <p>Зазначається, що GAZ-SYSTEM S.A., АТ «Укртрансгаз» та ТОВ «Оператор ГТС України» підписали додаток до Угоди про взаємодію щодо точок з’єднання між Польщею та Україною із змінами.</p>
      <p>Так, у точці з’єднання Германовичі з 1 грудня 2019 року буде можливо здійснювати операції з віртуального реверсу, а алокація відбуватиметься відповідно до операційного балансуючого рахунку, що не обнуляється кожного місяця. Це повністю відповідає вимогам мережевих кодів ЄС, зауважили в <a href="https://www.ukrinform.ua/tag-ukrtransgaz">Укртрансгазі</a>.</p>
      <p>У точці з’єднання Дроздовичі такі операції здійснюватимуться з 1 січня 2020 року, оскільки до кінця 2019 року ця точка заблокована через чинний контракт із Газпромом, пояснили в українській компанії.</p>
      <p>Сторони також узгодили передачу угоди про взаємодію від АТ «Укртрансгаз» до ТОВ «Оператор ГТС України» після завершення процедури відокремлення, тобто з 1 січня 2020 року.</p>
      <p>"Сьогодні триває перемовний процес щодо інших точок з’єднання на виході з української ГТС. З 1 січня 2020 року після завершення транзитного контракту між НАК «Нафтогаз України» та ПАТ «Газпром» взаємодія між оператором ГТС України та суміжними операторами буде можлива виключно відповідно до європейських бізнес-правил". - підсумували в Укртрансгазі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2818582-rada-uhvalila-zakon-pro-peredacu-sprav-vid-ukrtransgazu-novomu-operatoru-gts.html">Рада ухвалила закон про передачу справ від Укртрансгазу новому оператору ГТС</a>
      </blockquote>
      <p>Як повідомляв Укрінформ, ТОВ «Оператор ГТС України» розраховує отримати сертифікацію як оператор газотранспортної системи до кінця поточного року, адже з 1 січня Оператор ГТС буде відокремлений від групи Нафтогаз (анбандлінг) та переданий в управління ПАТ «Магістральні газопроводи України» (МГУ), підпорядкованого Міністерству фінансів України. МГУ буде володіти 100% акціями Оператора.</p>
      <p>Такий план дій передбачений постановою Кабінету міністрів України №840 «Про відокремлення діяльності з транспортування природного газу та забезпечення діяльності оператора газотранспортної системи».</p>
      <p>Національна комісія, що здійснює державне регулювання у сферах енергетики та комінальних послуг, 25 листопада схвалила попереднє рішення про сертифікацію ТОВ «Оператор ГТС України».</p>
    </article>
  </body>
</html>