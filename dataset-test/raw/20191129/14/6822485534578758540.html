<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980908045.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-29T14:23:00+00:00"/>
    <meta property="og:title" content="انتقاد امام جمعه تهران از تاخیر ۴ ساله اصلاح قیمت بنزین/ رهبری ماهها قبل گفتند فتنه ۹۸ در راه است/باید از مردم عذرخواهی شود"/>
    <meta property="og:description" content="به گزارش فارس،‌ حجت‌الاسلام محمدجواد حاج‌علی‌اکبری امام جمعه موقت تهران در نماز جمعه عبادی-سیاسی این هفته تهران طی سخنانی اظهار داشت: گوینده باید به صحبت‌های خود فکر کند که چه عواقبی دارد. این روی جماعتی از مخاطبان اثر می گذارد، چرا که تمام مسئولیت سخنانمان بر عهده خود ماست."/>
  </head>
  <body>
    <article>
      <h1>انتقاد امام جمعه تهران از تاخیر ۴ ساله اصلاح قیمت بنزین/ رهبری ماهها قبل گفتند فتنه ۹۸ در راه است/باید از مردم عذرخواهی شود</h1>
      <address>
        <time datetime="2019-11-29T14:23:00+00:00">29 Nov 2019, 14:23</time>
      </address>
      <p>امام جمعه موقت تهران با بیان اینکه شیوه انتخابی برای اجرای طرح بنزین مورد نقد است،‌ گفت: باید از مردم حمایت، دلجویی و عذرخواهی شود.</p>
      <p>به گزارش فارس،‌ حجت‌الاسلام محمدجواد حاج‌علی‌اکبری امام جمعه موقت تهران در نماز جمعه عبادی-سیاسی این هفته تهران طی سخنانی اظهار داشت: گوینده باید به صحبت‌های خود فکر کند که چه عواقبی دارد. این روی جماعتی از مخاطبان اثر می گذارد، چرا که تمام مسئولیت سخنانمان بر عهده خود ماست.</p>
      <p>وی افزود: هر سخنی که از زبان شما بیرون بیاید و پرتاب شود، توسط فرشتگان مامور دریافت می‌شود و در نامه اعمال حفظ می‌شود و تمام عواقب سخن شما به شما برمی گردد.</p>
      <p>امام جمعه موقت تهران در ادامه عنوان کرد: هنگامی که سخنی بر زبان شما جاری شد  مسئول سخن هستید و عواقب آن بر عهده خودتان است. گاهی برخی سخنانی مطرح می‌کنند که یک تخریب به وجود می آورد یا حقی را تضعیف می‌کند و دل‌هایی را می‌شکنند و آبرو هایی را به مخاطره می‌اندازد و به حریم و حقوق مردم و دیگران وارد می‌شود. این از مصادیق ظلم است و خداوند آن را رها نخواهد کرد.</p>
      <p>
        <b>*صاحب سخن باید از عهده سخنی که گفته بربیاید</b>
      </p>
      <p>وی با بیان اینکه صاحب سخن باید از عهده سخنی که گفته بربیاید،‌گفت: سخنانی که برخی افراد مطرح می‌کنند گاهی در خانواده‌ها و جوامع اختلاف ایجاد کرده یا دل شکسته شده و یا برای جامعه دردسر ایجاد می‌کند؛ اینها ظلم لایترک است و ثبت می‌شود.</p>
      <p>علی اکبری ادامه داد: زبان ما در اکثر اوقات کار دست ما می‌دهد. انسان خردمند زبانش را صیانت و حفظ می‌کند و آنچه را که می خواهد بگوید می‌سنجد که اصلا باید صحبت کند یا نه و در این صورت چه چیزی باید بگوید و چگونه حرف بزند لذا باید عواقب آن را در نظر بگیرد.</p>
      <p>وی افزود: برخی خیلی خوشحال می‌شوند از این که مطلبی را که می‌گویند و مطالبی که می نویسند گروه‌های زیادی می بینند. اگر این سخنان اشاعه فحشا داشته باشد هر نفری که بیشتر ببیند بدبخت تر می‌شوند چرا که باید مسئولیت آن را بر عهده بگیرد و پاسخ‌دهد.</p>
      <p>
        <b>*برخی خیلی بی حساب سخن می‌گویند</b>
      </p>
      <p>علی اکبری گفت: امثال ما که منبر و تریبون داریم و مسئولان و کسانی که سخنان آنها در جامعه موج می‌اندازد، ابعاد پیدا می‌کند و آثار کوتاه و بلند مدت پیدا می‌کند، باید حواسشان باشد که سخنش آن سخن سدید باشد. برخی خیلی بی حساب سخن می‌گویند معلوم می‌شود که نفهمیده اند و فکر نکرده‌اند.</p>
      <p>وی گفت: ما به اصلاح وضعیت کلامی خیلی احتیاج داریم و باید به همدیگر کمک کنیم تا این سخنان را که آنگونه که خدای متعال می‌پسندد بیش از پیش رعایت کنیم.</p>
      <p>
        <b>*مصرف بنزین ما متعارف نیست</b>
      </p>
      <p>علی اکبری همچنین بیان کرد: در مورد مدیریت مصرف بنزین باید بگویم اجماع وجود دارد که ما یکی از کشورهای پر مصرف در این حوزه مصرف هستیم و مصرف ما متعارف نیست.</p>
      <p>وی همچنین تصریح کرد: سبکی که در مصرف انرژی و به ویژه بنزین داریم شاید به نوعی در این حوزه در صدر جدول جهانی هستیم، پس مصرف نامناسب اثراتی دارد مخصوصاً بنزین که یک کالای ویژه و استراتژیک محسوب می‌شود. </p>
      <p>امام جمعه موقت تهران در ادامه بیان کرد: این شیوه اسراف که در جامعه ما روان است جزو بیماری‌های اقتصادی است که نیاز به جراحی و علاج دارد مانند بیماری‌های دیگری که در پیکره اقتصاد ملی ما دیده می‌شود.</p>
      <p>علی اکبری بر همین اساس اضافه کرد: ادامه چنین روندی، هم استمرار وابستگی به نفت را دارد و هم خوردن از کیسه نسل های آینده و بهره نامتعادل و نامتوازن گروه های مختلف است که به ضرر طبقات محروم و آسیب رسان رسان به محیط زیست و یکی از علل اصلی آلودگی هواست.</p>
      <p>وی افزود: چنین شیوه‌ای در استفاده و مصرف سوخت از دست دادن فرصت طلایی صادرات است، این امکان با پیوستن به ستاره خلیج فارس برای ما وجود داشته؛ البته در حوزه بنزین به همت عزیزانی که جوانمردانه و عاشقانه کشور را به این نقطه نزدیک کردند، این کالای استراتژیک(بنزین) را در کشور به خودکفایی رساندند.</p>
      <p>
        <b>* با مصرف درست صادرکننده بنزین می‌شویم</b>
      </p>
      <p>امام جمعه موقت تهران با تاکید بر اینکه این امکان برای کشور وجود دارد که با مصرف درست صادرکننده بنزین باشیم، گفت: اینگونه مصرف کردن، ما را از فرصت طلایی صدور بنزین محروم می‌کند و با ادامه چنین روندی باید به تدریج واردکننده هم شویم زمینه اما برای صادر این کالای ارزشمند وجود دارد.</p>
      <p>علی اکبری بر همین اساس اضافه کرد: ما باید این مشکل را با همت ملی و تدابیر سالم و صالح از خود دور کرده و سبک زندگیمان را در این ماجرا را اصلاح کنیم که این رویکرد در دستور کار مدیریت عالی نظام بوده و راهکارهای فراوانی برای آن دیده‌اند. در این خصوص مصوبه در برنامه ششم توسعه وجود داشته که قیمت سوخت به تدریج و با گام‌های متوازن و از طریق شیوه‌هایی مانند سهمیه بندی و امثال اینها واقعی شود.</p>
      <p>وی افزود: اینها تصمیمات و روشی است که گرفته شده و برخی زیرساخت‌های آن هم فراهم شد البته تا ۴ سال در اجرای این مصوبه تاخیر وجود دارد که در این زمینه هم مجلس و هم دولت باید توضیح دهند.</p>
      <p>
        <b>*شیوه انتخابی برای اجرای طرح بنزین مورد نقد است</b>
      </p>
      <p>علی اکبری در همین رابطه بیان کرد: بالاخره جمع بندی کارشناسی و مدیریت عالی نظام این بوده -که به تایید سران سه قوه رسید - که در این مرحله بنزین افزایش پیدا کند و سهمیه‌بندی هم اتفاق بیفتد؛ این یک کار لازم خوب، نافع و سودمند برای امروز و فردای کشور عزیز ماست؛ البته ابعاد زیادی دارد که متخصصین در بخش‌های مختلف باید توضیح دهند، اما شیوه انتخابی برای اجرای این تصمیم بزرگ (که دارای ابعاد ملی است و همه جامعه ما با این موضوع درگیر هستند) مورد نقد است.</p>
      <p>امام جمعه موقت تهران با انتقاد  نسبت به شیوه و نحوه اجرای طرح افزایش قیمت بنزین از سوی دولت، گفت: در این زمینه  اقناع ملی صورت نگرفت و اجماع نخبگانی درباره نحوه اجرا انجام نشد و نتیجه آن این شد که یک ناراحتی و نگرانی را در سطح جامعه ما به وجود آورد و سوالات و ابهامات را در بین مردم ایجاد کرد.</p>
      <p>
        <b>*نگرانی جامعه از احتمال افزایش قیمت‌ها</b>
      </p>
      <p>وی اضافه کرد: از یک سو اینکه به صورت ناگهانی طرح مزبور اتفاق افتاد و ذهنیت اجتماعی به صورت مناسب در این باره مهیا نشده بود، مورد نقد است و از طرف دیگر نگرانی جامعه ما از افزایش قیمت‌ها مسئله دوم است. </p>
      <p>علی اکبری همچنین تصریح کرد: با توجه به تجربه موج نگرانی حاصل از افزایش ارز و سکه که مردم پشت سر گذاشتند و احساس کردند قدرت خریدشان پایین آمده و فشارهای غیر قابل توصیفی به اقشار کم درآمد جامعه به وجود آمد این تجربه تلخ را داشتند و نگران بودند و البته هستند. در واقع این افزایش قیمت بنزین حتی به اندازه کم عامل نگرانی مردم است.</p>
      <p>خطیب جمعه این هفته تهران در ادامه عنوان کرد: برای کاهش نگرانی‌ها، مسئولان که بسته معیشتی را در نظر گرفتند باید اقناع ملی را جدی بگیرند و با مردم صحبت کنند، همچنین از رسانه ملی استفاده کنند.</p>
      <p>
        <b>*باید از مردم حمایت، دلجویی و عذرخواهی شود</b>
      </p>
      <p>وی افزود:  رسانه و سایر دست‌اندرکاران هم کوتاهی نکنند. باید از مردم حمایت، دلجویی و عذرخواهی شود و به سوالات آنها پاسخ داده شود، همچنین نظارت مستمر قاطع و تقویت شده برای جلوگیری از گرانی های مسئولان ادامه پیدا کند.</p>
      <p>علی اکبری همچنین خاطرنشان کرد: یارانه بنزین کار خوبی است که شروع شده و در حال انجام است که به عنوان کمک به خود مردم تقدیم می‌شود؛ این باید به خوبی اجرا شود و سایر مشمولان را هم در بر بگیرد. امیدواریم با عمل به این وعده‌ها وضعیت مناسب‌تری را در آینده داشته باشیم و این طرح به خوبی در مراحل بعدی اجرا شود که حتماً به نفع کشور و هم است.</p>
      <p>
        <b>*ماجرای بنزین و شیوه افزایش قیمت آن، یک ناراحتی عمومی را پیش آورد</b>
      </p>
      <p>وی اظهار داشت: به هر حال ماجرای بنزین و شیوه افزایش قیمت آن، یک ناراحتی عمومی را پیش آورد و اعتراضاتی را در پی داشت. این اعتراضات که به صورت یک شوک از روز جمعه ایجاد شد و تا روز شنبه ادامه پیدا کرد، به تدریج در گوشه و کنار کشور التهاب هایی را در سطح جامعه به وجود آورد.</p>
      <p>امام جمعه موقت تهران بر همین اساس یادآور شد: اتفاقی که در حوزه ناآرامی‌ها افتاد عبارت است از یک پاتک امنیتی جبهه استکبار به کشور ما؛ دلیلش این بود که طی هشت ماه گذشته آمریکایی‌ها و صهیونیست‌ها و سران استکبار ضربه‌های استراتژیک و راهبردی را از مقاومت دریافت کردند که البته باورشان نمی‌شد. </p>
      <p>وی ادامه داد: ۵ ماه گذشته را بررسی کنید، زلزله سیاسی بزرگ در هژمونی و سیطره پوشالی غرب واقع شد و نمونه‌های آن را دیدیم مانند حمله موشکی گروه‌های مقاومت به فلسطین اشغالی، حمله موشکی و پهپادی انصارالله به آرامکو که حیاط خلوت آمریکا در منطقه است، حمله انصارالله به نیروهای آل سعود و رژیم صهیونیستی و مقابله به مثل قاطع سپاه در ماجرای نفتکش ها و همچنین ساقط کردن پهپاد راهبردی آمریکا توسط سپاه؛ اینها اتفاقاتی بود که پشت سر هم افتاد و نتیجه آن غلبه گفتمان مقاومت در منطقه و رنگ باختن گفتمان سازش بود.</p>
      <p>علی اکبری گفت: مردم منطقه توانستند از فراز این گرد و غبارها و ابر ناشی از حمله رسانه‌ای و امپراتوری رسانه‌ای دشمن، رنگین کمان زیبای مقاومت را در آسمان منطقه مشاهده کنند. لذا وقایع جهانی دیگر و اتفاقات داخلی که در دولت ایالات متحده رخ داده باعث شده در بین دوستانشان در اروپا و منطقه آبرویشان ریخته شود البته اگر آبرویی داشتند!</p>
      <p>
        <b>*اکنون آمریکا مانند یک شیر پیر، خسته شده </b>
      </p>
      <p>خطیب جمعه این هفته تهران همچنین تصریح کرد: اکنون آمریکا مانند یک شیر پیر، خسته شده که فقط هر از چند گاهی عربده می‌کشد البته دندان‌های ریخته خود را نشان می‌دهد و بزدلان را فقط می ترساند و این دشمن ما است.</p>
      <p>وی با اشاره به اینکه شاهد افول امپریالیسم جهانی به سرکردگی آمریکا هستیم، گفت: اینها از پس از شکست‌های متعدد از جمله ماجرای فشار حداکثری در نقطه اصلی مقاومت که ایران باشد، نتوانستند به اهدافشان برسند. به همین دلیل درصدد انتقام بر آمدند و سال‌ها برنامه‌ریزی کردند.</p>
      <p>علی اکبری افزود: دشمنان و امپریالیسم جهانی به سرکردگی آمریکا بعد از ماجرای ۹۶ بلافاصله مشغول طراحی‌های جدید شده و هزینه فراوانی را متحمل شدند تا بتوانند با یک پاتک امنیتی در برابر این حمله که- از جبهه مقاومت به آنها شده- تا حدی شکست‌های خود را جبران کنند. مانند زمان جنگ فتح المبین والفجر ۸ نیز پاتک می‌زدند.</p>
      <p>امام جمعه موقت تهران همچنین بیان کرد: زمانی که دشمن ضربه میخورد پاتک میزد، اینها واکنش منفعلانه دستگاه استکبار از خط جبهه مقاومت و کانون اصلی آن یعنی ایران عزیز است. اینها حمله به امنیت کشورهای مختلف را در دستور کار خود قرار دادند؛ مانند کاری که در عراق کردند که توسط مرجعیت و مردم کنترل شد؛ در حمله به کنسولگری ایران در عراق شاهد این موضوع بودیم و در لبنان هم با خبر شدیم که از همین روش استفاده کردند و این روش را ادامه دادند.</p>
      <p>
        <b>*دشمنان بر موج مطالبات به حق مردم سوار می‌شوند</b>
      </p>
      <p>وی در همین راستا اضافه کرد: دشمنان بر موج اعتراضات معمولی که در کشورها بود و مطالبات به حق مردم سوار می شوند و بعد به امنیت آسیب می‌زنند، سپس هرج و مرج و اغتشاش تولید می‌کنند.</p>
      <p>علی اکبری یادآور شد: معاندین در جریان اعتراضات مردم درباره نحوه اجرای طرح افزایش قیمت بنزین، به سراغ ایران آمده و کار بسیار بزرگ، وسیع و پیچیده‌ای را انجام دادند و با حمایت اقتصادی توسط عوامل خود در منطقه، سرمایه‌گذاری وسیعی انجام دادند و هجمه رسانه‌ای توسط شبکه عنکبوتی رسانه ای خود-چه در داخل و چه خارج- به راه انداختند و با حمایت‌های دیپلماتیک و سیاسی آمریکا و اروپا و برخی دولت‌های منطقه، سریعاً و وقیحانه وحشی‌گری کرده، سوزاندند و غارت و مجروح کردند و کشتند.</p>
      <p>امام جمعه موقت تهران همچنین بیان کرد: معاندین و دشمنان به سرباز دلاور و افسر قهرمان امنیت و پاسدار عزیزی که در این بخش فعالیت می‌کرد و بسیجیان و مردم عادی هم رحم نکردند و حتی کارگر زحمتکش پمپ بنزین را داعش‌وار سوزاندند و یا کارمند شهرداری که به آنها آب داده بود را به رگبار بستند.</p>
      <p>
        <b>*معاندین به مردم عادی و رهگذران بی‌گناه هم رحم نکردند</b>
      </p>
      <p>وی با اشاره به اینکه معاندین به مردم عادی و رهگذران بی‌گناه هم رحم نکردند،‌گفت: آنها در اماکن عمومی و خصوصی هزاران میلیارد خسارت زدند و پشت این ماجرا یک طراحی بسیار خطرناک است؛ انها هزینه‌های زیادی کرده و آموزش‌های دقیق دادند و پشتیبانی اطلاعاتی کردند.</p>
      <p>وی اعلام کرد که حاصل دو سال کار وسیع تشکیلاتی، شناسایی و آموزش و تجهیز و تسلیح، توطئه بسیار خطرناک و طراحی شده‌ای بود که در کشور انجام شد. این جریان چه با بهانه و چه بی بهانه اتفاق می‌افتاد زیرا دشمن آن را طراحی کرده بود که در زمستان اجرایی کند.</p>
      <p>علی اکبری بیان کرد: این آشوب‌ها زود متولد شد و در حقیقت موضوع «بنزین» یک بهانه بود. دشمن در حوادث اخیر اوج کینه خود را نسبت به ملت شریف ایران و جبهه مقاومت نشان داد.</p>
      <p>وی همچنین عنوان کرد: از طرف دیگر، باز هم خطای محاسباتی دشمن احمق رونمایی شد و این از شگفتی‌های امت، امام امت و نظام جمهوری اسلامی ایران بود. بار دیگر حکمت، درایت، سلامت، آینده‌نگری، قاطعیت، مهربانی، فداکاری و جوانمردی در رهبری نظام را همه عالم مشاهده کردند و به مردم میدان آمدند. یک تصمیم بزرگ تاریخی در ۵ دقیقه در آغاز درس خارج از فقه صورت گرفت که بسیار جامع و بی‌حاشیه بود و ضمن آن ساختارهای قانونی را حفاظت و شیرازه‌های تصمیم‌های بزرگ را صیانت کرد.</p>
      <p>علی اکبری گفت: سخنان رهبری درباره بنزین کشور را مدیریت کرده و رفاه اجتماعی را صیانت کرد و همچنین از امنیت ملی با کمال عزت و صلابت صیانت کرد؛ البته رهبری بیدار ما با کمال عطوفت نسبت به امتداد این دشواری‌های اخیر مراقب دشمن بود و با اشراف از توطئه‌های دشمن تصمیم گرفتند. ماه‌ها قبل ایشان فرموده بودند که فتنه در راه است و از قبل پیش‌بینی کرده و تذکر داده بودند. این سخنان ایشان نشان از آتش فتنه داشت و جالب است در همان اوج شلوغی ها مردم مشاهده کردند که رهبر عزیز و عالی قدر ما با تولید کنندگان و کارآفرینان جلسه چندین ساعته داشتند و از آنها به عنوان خطوط مقدم مقاومت و خط شکنان عرصه جهاد اقتصادی یاد کرده و درباره ۲۰ سال آینده و مسیر تولید ملی و نجات اقتصاد کشور گفتگو کردند.</p>
      <p>
        <b>*مردم معترض صف خود را با سرعت از اغتشاشگران و آشوبگران جدا کردند</b>
      </p>
      <p>وی گفت: در این میان، بصیرت، هوشمندی، شجاعت، بردباری، صبوری و نجابت ملت ایران به نمایش گذاشته شد در حالی که مردم ناراحت و معترض بودند اما در اولین فرصت با یک اشاره رهبری صف خود را با سرعت زیاد از اغتشاشگران و آشوبگران جدا کردند و بلافاصله حماسه حضور دیگری را آفریدند و اثبات کردند وقتی پای عزت استقلال آزادی و امنیت ملی شان در میان باشد همه با هر سلیقه‌ای هستند و حضور پیدا می‌کنند.</p>
      <p>علی اکبری بیان کرد: همایش‌های خودجوش در سراسر ایران باطل السحر فتنه‌ها و اعلام بیعت مجدد با رهبر عزیز بود که رهبری هم فرمودند در برابر یک چنین ملتی باید تعظیم و تکریم کرد. همه باید قدر بدانند و عاشقانه و خاضعانه به این ملت شریف و بزرگ خدمت کنند.</p>
      <p>وی افزود: مسئولان در بخش‌های مختلف بدانند این راهپیمایی‌ها قدرت نمایی ملی ما بود که طی آن اقتدار ایران را به رخ کشیده‌ایم و ضمن وحدت و بیعت، قدردانی و تشکر از همه محافظان امنیت کشور بود. همچنین بار دیگر نظام جمهوری اسلامی که برخاسته از اراده ملی ملت عزیز و شریف ما و مبتنی بر قواعد الهی است هم رونمایی شد. دنیا بار دیگر متوجه شد استواری و ریشه دار بودن، صلابت و شایستگی نظام اسلامی بر مدار مردم‌سالاری و نیروهای قوی و آماده به خدمت، و نیروها و بخش‌های امنیتی دارد.</p>
      <p>امام جمعه موقت تهران خاطرنشان کرد:  این بار نظام جمهوری اسلامی نصاب امتداد فتنه را به دو روز کاهش داد؛ اگر فتنه ۸۸، 8 ماه و فتنه 96، مدت 8 روز بود اما در ماجرای امسال در کمتر از دو روز این فتنه وسیع و گسترده نابود شد.</p>
      <p>وی به دیدار رهبر معظم انقلاب با بسیجیان را بسیار شیرین، با طراوت و دوست داشتنی توصیف کرد و گفت: رهبر عزیزمان درباره بسیج یک مطلب بسیار اساسی و کلیدی را مطرح کردند و فرمودند کار بسیج تولید فرصت و تبدیل تهدیدها به فرصت است.</p>
      <p>علی اکبری افزود: رهبری همچنین فرمودند بسیجی یعنی حضور بهنگام بر اساس تشخیص درست و بصیرت در صحنه، همه باید دست به دست هم دهند و از این هنر بسیج استفاده کنند. ملت ما باید دست به دست هم دهند و با دقت، تهدیدهایی که در این ماجرا بود را تبدیل به فرصت کنند و این هنر ملت ایران است و انشاالله این اتفاق خواهد افتاد.</p>
      <p>خطیب موقت جمعه تهران در ادامه سخنانش تصریح کرد: دشمن خواست سرمایه اجتماعی و اعتماد عمومی ما را کاهش داده و بین مردم و مسئولان تفرقه ایجاد کند؛ اینجا مسئله باید تبدیل به فرصت شود. خدمتگزاری عاشقانه و عمل جدی از سوی مسئولان چیزی است که باید انجام شود و این تهدیدات تبدیل به فرصت شود.</p>
      <p>امام جمعه موقت تهران همچنین عنوان کرد: تهدید دیگر آسیب به امنیت ملی است. این تهدید را باید ملت ما با مسوولین دست به دست هم دهند و به فرصت تبدیل کنند. </p>
      <p>
        <b>*پدافند غیرعامل باید جدی گرفته شود</b>
      </p>
      <p>وی با تاکید بر اینکه مساله پدافند غیرعامل باید جدی گرفته شود،‌ تصریح کرد: در مورد اماکن عمومی و خصوصی،گاهی با اندک تدبیری می شود از خسارت های بزرگ جلوگیری کرد. برخی از شهرهای واقع در کنار شهرهای آسیب دیده چون ضرورت‌ها در آنها رعایت شد اتفاقی نیفتاد.</p>
      <p>علی اکبری در ادامه خطبه‌های خود توصیه کرد که باید جایگاه پلیس و حافظان امنیت در ذهن و دل جامعه تقویت شود البته ساختار شورای تامین در برخی جاها نیاز به اصلاح دارد و باید در وزارت کشور همت کنند و از فناوری های نو استفاده کنیم.</p>
      <p>
        <b>*اهالی سیاست مراقب باشند زیرا وقت گروکشی‌های سیاسی نیست</b>
      </p>
      <p>وی با تاکید بر اینکه اهالی سیاست مراقب باشند وقت گروکشی‌های سیاسی نیست و باید همدلی ملی را تجربه کنند، یادآور شد: روش های اعتراضی ناامن و آسیب زا و بهانه ساز از تهدیدات بود که برای آن باید فکری کرد و به فرصت تبدیل شود و شیوه های مناسب اعتراض و انتقاد امن و سازنده برای ارائه نظرات مردم پیش بینی شود و در اختیار آنها قرار گیرد زیرا وسط عربده های اجاره ای اراذل آنچه کمتر شنیده می شد صدای اصلی مردم بود.</p>
      <p>علی اکبری همچنین پیشنهاد داد که از 900 پایگاه نماز جمعه استفاده شود و در آنجا ارتباط بین مردم و مسوولین تقویت شود.</p>
      <p>«مسئولان شرکت در نماز جمعه را واجب بدانند و حضور یابند و در میز خدمت باشند و توضیح دهند و همچنین اعتراضات مردم را بشنوند.»</p>
      <p>وی با اشاره به قطع اینترنت گفت: با اینکه محدودیتی در فضای مجازی داده شد، ولی خوشبختانه با اقدامات خوب در این زمینه شبکه ارتباطی، مخابراتی، بانکی و حمل و نقل آسیب جدی ندید و آزمایش مناسبی بود برای سرعت دادن به فرمان رهبر عزیز که شبکه ملی اطلاعات به صورت کامل محقق شود.</p>
      <p>وی با اشاره به خرابی ها و خساراتی که در اماکن عمومی به وجود آمده از مسئولان مربوطه خواست تا به سرعت خرابی‌ها را جبران کنند و رسیدگی به خسارت دیدگان حوادث اخیر در دستور کار باشد.</p>
      <p>حاج علی اکبری افزود: قاطعانه و طبق قوانین شرع، خدا نسبت به فتنه گران به جان ، مال و ناموس مردم خیلی سخت گیر است و حکم محارب برای این گونه افراد در نظر گرفته شده است؛ توقع این است که از این تهدیدی که شد فرصتی ساخته شده و جامعه از این اراذل وحشی تبهکار پاکسازی شود.</p>
      <p>وی در بخش پایانی سخنانش خاطرنشان کرد: ماجرای افراد فریب خورده داستان دیگری است که هم باید مورد مواخذه قرار گیرند و هم از مِهر نظام بهره مند شوند.</p>
    </article>
  </body>
</html>