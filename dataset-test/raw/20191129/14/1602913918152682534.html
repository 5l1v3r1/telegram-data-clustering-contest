<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/presedintele-turciei-recep-erdogan-emmanuel-macron-este-in-moarte-cerebrala-18632231"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-29T14:29:45+00:00"/>
    <meta property="og:title" content="Preşedintele Turciei Recep Erdogan: Emmanuel Macron este &quot;în moarte cerebrală&quot;"/>
    <meta property="og:description" content="Preşedintele Turciei, Recep Tayyip Erdogan, l-a criticat dur, vineri, pe omologul său din Franţa, Emmanuel Macron, afirmând că este &quot;în moarte cerebrală&quot;, după ce liderul de la Paris a declarat acest lucru despre Alianţa Nord-Atlantică."/>
  </head>
  <body>
    <article>
      <h1>Preşedintele Turciei Recep Erdogan: Emmanuel Macron este "în moarte cerebrală"</h1>
      <address><time datetime="2019-11-29T14:29:45+00:00">29 Nov 2019, 14:29</time> by <a rel="author" href="https://www.zf.ro/autor/mihai-draghici" target="_blank">Mihai Draghici</a></address>
      <p>Preşedintele Turciei, Recep Tayyip Erdogan, l-a criticat dur, vineri, pe omologul său din Franţa, Emmanuel Macron, afirmând că este "în moarte cerebrală", după ce liderul de la Paris a declarat acest lucru despre Alianţa Nord-Atlantică.</p>
      <p>Referindu-se la declaraţiile lui Emmanuel Macron despre faptul că NATO ar fi "în moarte cerebrală", Recep Erdogan a afirmat, conform cotidianului Le Figaro: "Să îşi examineze mai întâi propria moarte cerebrală. Astfel de afirmaţii le convin doar celor de genul tău, care sunt în moarte cerebrală".</p>
      <p>Administraţia Recep Tayyip Erdogan l-a acuzat, joi, pe Emmanuel Macron de susţinerea terorismului, după ce preşedintele Franţei a denunţat intervenţia militară turcă în Siria.</p>
      <p>Emmanuel Macron a declarat recent că ţările europene nu se mai pot baza pe Statele Unite în materie de apărare, astfel că Alianţa Nord-Atlantică este în "moarte cerebrală". "Ceea ce experimentăm în prezent este moartea cerebrală a NATO", a declarat Emmanuel Macron într-un interviu acordat revistei The Economist. Europa este "pe marginea unei prăpastii" şi trebuie să înceapă să gândească strategic ca putere geopolitică; "altfel, riscăm să nu mai avem controlul asupra propriului destin", a precizat Macron. Liderul de la Paris a atras atenţia că "Europa trebuie să se trezească". Întrebat dacă mai crede în eficienţa Articolului 5 al Tratatului NATO, referitor la apărarea colectivă, Emmanuel Macron a răspuns: "Nu ştiu. Oare ce va însemna în viitor Articolul 5?"</p>
      <p>Preşedintele SUA, Donald Trump, a criticat frecvent contribuţiile financiare insuficiente ale ţărilor europene la apărarea comună în cadrul NATO. Franţa şi Germania pledează pentru mecanisme europene de apărare, un plan criticat de Statele Unite şi Marea Britanie.</p>
    </article>
  </body>
</html>