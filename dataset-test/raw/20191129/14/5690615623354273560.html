<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838565-kvasnyevskiy-rozpoviv-yak-bayden-molodshiy-potrapiv-u-kompaniyu-burisma"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T14:25:00+00:00"/>
    <meta property="og:title" content="Кваснєвський розповів, як Байден-молодший потрапив у компанію Burisma"/>
    <meta property="og:description" content="КИЇВ. 29 листопада. УНН. Колишній президент Польщі Олександр Кваснєвський, який входить до ради директорів української газової компанії Burisma, заявив, що …"/>
  </head>
  <body>
    <article>
      <h1>Кваснєвський розповів, як Байден-молодший потрапив у компанію Burisma</h1>
      <address><time datetime="2019-11-29T14:25:00+00:00">29 Nov 2019, 14:25</time> by <a rel="author">Саша Картер</a></address>
      <p><b>КИЇВ. 29 листопада. УНН.</b> Колишній президент Польщі Олександр Кваснєвський, який входить до ради директорів української газової компанії Burisma, заявив, що син колишнього американського віцепрезидента США Джо Байдена - Хантер Байден дійсно був обраний членом її наглядової ради "через ім'я". Про це він розповів в інтерв'ю <a href="https://apnews.com/37424b8a0a994c1a935c5831643a84e3?fbclid=IwAR2lr_g39pUsbGQHmLnSOCDyH90rFc1fXUD7YdhCTy5stMsiBHwAdKcYGw4">Associated Press</a>, передає <b>УНН</b>.</p>
      <p>У той же час, як пише видання, Кваснєвський наполягав на тому, що Байден є активним членом ради директорів, який допомагає компанії, і що він ніколи не використовував свої відносини зі своїм батьком, Джо Байденом, для просування інтересів компанії.</p>
      <p>"Я розумію, що якщо хтось просить мене взяти участь в якомусь проекті, то це не тільки тому, що я хороший, але і тому, що я Кваснєвський і я колишній президент Польщі. І все це взаємопов'язано. Люди без імені - ніхто. Бути Байденом не так вже й погано. Гарне ім'я", - сказав він.</p>
      <p>Квасьнєвський також сказав, що члени Burisma ніколи не намагалися використовувати Хантера Байдена, щоб схилити адміністрацію Барака Обами до співпраці, коли Джо Байден був віцепрезидентом.</p>
      <p>"Він був нормальним членом цієї групи. Ми не питали його - і він ніколи нічого не говорив за свого батька", - сказав колишній віцепрезидент.</p>
      <p>За його словами, Хантер Байден провів дослідження і представив унікальну перспективу для компанії, в тому числі в області корпоративного управління, ринків капіталу і газового бурового обладнання, де американці є світовими лідерами.</p>
      <p>Кваснєвський також заявив, що звернення особистого адвоката Трампа Руді Джуліані до прокурора України з проханням отримати коментарі про те, що Burisma корумпована, створили небезпечну ситуацію для компанії.</p>
      <p>Коли його попросили прокоментувати слова Трампа, який назвав Хантера Байдена "ганьбою" через його зв'язки з Burisma, Кваснєвський у відповідь заявив: "ця людина говорить про когось, хто зганьбився? Дональд Трамп? Він не повинен цього говорити".</p>
      <p>Як пише видання, засновник Burisma Микола Злочевський, який був міністром природних ресурсів при експрезидентові України Вікторі Януковичу, зіткнувся з проблемами після втечі останнього з країни у 2014 році. Прокурори звинуватили Злочевського у зловживанні службовим становищем з метою розкрадання державних коштів.</p>
      <p>Саме в цьому контексті у 2014 році Кваснєвський, Хантер Байден та інші були запрошені до ради директорів в рамках стратегії Burisma з очищення репутації компанії, пише видання.</p>
      <p>Стратегія спрацювала, і компанія продовжила свою діяльність. Однак Злочевському, який проживає за кордоном, все ще загрожує розслідування за підозрою в розкраданні в особливо великих розмірах.</p>
      <p>Кваснєвський визнав, що у компанії непросте минуле, "тому що минуле всіх компаній, всіх доль в Україні, кажучи дипломатичною мовою, дуже складне".</p>
      <p>"Але зараз компанія дійсно добре організована. Вони хочуть працювати за правилами. Роль цієї компанії дуже важлива для України, тому що успіх Burisma означає меншу залежність України від Росії", - сказав Кваснєвський.</p>
      <p>Він жартома назвав Burisma "найпопулярнішою компанією в Сполучених Штатах", але також зазначив, що колеги з Burisma засмучені тим, що їх втягнули в скандал і відчувають себе "моряками на маленькому човні посеред циклону".</p>
      <p>"Для компанії зараз важкий час. І вони невинні в цій ситуації", - сказав він.</p>
      <p>Нагадаємо, 24 вересня спікером Палати представників США Ненсі Пелосі було<a href="https://www.unn.com.ua/uk/news/1826299-kongres-ssha-pochinaye-protseduru-impichmentu-trampa-cherez-tisk-na-ukrayinu"> ініційовано розслідування у справі про імпічмент президенту США Дональду Трампу.</a></p>
      <p>Розслідування було розпочато у зв'язку з заявою анонімного інформатора, за словами якого Трамп у липні 2019 року тиснув на Президента України Володимира Зеленського, закликаючи останнього розслідувати причетність до корупційних схем Хантера Байдена, сина колишнього віцепрезидента США Джо Байдена, в рамках його діяльності як члена правління компанії Burisma.</p>
      <p>Джо Байден є ймовірним опонентом Трампа на президентських виборах в США 2020 року.</p>
      <p>Білий дім пізніше <a href="https://www.unn.com.ua/uk/publication/1826689-tekst-skargi-informatora-na-rozmovu-trampa-z-zelenskim-golovne?fbclid=IwAR3LkI3y0JemysdWISYnIqNb09CgYEcCQPemNQy4Hzh_ull1Xwbp2Tet44g">опублікував меморандум</a> розмови Трампа із Зеленського, який підтвердив, що Трамп просив Зеленського "розібратися" у питанні про Байдена. </p>
      <p>Варто також відзначити, що минулого тижня народний депутат Олександр Дубінський заявив, що <a href="https://www.unn.com.ua/ru/news/1836821-burisma-bula-odnim-z-instrumentiv-vivedennya-kradenikh-groshey-z-ukrayini-dubinskiy">компанія Burisma була одним з елементів</a>, що пов'язувала багаторічну схему з виведення коштів з українського бюджету на рахунки американських інвестиційних фондів. </p>
      <p>Злочевського також <a href="https://www.unn.com.ua/uk/news/1836960-zlochevskogo-pidozryuyut-u-rozkradanni-800-mln-grn">підозрюють у заволодінні грошима на суму 800 млн грн</a>, а також у відмиванні злочинних доходів.</p>
    </article>
  </body>
</html>