<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/sport/riiber-seiret-pa-norsk-jubeldag_-_-han-er-bedre-enn-noen-gang-1.14801467"/>
    <meta property="og:site_name" content="NRK"/>
    <meta property="article:published_time" content="2019-11-29T14:14:33+00:00"/>
    <meta property="og:title" content="Riiber seiret på norsk jubeldag: – Han er bedre enn noen gang"/>
    <meta property="og:description" content="RUKA/OSLO (NRK): Jarl Magnus Riiber var overlegen i verdenscupåpningen i kombinert. Med seg på pallen fikk han to lagkamerater."/>
  </head>
  <body>
    <article>
      <h1>Riiber seiret på norsk jubeldag: – Han er bedre enn noen gang</h1>
      <h2>RUKA/OSLO (NRK): Jarl Magnus Riiber var overlegen i verdenscupåpningen i kombinert. Med seg på pallen fikk han to lagkamerater.</h2>
      <address><time datetime="2019-11-29T14:14:33+00:00">29 Nov 2019, 14:14</time> by <a rel="author">Halvor Ekeland</a></address>
      <p>Laster innhold, vennligst vent.. For å se dette innholdet, må du aktivere JavaScript i nettleseren din.</p>
      <p>Riiber kunne cruise gjennom fem kilometer i finske Ruka.</p>
      <p>
        <b>– Han er bedre enn noen gang. Er det mulig å hamle opp med han i år, spurte Jann Post retorisk da Riiber gikk over målstreken.</b>
      </p>
      <h3>– Veldig stolt</h3>
      <p>Riiber ble første nordmann til å vinne verdenscupen sammenlagt på 20 år i fjor.</p>
      <p>I første renn i årets sesong, fulgte han opp.</p>
      <figure>
        <img src="https://gfx.nrk.no/JxOxdZANPLYQ2de-nfew8wvefFDoxs99bHDKmM0SWZGw.jpg"/>
        <figcaption>OVERLEGEN: Jarl Magnus Riiber var overlegen i verdenscupåpningen. <br/>Foto: Terje Pedersen / NTB scanpix</figcaption>
      </figure>
      <p>– Jeg har bra selvtillit. Det er godt å starte en sesong på denne måten, sa Riiber.</p>
      <p>
        <b>– Jeg tenkte egentlig jeg skulle ta det med ro, men konkurranseinnstinktet slo inn, så da hadde jeg lyst til å kjenne litt på hvordan kroppen fungerte, gliser Riiber til NRK.</b>
      </p>
      <p>For det var definitivt ikke bare Riiber som gjorde det bra i dagens renn.</p>
      <p>Fire nordmenn krysset målstreken før en utenlandsk utøver gjorde det.</p>
      <p>– Det er helt fantastisk. Det er en voldsom maktdemonstrasjon i hoppbakken. Jeg syns det er blitt jobbet knallbra i støtteapparatet, sier sportssjef Ivar Stuan til NRK.</p>
      <h3>Samtlige nordmenn blant de 16 beste</h3>
      <p>
        <b>Riiber var så overlegen i hoppdelen at han gikk ut 28 sekunder før nærmeste konkurrent.</b>
      </p>
      <p>Allerede før femkilometeren startet, var det dermed mer eller mindre klart at Riiber kom til å ta seieren i Ruka.</p>
      <p>Nærmest startet en annen nordmann. Espen Bjørnstad gikk ut som nummer to, Jens Luraas Oftebro som nummer tre, Jørgen Graabak som nummer fem.</p>
      <figure>
        <img src="https://gfx.nrk.no/DZyw5qTdSzRNOZBCRaUSVwnPiL2gfCMpAGcqnsJbQ8Lg.jpg"/>
        <figcaption>NORSK JUBEL: Pallen i Ruka ble tapetsert av nordmenn. Fra venstre: Espen Bjørnstad, Jarl Magnus Riiber og Jonas Lurås Oftebro. <br/>Foto: Terje Pedersen / NTB scanpix</figcaption>
      </figure>
      <p>
        <b>Alle nordmennene gikk bra i sporet også. Bjørnstad forsvarte annenplassen, mens også Jens Luraas Oftebro forsvarte sin plassering.</b>
      </p>
      <p>I spurtoppgjøret om fjerdeplassen var det Jørgen Graabak som var best - og sikret dermed firedobbelt norsk.</p>
      <p>
        <b>– Jeg tror det er et historisk øyeblikk. Jeg tror ikke dette har skjedd før. Det er firedobbelt norsk, smiler en strålende fornøyd sportssjef.</b>
      </p>
      <p>Firedobbelt norsk har riktignok skjedd før, i Holmenkollen i 1984. Likevel var det en imponerende lagprestasjon:</p>
      <p>Samtlige norske løpere var blant de 16 beste. Espen Andersen endte som nummer 12, mens Einar Luraas Oftebro ble nummer 15 og Harald Johnas Riiber ble nummer 16.</p>
      <p>
        <b>– Jeg er veldig stolt. Vi jobber godt i laget nå. Vi har en del unge som kommer opp også, sa Riiber til arrangøren.</b>
      </p>
    </article>
  </body>
</html>