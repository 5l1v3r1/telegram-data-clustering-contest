<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/politika/rygoje-l-linkevicius-kele-branduolines-saugos-klausima-941880"/>
    <meta property="og:site_name" content="Kauno diena"/>
    <meta property="article:published_time" content="2019-11-29T14:56:00+00:00"/>
    <meta property="og:title" content="Rygoje L. Linkevičius kėlė branduolinės saugos klausimą"/>
    <meta property="og:description" content="Bendrame Baltijos Asamblėjos ir Baltijos šalių užsienio reikalų ministrų posėdyje penktadienį Rygoje užsienio reikalų ministras Linas Linkevičius akcentavo Baltijos šalių solidarumo nesaugios baltarusiškos atominės energijos atžvilgiu būtinybę."/>
  </head>
  <body>
    <article>
      <h1>Rygoje L. Linkevičius kėlė branduolinės saugos klausimą</h1>
      <address><time datetime="2019-11-29T14:56:00+00:00">29 Nov 2019, 14:56</time> by <a rel="author">ELTOS inf.</a></address>
      <p>
        <b>Bendrame Baltijos Asamblėjos ir Baltijos šalių užsienio reikalų ministrų posėdyje penktadienį Rygoje užsienio reikalų ministras Linas Linkevičius akcentavo Baltijos šalių solidarumo nesaugios baltarusiškos atominės energijos atžvilgiu būtinybę.</b>
      </p>
      <p>„Dėl saugos problemų Astravo atominė elektrinė tampa iššūkiu visam regionui. Toliau kelsime visas branduolinės saugos ir aplinkosaugos problemas į viešumą, reikalaudami tarptautinės atsakomybės ir sieksime bendros Europos Sąjungos pozicijos šiais klausimais", - teigė ministras.</p>
      <p>Posėdžio metu priimtame bendrame Baltijos tarybos pareiškime, kuriame tradiciškai apžvelgiamas Lietuvos, Latvijos ir Estijos bendradarbiavimas, Baltijos šalys įsipareigoja siekti, kad branduolinės jėgainės ES kaimynystėje atitiktų aukščiausius tarptautinius saugumo standartus.</p>
      <p>Rygoje L. Linkevičius su savo kolegomis Latvijos ir Estijos užsienio reikalų ministrais taip pat aptarė regioninio bendradarbiavimo aktualijas, praneša Užsienio reikalų ministerijos Komunikacijos ir kultūrinės diplomatijos departamentas.</p>
    </article>
  </body>
</html>