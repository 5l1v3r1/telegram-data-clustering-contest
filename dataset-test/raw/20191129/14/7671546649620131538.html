<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915491"/>
    <meta property="og:site_name" content="Dnevnik"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="V Albaniji po potresu našteli že 49 smrtnih žrtev"/>
    <meta property="og:description" content="Albanski premier Edi Rama je sporočil da so po torkovem rušilnem potresu v državi našteli že 49 smrtnih žrtev. Med njimi so tudi otroci. Na seji vlade v Tirani je sporočil še, da so dobili za pet milijonov evrov in milijon dolarjev donacij za pomoč in obnovo. Pomoč pa še prihaja, je dejal po poročanju srbske tiskovne agencije Tanjug."/>
  </head>
  <body>
    <article>
      <h1>V Albaniji po potresu našteli že 49 smrtnih žrtev</h1>
      <address><time datetime="2019-11-29T14:00:00+00:00">29 Nov 2019, 14:00</time> by <a rel="author">STA</a></address>
      <p>
        <b>Albanski premier Edi Rama je sporočil da so po torkovem rušilnem potresu v državi našteli že 49 smrtnih žrtev. Med njimi so tudi otroci. Na seji vlade v Tirani je sporočil še, da so dobili za pet milijonov evrov in milijon dolarjev donacij za pomoč in obnovo. Pomoč pa še prihaja, je dejal po poročanju srbske tiskovne agencije Tanjug.</b>
      </p>
      <p>Rama je danes tudi sporočil, da se v državi začenja ocenjevanje škode po rušilnem potresu, ki je državo stresel v torek. V strokovnih skupinah sodelujejo tako domači kot tuji strokovnjaki, je povedal. Medtem so tudi že ustavili iskanje morebitnih preživelih med ruševinami v mestih Thumani in Drač.</p>
      <p>Premier je napovedal še, da tiste, ki so ostali brez strehe nad glavo, selijo iz zasilnih šotorskih bivališč v hotele. Še danes naj bi dokončali selitve iz šotorišč v mestih Thumani in Lezhe. Prebivalci v okoliških vaseh sicer preselitve iz šotorov zavračajo, ker morajo skrbeti za živino, še navaja Tanjug.</p>
      <p>Po besedah Rame je brez strehe nad glavo ostalo 3480 ljudi. Samo v Draču je bilo uničenih ali poškodovanih okoli 700 objektov. Skupaj pa naj bi jih bilo v vsej državi poškodovanih več kot 1200.</p>
      <p>Na zahodu Albanije so se tla stresla v torek ob 03.54. Po navedbah albanskega inštituta za geološke vede v Tirani ter nemškega centra za geološke raziskave v Potsdamu je bila magnituda potresa 6,3, po navedbah ameriškega seizmološkega urada (USGS) 6,4. Žarišče potresa je bilo približno deset kilometrov severno od Drača in 30 kilometrov zahodno od Tirane v Jadranskem morju na globini desetih kilometrov.</p>
      <blockquote><b>Slovenija v Albanijo pošilja pomoč za začasno nastanitev<br/></b>Slovenija v Albanijo pošilja materialno pomoč za začasno zasilno nastanitev prebivalcev, ki so po torkovem hudem potresu ostali brez domov, je danes v Ljubljani dejal namestnik generalnega direktorja Uprave RS za zaščito in reševanje Stanislav Lotrič.<br/>Uprava RS za zaščito in reševanje je na podlagi vladnega sklepa danes Albaniji za blaženje posledic potresa poslala materialno reševalno pomoč. Ocenjena vrednost pomoči, ki jo Slovenija pošilja Albaniji na podlagi bilateralnega zaprosila albanskih oblasti, znaša skupaj s prevozom 126.000 evrov.</blockquote>
    </article>
  </body>
</html>