<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3394364/kahraman-sofor-bebegin-hayatini-kurtardi"/>
    <meta property="og:site_name" content="Milli Gazete"/>
    <meta property="article:published_time" content="2019-11-29T14:23:00+00:00"/>
    <meta property="og:title" content="Kahraman şoför bebeğin hayatını kurtardı"/>
    <meta property="og:description" content="Erzincan'da özel halk otobüsü şoförü annesinin kucağındaki nefes alamadığını fark ettiği bebeği hastaneye yetiştirerek hayatını kurtardı."/>
  </head>
  <body>
    <article>
      <h1>Kahraman şoför bebeğin hayatını kurtardı</h1>
      <h2>Erzincan'da özel halk otobüsü şoförü annesinin kucağındaki nefes alamadığını fark ettiği bebeği hastaneye yetiştirerek hayatını kurtardı.</h2>
      <address>
        <time datetime="2019-11-29T14:23:00+00:00">29 Nov 2019, 14:23</time>
      </address>
      <p>Olay Erzincan'da meydana geldi.</p>
      <p>Yunus Emre- Mimar Sinan hattında yolcu taşıyan özel halk otobüsü şoförü 53 yaşındaki Ayhan Sezgin, seyir halindeyken bir kadın yolcunun kucağındaki bebeğin solunum problemi yaşadığını görünce otobüsü durdurarak yanına gitti.</p>
      <p>Kadın yolcuya bebeğinin başını aşağı doğru eğmesi tavsiyesinde bulunduktan sonra direksiyon başına geçen sürücü Sezgin, güzergahını değiştirerek bebeği Erzincan Binali Yıldırım Mengücek Gazi Eğitim ve Araştırma Hastanesine ulaştırdı.</p>
      <p>Acil serviste müdahale yapılan bebeğin sağlık durumunun iyi olduğu öğrenildi.</p>
      <p>
        <b>Yaşanan olay güvenlik kamerasına yansıdı.</b>
      </p>
      <p>Şoför Ayhan Sezgin, gazetecilere yaptığı açıklamada, kendilerine verilen eğitim dahilinde çocuğa ilk müdahaleyi yapmaya çalıştığını ifade ederek, "Arkadaki bayan arkadaşlar hemen müdahale yaptı. Çocuk morarmaya başlamıştı. o an panikle aklıma hastane geldi. Her vatandaşın yapması gereken şeyi yaptım ve aldım, acil servise götürdüm. Herkesin çocuğu, ailesi var. Bugün onlara, yarın bize duyarlılığı ile ben bu işi yaptım." dedi.</p>
      <p>Erzincan Kent İçi Ulaşım Kooperatifi Başkanı Mehmet Albayrak da duyarlı sürücüye teşekkür ederek, kooperatif olarak personellerine düzenli olarak sağlık konusunda eğitim verdiklerini belirtti.</p>
      <figure>
        <img src="https://www.milligazete.com.tr/sites/71/uploads/2019/11/29/131424902-bebek.jpg?"/>
      </figure>
      <figure>
        <img src="https://www.milligazete.com.tr/sites/71/uploads/2019/11/29/1.jpg?"/>
      </figure>
    </article>
  </body>
</html>