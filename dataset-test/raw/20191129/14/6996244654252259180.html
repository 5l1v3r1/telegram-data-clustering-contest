<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/711447"/>
    <meta property="og:site_name" content="ישראל היום"/>
    <meta property="article:published_time" content="2019-11-29T14:06:44+00:00"/>
    <meta property="og:title" content="הבלאק פריידיי שובר שיאים: כמה גיהצו הישראלים?"/>
    <meta property="og:description" content="טירוף הקניות הורגש היטב משעות הבוקר בקניונים ובאתרי האונליין • בשעה העמוסה ביותר - 12,500 עסקאות בדקהסל קניות"/>
  </head>
  <body>
    <article>
      <h1>הבלאק פריידיי שובר שיאים: כמה גיהצו הישראלים?</h1>
      <h2>טירוף הקניות הורגש היטב משעות הבוקר בקניונים, מרכזי הקניות ובאתרי האונליין • בשעה העמוסה ביותר נרשמו 12,500 עסקאות בדקה</h2>
      <address><time datetime="2019-11-29T14:06:44+00:00">29 Nov 2019, 14:06</time> by <a rel="author" href="https://www.israelhayom.co.il/writer_articles?tid=312" target="_blank">היאלי יעקבי־הנדלסמן</a></address>
      <p><b>טירוף הקניות בעיצומו: </b>בזמן שהישראלים עדיין נוהרים לחנויות, בין אם בקניונים ובין אם בחנויות שופינג אונליין, מנתונים מספקת שב״א (חברת שירותי בנק אוטומטיים) עולה כי בין השעות 9:00 בבוקר ל-15:00 בצהריים - גיהצו הישראלים קניות בכרטיסי האשראי בסכום של למעלה מ-750 מיליון שקלים. מדובר בסך הכל ב-3 מיליון עסקאות שבוצעו באשראי שבוצעו במהלך 6 שעות בלבד</p>
      <p>עוד נתון שמספקת שב"א, המפעילה את מערכות התשלומים הלאומיות, הוא שבשעה העמוסה ביותר, בין 11:00 ל-12:00, נרשמו 12,500 עסקאות בדקה.  </p>
      <p>טירוף הקניות של הבלאק פריידי מורגש היטב משעות הבוקר בקניונים, מרכזי הקניות ובאתרי האונליין. בהשוואה לנתוני בלאק פריידי 2018, מדובר בעלייה של מעלה 12% בכמות העסקאות, ולמעלה מ-20% בסכום ההוצאה.</p>
      <p>בשב"א ציינו כי לרגל "חג הקניות" הם נערכים עם צוותים מתוגברים על מנת לעמוד בעומסי הפעילות הצפויים במהלך היום. </p>
      <p>
        <b>עוד בנושא: </b>
      </p>
      <p>
        <a href="https://www.israelhayom.co.il/article/710495">המסעדות שמשתתפות בבלאק פריידי  </a>
      </p>
      <p>
        <a href="https://www.israelhayom.co.il/article/710883">בלאק פריידי: הקניות ההזויות של הסלבס </a>
      </p>
      <p>
        <a href="https://www.israelhayom.co.il/article/711213">המרצ'נדייז של הסלבס בבלאק פריידי  </a>
      </p>
      <h4>ה"מומחים" אופטימיים: "השנה מדובר במבצעים חסרי תקדים"  </h4>
      <p>יניב קוטר, מבעלי חברת השילוח DealTas, אומר כי "הבלאק פרידיי השנה מתפרס השנה על פני עשרות קטגוריות, כשהמובילות הן אלקטרוניקה, אופנה, מחנאות, ריהוט, קוסמטיקה וסקי".</p>
      <figure>
        <img src="https://www.israelhayom.co.il/sites/default/files/u102543/74808_KOK41142_2018-11-23.jpg"/>
        <figcaption>
          <b>בלאק פריידי בקניון איילון בשנה שעברה // צילום: קוקו </b>
        </figcaption>
      </figure>
      <p>"לפני שממהרים להעביר את כרטיס האשראי, כדאי להשוות מחירים ולבדוק אופציות נוספות", אומר קוטר. "בנוסף, כדאי לערוך רשימת קניות לפני שניגשים לאתרים. מוצרי חשמל למטבח כמו נינג׳ה וגם שואבי דייסון מוצעים במחירים חסרי תקדים".</p>
      <p>לשאלה האם יש מבצעים שוברי שוק, עונה קוטר: "בבלאק פרידיי ניתן למצוא מחשבים ב-200 עד 400 דולר, הנחות על מחשבי אפל, קונסולות אקסבוקס ופלייסטיישן בהנחה של 100-150 דולר הנחה, פריטים של  ליוויס, גאפ, קרטרס ועוד בהנחות של עד 70% הנחה ועוד. וולמרט מציעה דילים על אלפי מוצרים בחצי מחיר ומייסיס מציעה מותגים כמו דונה קארן ב 50%".</p>
      <p>
        <b>מיסים</b>
      </p>
      <p>הצרכנים הישראלים צריכים כמובן לשלם עלויות של משלוח ולעיתים גם עלויות מיסוי. דייסון V7 מוצע בארצות הברית ב-190 דולר במקום 330 דולר באתר דייסון ארצות הברית. לישראלים הוא יעלה עד הבית 274 דולרים, כולל כל העלויות, כלומר כ-950 שקלים.</p>
      <p>תיק של מייקל קורס מוצע בארצות הברית ב-130 דולרים במקום 220 דולרים במייסיס. המחיר לישראלים יעמוד על 180 דולר, כלומר 612 שקלים עם משלוח עד הבית וכל העלויות הנוספות.</p>
      <p>טלפון גוגל פיקסל 4 עולה באמזון ארצות הברית 700 דולר במקום 900 דולר באמזון ארצות הברית. המחיר לישראלים הינו 882 דולר עד הבית כלומר 3,000 שקלים.</p>
      <p> בני בוכניק, מייסד  קבוצת הפייסבוק "כזה אני רוצה ! I Need It" מוסיף כי, "הבאזז סביב אמזון והכניסה הרשמית שלהם לארץ הכניסה את השוק המקומי להיערכות הרבה יותר רצינית. אפשר להבחין בניצנים מאוד חיוביים של שיפור תנאי הקנייה של הצרכן הישראלי. התחרות, גם במקרה זה, רק מוכיחה שאפשר אחרת. האפשרויות של הצרכן המקומי להשוות מחירים ולהזמין מגוון מוצרים כמעט ללא מגבלה לוגיסטית מחו״ל משפיעים ומכניסים את כל השוק למתח ולתחרות, מה שמשפיע באופן ישיר על עומק המבצעים ורמת המחירים המקומית".</p>
      <p>
        <b>רגע לפני הקניה</b>
      </p>
      <p>לפי המלצות איגוד האינטרנט הישראלי ופייפאל, הדבר החשוב ביותר הוא להיות ערניים ומודעים לסכנות האורבות לנו ברשת. כך למשל, מומלץ להקצות כרטיס אשראי אחד בלבד לקניות באינטרנט, ולבדוק את פירוט החשבון באופן תדיר. מומלץ לרכוש באמצעות שירות מתווך כמו PayPal, בו פרטי כרטיס האשראי לא נחשפים לאתר הקניות עצמו.</p>
      <p>מומלץ להיות חשדנים אם אתר האינטרנט מבקש מכם פרטים שאין בהם צורך, כמו למשל מספר רישיון נהיגה, תעודת זהות או דרכון. לא כדאי להתפתות לקנות בחנות שלא שמעתם עליה מעולם רק כי המחירים שלה הכי זולים. ככל שהמוכר מקצועי יותר, כך קרוב לוודאי שישמח לספק פרטים כמו אחריות, זכויות ההחזרה או החלפה ואפילו כתובת פיזית. כדאי לחפש המלצות ברשת ולהתיעץ לפני שנותנים את הפרטים האישיים.</p>
      <p>לעולם אל תתנו את פרטי כרטיס האשראי או כל פרט אישי אחר באתר שאיננו מוצפן. יש לודא בתחילת כתובת האתר שמופיע "https" וסימון מנעול. חג קניות שמח!</p>
    </article>
  </body>
</html>