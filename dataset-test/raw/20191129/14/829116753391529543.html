<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191129-black-friday-amazon-sztrajk-nemetorszag.html"/>
    <meta property="og:site_name" content="Origo"/>
    <meta property="article:published_time" content="2019-11-29T14:18:00+00:00"/>
    <meta property="og:title" content="Fekete péntekre időzítették a sztrájkot az Amazon németországi dolgozói"/>
    <meta property="og:description" content="Sztrájk kezdődött a világ egyik legnagyobb online áruházának németországi telephelyein."/>
  </head>
  <body>
    <article>
      <h1>Fekete péntekre időzítették a sztrájkot az Amazon németországi dolgozói</h1>
      <address><time datetime="2019-11-29T14:18:00+00:00">29 Nov 2019, 14:18</time> by <a rel="author">MTI</a></address>
      <p>
        <b>A német szolgáltató szektor vezető szakszervezete, a Ver.di a követelések nyomatékosítására a karácsonyi szezon nyitányának két kiemelt napjára, az úgynevezett fekete péntekre (Black Friday) és a rákövetkező hétfőre (Cyber Monday) időzítette a sztrájkot, amikor az Amazon és versenytársai különleges kedvezményekkel csábítják a vásárlókat. Az online áruház több raktárközpontjában, például az egyik legnagyobb telephelyen, Lipcsében kedden is sztrájkolnak majd.</b>
      </p>
      <p>A társaság szerint a vásárlókat nem sújtja a munkabeszüntetés, a megrendelt árucikkeket időben kiszállítják.</p>
      <p><mark>A Ver.di évek óta szervez sztrájkokat az Amazonnál, legfőképpen méltányos bért követelve.<br/></mark>Álláspontja szerint az Amazon alkalmazottai kiskereskedelmi dolgozók, ezért a kiskereskedelmi ágazatban érvényes bértábla alapján kell megfizetni őket.</p>
      <p>A munkaadó szerint ez tévedés, a dolgozók valójában a szállítmányozás területéhez tartozó tevékenységet végeznek, ezért a szállítmányozásban megszokott - a kiskereskedelemben elérhetőnél alacsonyabb - fizetés jár nekik.</p>
      <aside>A Ver.di elfogadható munkakörülményeket is követel.</aside>
      <p>Az Amazon munkavállalóit rendkívüli terhelésnek teszik ki, minden egyes munkanap "egy hajsza", amibe sokan belebetegednek - nyilatkozott a szakszervezet illetékese, Orhan Akman.</p>
      <figure>
        <img src="https://cdn.nwmgroups.hu/s/img/i/1810/20181031amazon2.jpg?w=644&amp;h=454"/>
        <figcaption>Illusztráció<cite>Forrás: AFP/Anadolu Agency/Ali Balikci</cite></figcaption>
      </figure>
      <p>A társaság szerint ezek a kijelentések sem helytállóak, a sztrájkra reagáló közleményük szerint az Amazon "fair munkaadó".</p>
      <p>Az Amazon 1998 óta üzemelteti online áruházát német nyelven, és az online kiskereskedelem első számú németországi szereplője. Forgalma rendre évi 20 milliárd euró (670 milliárd forint) körül van, ami a teljes németországi online kiskereskedelmi piac csaknem egyharmadát jelenti. A társaság munkatársainak száma a szezonális munkavállalókkal együtt 20 ezer körül mozog.</p>
    </article>
  </body>
</html>