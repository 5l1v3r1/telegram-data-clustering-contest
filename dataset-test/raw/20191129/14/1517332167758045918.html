<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/economia/istat-loccupazione-a-ottobre-e-cresciuta-di-46mila-unita/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T14:34:15+00:00"/>
    <meta property="og:title" content="Istat, l’occupazione a ottobre è cresciuta di 46mila unità"/>
    <meta property="og:description" content="L'Istat certifica un aumento dell'occupazione di 46mila unità nell'ultimo mese (+0,2%) e di 217mila unità nell'ultimo anno (+0,9%). Il dato di un aumento dell'occupazione arriva dopo il calo registrato negli ultimi tre mesi. L'occupazione aumenta per entrambe le componenti di genere, ma è dovuta soprattuto alla crescita delle partite Iva e dei dipendenti a termine."/>
  </head>
  <body>
    <article>
      <h1>Istat, l’occupazione a ottobre è cresciuta di 46mila unità</h1>
      <h2>L’Istat certifica un aumento dell’occupazione di 46mila unità nell’ultimo mese (+0,2%) e di 217mila unità nell’ultimo anno (+0,9%). Il dato di un aumento dell’occupazione arriva dopo il calo registrato negli ultimi tre mesi. L’occupazione aumenta per entrambe le componenti di genere, ma è dovuta soprattuto alla crescita delle partite Iva e dei dipendenti a termine.</h2>
      <address><time datetime="2019-11-29T14:34:15+00:00">29 Nov 2019, 14:34</time> by <a rel="author" href="https://www.fanpage.it/author/francescodiblasi/" target="_blank">Francesco Di Blasi</a></address>
      <p>In Italia <b>cresce l'occupazione</b> sia su base mensile che su base annuale. A certificarlo sono gli ultimi dati diffusi dall'<b>Istat</b>. Tra ottobre e settembre gli occupati sono cresciuti di 46mila unità facendo registrare un +0,2%, mentre nell'ultimo anno le persone con un lavoro sono aumentate di 217mila unità (+0,9%). Il<b> tasso di occupazione</b> quindi, sale complessivamente al 59,2%. Il dato di un aumento dell'occupazione nell'ultimo mese è positivo anche se si considera che negli ultimi tre mesi l'occupazione aveva fatto registrare un frenata.</p>
      <p>L’occupazione è in aumento per entrambe le componenti di genere. Cresce tra gli over 35 (+49mila), cala lievemente tra i 25-34enni ed è stabile tra gli under 25. L’incremento dell’occupazione è dovuto soprattutto alla crescita degli indipendenti (+38mila) e dei dipendenti a termine (+6mila), mentre risultano sostanzialmente stabili i dipendenti permanenti.</p>
      <p>Parallelamente a questi dati l'Istituto di Statistica certifica anche un abbassamento della disoccupazione che scende al 9,7%. Al contempo le persone in cerca di un occupazione diminuiscono dell'1,7%, pari a -44mila unità nell'ultimo mese. La stima complessiva degli inattivi tra i 15 e i 64 anni a ottobre sale dello 0,2% (+25mila unità). "<i>L’andamento</i> – specifica l'Istat – <i>è sintesi della crescita della componente maschile e della diminuzione di quella femminile"</i>. Il tasso di inattività totale sale al 34,3% (+0,1 punti percentuali).</p>
      <h3>Aumenta il Pil: +0,2% nel 2019</h3>
      <p>L'Istat ha diffuso anche i dati sul <b>Prodotto interno lordo</b> confermato la stima di crescita del <b>Pil</b> allo 0,1% nel terzo trimestre. Questo dato proietta di conseguenza la variazione acquisita per il 2019 al +0,2%. Nonostante l'aumento del Pil "<i>prosegue la fase di quasi ristagno dell'attività economica che dura ormai da poco meno di due anni</i>", commenta l'Istat.</p>
      <p>Il lieve aumento di ricchezza del Paese è attribuibile ad un aumento dei consumi delle famiglie pari ad un +0,4% nel terzo trimestre del 2019 rispetto al precedente trimestre. I consumi nel loro complesso invece, salgono dello 0,1% nel secondo trimestre. A registrare dati negativi sono gli investimenti lordi, che segnano un calo dello 0,2% in termini congiunturali, interrompendo una crescita progressiva che andava avanti da tre trimestri. Calano anche gli investimenti ai mezzi di trasporto che fanno registrare un -1,9%.</p>
    </article>
  </body>
</html>