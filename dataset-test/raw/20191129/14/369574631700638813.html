<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/strelba-na-london-bridge-z-mostu-v-centru-britske-metropole/r~d047a54e12b411ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-29T14:27:00+00:00"/>
    <meta property="og:title" content="Incident v centru Londýna: Útočník s nožem zavraždil dva lidi, policie ho zastřelila"/>
    <meta property="og:description" content="Informaci o dvou obětech útoku, s níž přišla BBC, později potvrdila i policie."/>
  </head>
  <body>
    <article>
      <h1>Incident v centru Londýna: Útočník s nožem zavraždil dva lidi, policie ho zastřelila</h1>
      <address>
        <time datetime="2019-11-29T14:27:00+00:00">29 Nov 2019, 14:27</time>
      </address>
      <p>Britský premiér Boris Johnson a také londýnský starosta Sadiq Khan poděkovali policii za rychlý zásah a ocenili i kolemjdoucí civilisty, kteří se teroristovi postavili. Johnson slíbil dopadnout každého, kdo se na přípravě útoku podílel.</p>
      <p>Útočník byl podle britské policie osmadvacetiletý Usman Khan, který byl v minulosti odsouzen v roce za čin, který měl souvislost s islamistickým terorismem. Z vězení byl propuštěn zhruba před rokem pod podmínkou, že bude nosit elektronický náramek. </p>
      <p>"Úřadům je znám od doby, co byl v roce 2012 odsouzen za trestné činy terorismu,"sdělil vysoký britský policejní úředník pro záležitosti terorismu Neil Basu. "Z vězení byl podmínečně propuštěn v prosinci 2018," upřesnil. Policie nyní podle něj vede šetření v hrabství Staffordshire ve střední Anglii.</p>
      <p>Policie rovněž oznámila, že do ulic britské metropole bude vysláno více policejních hlídek, aby dohlížely na bezpečnost.</p>
      <figure>
        <iframe data-src="https://twitter.com/metpoliceuk/status/1200449966482841600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Britové oslavují hrdiny, kteří zneškodnili útočníka</h3>
      <p>Incident se stal okolo 14:00 místního času (15:00 SEČ). Z výpovědi svědků vyplývá, že proti útočníkovi okamžitě zasáhli kolemjdoucí, ke kterým se následně přidali policisté. Jako hrdinu označují média i lidé na internetu <a href="https://twitter.com/GeorgeRobarts/status/1200445403839246336">muže</a>, který útočníkovi vzal nůž a utekl s ním od místa, kde s útočníkem zápasili civilisté i policisté. Televize Sky News ocenila jeho odvahu, neboť riskoval vlastní život. Pochvala zní i na adresu ostatních kolemjdoucích, kteří se snažili útočníka přemoci.</p>
      <p>Na Twitteru se mezitím objevily <a href="https://twitter.com/alittleSHOUTY/status/1200420191030648835">snímky</a> člověka bezvládně ležícího na chodníku a také několik <a href="https://twitter.com/YannyBruere/status/1200423354328657920">videí</a>, na nichž zasahující policisté střílejí na muže na zemi, kterého se předtím pokoušela přemoci skupina lidí.</p>
      <p>Na místě zasahovali vedle policistů i zdravotníci a hasiči. Přilehlá stanice London Bridge byla uzavřena, večer byl ale provoz obnoven.</p>
      <p>London Bridge přes Temži spojuje londýnské části City a Southwark. Most se v červnu 2017 stal dějištěm teroristického útoku, který si zde a také v několik set metrů vzdálené čtvrti Borough Market vyžádal osm obětí, zahynuli také tři útočníci a dalších takřka padesát lidí utrpělo zranění.</p>
      <figure>
        <iframe data-src="https://twitter.com/danwootton/status/1200419571955621888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Britský premiér Boris Johnson za pohotový zásah poděkoval policii a také kolemjdoucím. "Chci vzdát hold výjimečné statečnosti těch příslušníků veřejnosti, kteří fyzicky zasáhli, aby chránili životy druhých. Pro mě jsou ukázkou toho nejlepšího z naší země a já jim jménem celé naší země děkuji," řekl premiér v prohlášení. Ministr vnitra Sajid Javid sdělil, že ho událost velmi znepokojila. </p>
      <p>Arcibiskup z Canterbury, který je hlavou anglikánské církve, na Twitteru napsal, že žít v zemi s takto nesmírně statečnými lidmi je privilegium.</p>
      <p>Premiér Johnson v projevu rovněž řekl, že pozastavuje svou kampaň před prosincovými parlamentními volbami. Následně stejný krok ohlásili i opoziční labouristé; premiérovi konzervativci dodali, že předvolební akce plánují odřeknout také v sobotu. Parlamentní volby v Británii se konají 12. prosince.</p>
      <p>Johnson se také vyslovil pro přísnější tresty pro teroristy. "Je chybou umožnit vážným a násilným zločincům předčasné propuštění z vězení a je velmi důležité, abychom tento zvyk opustili a abychom prosazovali odpovídající tresty pro nebezpečné zločince, zejména pro teroristy,"řekl Johnson.</p>
    </article>
  </body>
</html>