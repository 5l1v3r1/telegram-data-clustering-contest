<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121992/gazetapl-wspolpracownik-holowni-potwierdza-jego-start-w-wyborach.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T14:37:00+00:00"/>
    <meta property="og:title" content="Gazeta.pl: Współpracownik Hołowni potwierdza jego start w wyborach"/>
    <meta property="og:description" content="Coraz więcej wskazuje na to, że dziennikarz Szymon Hołownia wystartuje w przyszłorocznych wyborach prezydenkich. Choć sam zainteresowany prosi o cierpliwości, jeden z jego współpracowników w rozmowie z serwisem Gazeta.pl potwierdził informację."/>
  </head>
  <body>
    <article>
      <h1>Gazeta.pl: Współpracownik Hołowni potwierdza jego start w wyborach</h1>
      <address>
        <time datetime="2019-11-29T14:37:00+00:00">29 Nov 2019, 14:37</time>
      </address>
      <h4>Coraz więcej wskazuje na to, że dziennikarz Szymon Hołownia wystartuje w przyszłorocznych wyborach prezydenkich. Choć sam zainteresowany prosi o cierpliwości, jeden z jego współpracowników w rozmowie z serwisem Gazeta.pl potwierdził informację.</h4>
      <p>O tym, że Szymon Hołownia rozważa start w wyborach prezydenckich, mówiło się już od dawna.</p>
      <h3>"Sprawa jest bardzo poważna"</h3>
      <p>W rozmowie z Gazeta.pl jeden z jego współpracowników potwierdził, że decyzja już zapadła. Tymczasem sam Hołownia opublikował wpis, w którym dziękuje za wsparcie.</p>
      <p>"Bardzo się cieszę i jestem naprawdę poruszony tymi setkami (czy już raczej tysiącami) głosów wsparcia i zachęty, które teraz dostaję, opowieściami o nowej nadziei, którą ten pomysł w wielu miejscach i osobach obudził. Za pojawiające się też głosy krytyczne też dziękuję - jeśli wykraczają poza hejt, dają do myślenia. Sprawa jest bardzo poważna. Odpowiedzialne podejście do niej wymaga wielu badań, rozmów, namysłu, naprawdę ciężkiej pracy" – pisze Szymon Hołownia</p>
      <h3>Hołownia odchodzi z "Mam talent"</h3>
      <p>Szymon Hołownia ogłosił, że po 12 latach odchodzi z "Mam talent". Dziennikarz poinformował o tym na Facebooku. "Odchodzę z Mam Talent TVN, bo dałem temu programowi wszystko, co mogłem dać, a gdy coś się kończy, coś się zaczyna" – poinformował Hołownia w mediach społecznościowych. Dziennikarz podziękował wszystkim widzom programu i dodał: "Na pewno się nie rozstajemy!".</p>
      <p>Niedawno Onet opublikował wyniki sondażu prezydenckiego, w którym Hołownia zajął trzecie miejsce – ex aequo z szefem PSL Władysławem Kosiniak-Kamyszem (obaj dostali 8 proc. głosów). Liderem tego badania został Andrzej Duda.</p>
      <h3>"Do Rzeczy" o Hołowni</h3>
      <p>O starcie Szymona Hołowni w wyborach prezydenckich <a href="https://www.dorzeczy.pl/tygodnik/121414/do-rzeczy-nr-48-operacja-celebryta-kto-lansuje-szymona-holownie-na-prezydenta.html">piszemy szerzej w bieżącym numerze "Do Rzeczy"</a>. – Czy cudowne dziecko „otwartego katolicyzmu”, niedoszły zakonnik Szymon Hołownia, wystartuje w najbliższych wyborach prezydenckich? A jeśli tak, to kto sfinansuje kampanię publicysty? – zastanawia się Piotr Semka w artykule „Operacja «Celebryta»”.</p>
      <p>Zachęcamy do zapoznania się z tekstem!</p>
      <footer>/ Źródło: <a href="http://www.gazeta.pl/">Gazeta.pl</a> / Facebook <br/>/ zdą</footer>
    </article>
  </body>
</html>