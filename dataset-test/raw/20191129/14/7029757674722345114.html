<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/borisov-dovolen-che-yunker-e-otsenil-risuvatelniya-mu-talant.html"/>
    <meta property="og:site_name" content="News.bg"/>
    <meta property="article:published_time" content="2019-11-29T14:28:06+00:00"/>
    <meta property="og:title" content="Борисов доволен, че Юнкер е оценил рисувателния му талант"/>
    <meta property="og:description" content="Моят приятел Бойко Борисов"/>
  </head>
  <body>
    <article>
      <h1>Борисов доволен, че Юнкер е оценил рисувателния му талант</h1>
      <address>
        <time datetime="2019-11-29T14:28:06+00:00">29 Nov 2019, 14:28</time>
      </address>
      <p>"Не се съмнявам, че скоро<b> бъдещите творения на Бойко ще красят някоя художествена галерия в София"</b>.</p>
      <p>Това обяви председателят на Европейската комисия Жан-Клод Юнкер за премиера на България Бойко Борисов. Министър-председателят на страната ни публикува в профила си във "Фейсбук" коментар на Юнкер за отношенията му с Борисов през последните пет години, като набляга на <b>рисувателните способности на българския премиер.</b></p>
      <p>"Рисунките наистина могат да кажат хиляди думи. Един от най-изкусните комуникатори сред премиерите, с които съм имал удоволствието да работя, е човек, с когото никога не съм споделял общ език (макар донякъде да се смятам за полиглот): <b>моят приятел Бойко Борисов</b>", отбелязва Юнкер.</p>
      <p>Председателят на Комисията посочва<b> разговор с Борисов от 2015 г</b>., по време на който са обсъдили "Южен поток" с помощта на рисунка.</p>
      <p>"Когато през 2015 г. той опита да ми обясни важността на твърде сложния проект "Южен поток" за енергийната сигурност на България и нейните съседи от региона, Борисов го направи без брифинг и <b>без да използва думи, а просто чрез няколко драскулки върху лист хартия</b>", разказва Юнкер.</p>
      <p>"Бях толкова впечатлен от творбата му, че я сложих в рамка и я закачих на стената в офиса си като напомняне на <b>важността на енергийната свързаност</b>", продължава бившият премиер на Люксембург.</p>
      <p>Жан-Клод Юнкер, който напуска поста, за да го отстъпи на новоизбрания лидер Урсула фон дер Лайен отбелязва още: "Няколко месеца по-късно, делегация от България ме посети за разговори за българския газов хъб. Аз гордо им показах, че съм го разбрал <b>благодарение на прекрасните рисувателни умения на премиера им</b>, след което научих, че член на делегацията е <b>направил снимка на рамкираната рисунка и тя е изтекла в българската преса</b>".</p>
      <p>В края на поста във "Фейсбук" Борисов пише, че<b> добре помни съвместната работа с Юнкер през годините.</b></p>
      <p>"Юнкер нито веднъж <b>не си позволи двоен стандарт</b> към страните членки. Намираше време за<b> проблемите на всеки</b>. Чуваше, помагаше и често се шегувахме заедно", пише Бойко Борисов.</p>
    </article>
  </body>
</html>