<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://computersweden.idg.se/2.2683/1.727414/netrounds-japan?utm_source=feedburner&amp;utm_medium=feed&amp;utm_campaign=Feed%3A+idg%2FETkj+%28IDG.se%3A+IDG.se+-+100+senaste%29"/>
    <meta property="og:site_name" content="Computer Sweden"/>
    <meta property="article:published_time" content="2019-11-29T14:33:00+00:00"/>
    <meta property="og:title" content="Luleåbolag slår stort i Japan"/>
    <meta property="og:description" content="Det Luleåbaserade bolaget Netrounds har tagit hem en mångmiljonaffär med japanska Rakuten, som beskrivs som Japans motsvarighet till Amazon."/>
  </head>
  <body>
    <article>
      <h1>Luleåbolag slår stort i Japan</h1>
      <address>
        <time datetime="2019-11-29T14:33:00+00:00">29 Nov 2019, 14:33</time>
      </address>
      <p>
        <i>Det Luleåbaserade bolaget Netrounds har tagit hem en mångmiljonaffär med japanska Rakuten, som beskrivs som Japans motsvarighet till Amazon.</i>
      </p>
      <p>Netrounds har idag av ett 50-tal medarbetare runt om i världen. Huvudkontoret ligger i Luleå, men man har även dotterbolag i såväl USA som Japan. Och det är alltså i Japan man tagit hem en tung skalp.</p>
      <p>Det nya uppdraget är en del i Rakutens satsning att bygga världens första mjukvarubaserade och helt automatiserade <a href="https://www.idg.se/allt-om/5g">mobilnät anpassat för 5G</a>.</p>
      <p>– Detta är vår överlägset största affär och innebär att vi närapå dubblerar vår omsättning i år. Vi har kämpat enormt hårt för detta och det är en otroligt stor framgång för Netrounds att få säkerställa kvaliteten i ett av världens mest avancerade och moderna nätverk som förberetts för 5G, säger Netrounds vd Mats Nordlund om affären som även kommer att innebära nyrekryteringar.</p>
      <p>– Ambitionen är att anställa ytterligare ett tiotal personer under det kommande året.</p>
      <p>Det japanska bolagets projekt väcker dessutom en hel del intresse i telekombranschen. Detta eftersom Rakuten är den första operatören som ska använda mjukvara istället för specialbyggd hårdvara för att bygga de nätverksfunktioner som krävs i ett mobilnät.</p>
      <p>– Att Rakuten Mobile valt Netrounds är ett bevis på att vår mjukvara är anpassad till de nya nätverk som nu byggs runt om i världen, fortsätter Mats Nordlund och berättar att mjukvaran kommer att vara installerad på tusentals enheter runtom i Rakutens nätverk.</p>
      <p>– Vi är glada att kunna dra nytta av Netrounds teknik för att automatisera de processer och arbetsmoment som krävs för att garantera kundkvalitet och upplevelse i vårt nät, säger Rakuten Mobiles teknikchef Tareq Amin.</p>
      <p><b>Läs också:</b> <a href="https://computersweden.idg.se/2.2683/1.726587/auktion-5g-frekvenser-forsenas">Auktioner av 5g-frekvenser försenas – ”det är olyckligt”</a></p>
    </article>
  </body>
</html>