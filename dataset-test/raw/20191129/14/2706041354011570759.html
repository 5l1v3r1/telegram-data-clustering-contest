<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221385/mertinyakov-jasny-postoj-k-fanusikom-ultras-patria-na-futbal"/>
    <meta property="og:site_name" content="Športky.sk"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="Mertinyákov jasný postoj k fanúšikom: Ultras patria na futbal!"/>
    <meta property="og:description" content="BRATISLAVA -"/>
  </head>
  <body>
    <article>
      <h1>Mertinyákov jasný postoj k fanúšikom: Ultras patria na futbal!</h1>
      <address>
        <time datetime="2019-11-29T14:00:00+00:00">29 Nov 2019, 14:00</time>
      </address>
      <p>BRATISLAVA - "Fortuna liga je mladá, dravá a ambiciózna," začal svoje rozprávanie v podcaste Polčas na telku výkonný riaditeľ Únie ligových klubov Michal Mertinyák. V rozhovore na rozličné témy týkajúce sa našej najvyššej súťaže okrem iného porovnával zlaté deväťdesiate roky so súčasnosťou.</p>
      <p><b><i>"</i></b><b><i>Vtedy nebolo toľko možností trávenia voľného času ako dnes a aj preto boli štadióny plnšie. O futbal bol obrovský záujem aj z pohľadu veľkých a silných majiteľov klubov, čo sa však už vracia aj dnes. Následne prišiel pokles, doplácali sme na problémy z minulosti s infraštruktúrou, boli sme v tranzitnej fáze, ale tú už ukončujeme a väčšina klubov má alebo stavia vlastné štadióny," </i></b>povedal v relácii <a href="https://www.buzzsprout.com/566032/2142992-ultras-k-futbalu-patria-zasiahnut-ma-policia">Polčas na telku</a> Mertinyák.</p>
      <p>Cieľom je kontinuálny rast kvality súťaže odrazený napríklad aj na diváckej návštevnosti. <b><i>"</i></b><b><i>Pri pohľade na stredoeurópsky región vieme, že by sme mohli dosiahnuť aspoň trojtisícový priemer divákov na zápas a atakovať hranicu ešte o tisícku vyššie. Potrebujeme však, aby všetky tímy už mali dokončené svoje štadióny a hrali doma,"</i></b> pokračoval Mertinyák. K potrebným číslam by Fortuna lige mohol napomôcť aj návrat futbalových bášt, akými vždy boli kluby z Košíc, Prešova či Banskej Bystrice. <b><i>"</i></b><b><i>To áno, ale zasa treba rešpektovať menšie kluby, ktoré si svojou prácou vydobyli miestenku medzi elitou."</i></b><br/><br/>O atmosféru na štadiónoch sa najväčšej miery starajú ultras skupiny, ktoré sú však neraz aj terčom kritiky pre vulgárne alebo nenávistné prejavy. <b><i>"</i></b><b><i>Tieto otázky vnímajú ľudia veľmi citlivo. Ja sám chodím na futbal aj s deťmi a ultras na štadióny určite patria. Futbal bol od nepamäti hrou pre široké vrstvy, nie pre elity ani iné konkrétny typy obyvateľstva,"</i></b> dodal Mertinyák.</p>
      <footer><b>Zdroj:</b> športky<br/><b>Foto:</b> Fortuna liga</footer>
    </article>
  </body>
</html>