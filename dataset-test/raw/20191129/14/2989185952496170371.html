<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/world/427929-unker-imal-risunka-na-borisov-v-ofisa-si"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T14:26:00+00:00"/>
    <meta property="og:title" content="Юнкер имал „рисунка“ на Борисов в офиса си"/>
    <meta property="og:description" content="Бях толкова впечатлен от неговото произведение на изкуството, че го рамкирах, каза Юнкер"/>
  </head>
  <body>
    <article>
      <h1>Юнкер имал „рисунка“ на Борисов в офиса си</h1>
      <address><time datetime="2019-11-29T14:26:00+00:00">29 Nov 2019, 14:26</time> by <a rel="author" href="https://fakti.bg/author/100040769" target="_blank">Денис Джамбазов</a></address>
      <p>В последният си ден като председател на Европейската комисия, Жан-Клод Юнкер отбеляза напускането си с коментар в "Политико", в който направи равносметка на изминалите дни и своята <a href="https://www.zaplata.bg/">работа</a> на отговорния пост.</p>
      <p>Специално внимание председателят на Европейската комисия отдели на комуникацията си с българската страна, и най-вече с премиера Бойко Борисов.</p>
      <p>„Един от най-умелите комуникатори сред премиерите, с които имах удоволствието да работя, е някой, с когото никога не съм споделял общ език (въпреки че се смятам за определен вид полиглот): моят приятел Бойко Борисов. Когато през 2015 г. той се опита да ми обясни значението на доста сложния проект „Южен поток“ за енергийната сигурност в България и съседния регион, той го направи без брифинг и без използване на думи, а само чрез няколко драсканици на лист хартия. Бях толкова впечатлен от неговото произведение на изкуството, че го рамкирах и го поставих на стената в офиса си, като напомняне за важността на енергийната взаимосвързаност“, заяви Юнкер.</p>
      <p>„Няколко месеца по-късно българска делегация дойде да ме посети, за да продължим дискусията за българския газов хъб. Гордо им показах, че съм разбрал всичко благодарение на отличните рисувателни умения на техния министър-председател, само за да открия, че член на делегацията е направил снимка на поставената от мен в рамка рисунка и я е пуснал в българския печат. Бъдещите творения на Бойко без съмнение скоро ще красят художествена галерия в София!“, посочи още Юнкер, цитиран от Нова телевизия.</p>
    </article>
  </body>
</html>