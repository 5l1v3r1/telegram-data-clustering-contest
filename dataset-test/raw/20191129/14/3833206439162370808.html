<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Plemennicata-na-Lambo-Toi-nyamashe-planove-da-si-otiva-nadyavam-se-vuicho-da-e-s-angelite-917898"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-29T14:11:00+00:00"/>
    <meta property="og:title" content="Племенницата на Ламбо: Той нямаше планове да си отива, надявам се вуйчо да е с ангелите"/>
    <meta property="og:description" content="&quot;Моето момиче“ и &quot;моята дъщеря“ - така наричаше Стефан Данаилов своята племенница Росица Обрешкова. ..."/>
  </head>
  <body>
    <article>
      <h1>Племенницата на Ламбо: Той нямаше планове да си отива, надявам се вуйчо да е с ангелите</h1>
      <address>
        <time datetime="2019-11-29T14:11:00+00:00">29 Nov 2019, 14:11</time>
      </address>
      <p>"Моето момиче“ и "моята дъщеря“ - така наричаше Стефан Данаилов своята племенница Росица Обрешкова. "Толкова много го обичах, че изобщо не забелязвах дали е труден или тежък, той беше човек, който толкова лесно се обича“, каза тя в предаването "Преди обед“ по bTV. Тя разказа в какво невероятно състояние е бил актьорът след операцията, която претърпя в Бургас. Когато отишла да го види в реанимацията, той пушел цигара.  </p>
      <p>"Разрешиха ми. Сестро, оня ден разбрах, че умирам. И като ми стана смешно, и така се смях. Сега вече ми е много забавно“, казал той на втрещената си племенница. След това той решил да започне ново представление. "Казвах му: "Вуйчо, моля те, недей, ти още не можеш да ходиш“. Той ми каза: "Гледай си работата, аз няма да проходя иначе, ако не се кача на сцена“, сподели Обрешкова.  </p>
      <p>Последните представления на спектакъла "Актрисата“ донесли страхотна радост на Ламбо, той бил много щастлив от аплодисментите на публиката. Започнал и да репетира за ново представление със студентите от НАТФИЗ, което така и не успял да завърши. Имал планове за още много спектакли.  </p>
      <p>"Искам да благодаря на цялата тази малка армия във ВМА, която се бореше неистово за живота му. Искам да благодаря на ген. Петров, който я ръководеше. Това беше една битка, в която никой от нас не знаеше, че диагнозата е толкова тежка. Ние не знаехме, че той има рак на белия дроб“, разкри режисьорката.  </p>
      <p>"Той имаше много тежък кръвоизлив в белия дроб с много течност събрана. Той едва дишаше. Те успяха да го стабилизират за едно известно време. Беше в съзнание известно време. Първото нещо, което пита, беше кога са му представленията. Аз излъгах подло, казах, "Вуйчо, спокойно, само едно сме свалили“. Той нямаше планове да си отива“, сподели още племенницата на Ламбо.  </p>
      <p>След това започнал един необратим процес, при който актьорът първо изгубил говора си. "Той ми завеща памет. Аз имам толкова много натрупани преживявания с него и моята майка. Тяхната сянка е много голяма, но там се живее уютно“, каза тя. "Надявам се вуйчо да е с ангелите горе, да се видят цялата банда и да си направят една прекрасна вечеря“, завърши Обрешкова.</p>
    </article>
  </body>
</html>