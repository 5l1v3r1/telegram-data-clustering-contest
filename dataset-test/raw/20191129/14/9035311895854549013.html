<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/29/irak-basbakan-adil-abdulmehdi-istifa-edecegini-duyurdu"/>
    <meta property="og:site_name" content="euronews"/>
    <meta property="article:published_time" content="2019-11-29T14:33:36+00:00"/>
    <meta property="og:title" content="Irak Başbakanı Adil Abdülmehdi istifa kararı aldı"/>
    <meta property="og:description" content="Irak Başbakanı Adil Abdülmehdi istifa edeceğini açıkladı."/>
  </head>
  <body>
    <article>
      <h1>Irak Başbakanı Adil Abdülmehdi istifa kararı aldı</h1>
      <address><time datetime="2019-11-29T14:33:36+00:00">29 Nov 2019, 14:33</time> by <a rel="author">Euronews </a></address>
      <p>Irak Başbakanı Adil Abdülmehdi, istifa edeceğini açıkladı. Abdülmehdi, iki ay süren protestolar ve Iraklı Şii lider Ayetullah Ali Sistani'nin çağrısı sonrasında bu kararı aldı.</p>
      <p>Abdulmehdi, yaptığı yazılı açıklamada, Şii dini lider Ali es-Sistani'nin "ülkenin kaosa sürüklenmemesi" çağrısına uyarak hükümet başkanlığından istifa ettiğine ilişkin resmi yazıyı Meclis'e göndereceğini bildirdi.</p>
      <p>Abdulmehdi'nin bu kararı, Sistani'nin Meclis'e yaptığı "şeffaf ve özgür seçim" çağrısı sonrası geldi.</p>
      <p>Şii dini merci Sistani, bugün cuma namazı sonrası okunan "siyasi mesaj"ında, hükümetin son iki aydır devam eden protestolar karşısında sorumluluklarını yerine getirmede aciz kaldığını belirterek, Meclis'ten "şeffaf ve özgür yeni seçim yasasının çıkarılması konusunda hızlı davranmasını" istemişti.</p>
      <p>Sistani'nin mesajı, "Meclis'ten hükümete yönelik güvenoyunun çekilmesi ve ülkenin erken seçime hazırlanmasını istediği" şeklinde yorumlanmıştı.</p>
      <h3>Ali es-Sistani'nin çağrısına Şii siyasi liderler ve partilerden destek</h3>
      <p>Irak'taki Şiilerin en büyük dini merci Ali es-Sistani'nin meclise yaptığı "şeffaf ve özgür seçim" çağrısına Şii siyasi liderler ve partilerden destek geldi.</p>
      <p>Irak Meclisi'nde 42 milletvekiline sahip en büyük 3'üncü parti konumundaki Nasr Koalisyonu lideri eski Başbakan Haydar el-İbadi, Sistani'nin çağrısına ilk destek veren isimlerden biri oldu.</p>
      <p>Eski Irak Başbakanı İbadi, yaptığı yazılı açıklamada, "Dini mercinin bugün yaptığı çağrıya binaen, meclise hükümetten güvenoyunun çekilmesi ve yeni bağımsız hükümetin kurulması için yarın olağanüstü oturum gerçekleştirmesi çağrısında bulunuyorum." ifadelerini kullandı.</p>
      <ul>
        <li>
          <a href="https://tr.euronews.com/2019/11/21/bagdat-ta-hukumet-karsiti-gosterilerde-iki-kisi-oldu-38-kisi-yaralandi">Bağdat’ta hükümet karşıtı gösterilerde iki kişi öldü 38 kişi yaralandı</a>
        </li>
        <li>
          <a href="https://tr.euronews.com/2019/11/03/bush-a-ayakkab-firlatan-gazeteci-irak-gosterilerinde-on-safta-video">Bush'a ayakkabı fırlatan gazeteci Irak gösterilerinde ön safta</a>
        </li>
        <li>
          <a href="https://tr.euronews.com/2019/11/02/irak-ve-lubnan-daki-hukumet-karsiti-gosteriler-neden-iran-rahatsiz-ediyor">Irak ve Lübnan'daki hükümet karşıtı gösteriler neden İran'ı rahatsız ediyor?</a>
        </li>
      </ul>
      <h3>Irak'taki gösteriler</h3>
      <p>Irak'ta işsizlik, yolsuzluk ve kamu hizmeti yetersizliğini protesto etmek amacıyla 1 Ekim'de başlayan gösterilerde şu ana kadar 350'den fazla kişi hayatını kaybetti, 15 binden fazla kişi yaralandı.</p>
      <p>Başkent Bağdat başta olmak üzere orta ve güney kesimlerdeki kentlerde devam eden gösteriler sırasında İran'ın ülkedeki nüfuzuna yönelik tepkiler de dile getiriliyor.</p>
      <p>Açıklanan reform paketlerinden ikna olmayan göstericiler, güvenlik güçlerine protestolarda şiddet kullanılması talimatı vermekle suçladıkları Başbakan Adil Abdulmehdi hükümetinin istifasını istemişti.</p>
    </article>
  </body>
</html>