<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/suspilstvo/u-kozyatinskomu-rayoni-zapustili-promislovu-biogazovu-elektrostantsiiyu-vona-pereroblyatime-organichni-vidhodi-f"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-11-29T14:29:33+00:00"/>
    <meta property="og:title" content="У Козятинському районі запустили промислову біогазову електростанцію. Вона перероблятиме органічні відходи (Фото)"/>
    <meta property="og:description" content="У Козятинському районі відкрили першу чергу Юзефо-Миколаївської біогазової електростанції. Вона дозволяє переробляти відходи агропромислового виробництва з ефективністю у 75%. Жом для переробки доставлятимуть із заводів Гайсина, Салинівки та Жданівки. В результаті отримуватимуть теплову та електричну енергію, а також органічні добрива. Завдяки новому об'єкту створили 50 робочих місць для співробітників та пів тисячі для працівників."/>
  </head>
  <body>
    <article>
      <h1>У Козятинському районі запустили промислову біогазову електростанцію. Вона перероблятиме органічні відходи (Фото)</h1>
      <address>
        <time datetime="2019-11-29T14:29:33+00:00">29 Nov 2019, 14:29</time>
      </address>
      <p>
        <b>У Козятинському районі відкрили першу чергу Юзефо-Миколаївської <a href="https://vinbazar.com/news/rizne/na-vinnichchini-buduyut-biogazovu-stantsiiyu-elektriku-vidobuvatimut-iz-jomu-ta-silosu">біогазової електростанції</a>. Вона дозволяє переробляти відходи агропромислового виробництва з ефективністю у 75%. Жом для переробки доставлятимуть із заводів Гайсина, Салинівки та Жданівки. В результаті отримуватимуть теплову та електричну енергію, а також органічні добрива. Завдяки новому об'єкту створили 50 робочих місць для співробітників та пів тисячі для працівників.</b>
      </p>
      <p>Про це повідомляють у Вінницькій обласній державній адміністрації.</p>
      <p>Потужність станції – 3 МВт. Голландська технологія отримання біогазу дозволяє переробляти не тільки відходи, а й вторинні матеріальні ресурси агропромислового виробництва з коефіцієнтом трансформації більше 75%.</p>
      <p><i>"Це перша біогазова електростанція в Україні, яка була побудована і оснащена саме українським технологічним обладнанням, і що важливо – обладнання виготовлено на Козятинському машинобудівному підрозділі Української технологічної компанії, що на Вінниччині. Зараз підприємство експортує технологічне обладнання в різні куточки світу – до ЄС, Азії, Америки", –</i> наголосив заступник голови облдержадміністрації Олександр Крученюк<i>.</i></p>
      <p>Крім електроенергії, вироблятиметься теплова енергія та ефективне органічне добриво - активна біомаса мікроорганізмів та гумінових кислот. Перероблятиметься жом місцевого заводу, заводів Гайсина, Саливінки та Жданівки, а також меляса, гичка, пожнивні залишки, силос тощо.</p>
      <p>Якщо природі потрібно десятки років для синтезу гумусу - в біореакторі він формується за лічені дні. Добрива повертаються назад в ґрунт та відновлюють чорнозем. Переробка сировини на біогаз та органічні добрива може забезпечити заміну мінеральних добрив не менше як на 65%, що є надійним підґрунтям  для енергетичної та екологічної безпеки.</p>
      <p>Такі станції зможуть забезпечити Україну не тільки на 100% власним газом, теплом, екологічною електроенергією, а й допоможуть відновити та зберегти чорнозем.</p>
      <p>
        <i>Фото із соцмереж</i>
      </p>
      <figure>
        <img src="https://vinbazar.com/sites/default/files/newfiles/2019-11/77429646_157899632257355_6182427099844837376_n.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/74369212_157899575590694_8730599173285478400_n.jpg"/>
      </figure>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>