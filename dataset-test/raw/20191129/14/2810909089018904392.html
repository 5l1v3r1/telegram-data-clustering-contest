<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360178"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-11-29T14:35:00+00:00"/>
    <meta property="og:title" content="Прве електронске здравствене књижице биће бесплатне"/>
    <meta property="og:description" content="У Републици Српској би до краја идуће године у потпуности требало да заживе електронске здравствене књижице, а осигураници их при првом издавању неће плаћати, већ ће тај трошак сносити Фонд здравственог осигурања (ФЗО) Републике Српске."/>
  </head>
  <body>
    <article>
      <h1>Прве електронске здравствене књижице биће бесплатне</h1>
      <address>
        <time datetime="2019-11-29T14:35:00+00:00">29 Nov 2019, 14:35</time>
      </address>
      <p>
        <i>У Републици Српској би до краја идуће године у потпуности требало да заживе електронске здравствене књижице, а осигураници их при првом издавању неће плаћати, већ ће тај трошак сносити Фонд здравственог осигурања (ФЗО) Републике Српске.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1342/134229.jpg"/>
        <figcaption>Фонд здравственог осигурања Републике Српске</figcaption>
      </figure>
      <p>Њихов рок важења биће пет година од дана израде. Трошкове редовне замјене, као и израде нове ако је, на примјер, оштетите, изгубите или вам буде украдена, сносићете сами, с тим што ће цијену и начин плаћања одредити ФЗО Републике Српске.</p>
      <p>Осигураник ће бити дужан да поднесе захтјев за издавање нове електронске књижице најкасније 30 календарских дана прије истека важеће картице. Те картице ће на себи садржавати чип са уписаним подацима за доказивање идентитета и приступ електронском здравственом картону осигураника.</p>
      <p>Електронска књижица биће израђена од пластике и имаће димензије као лична карта. На предњој страни садржаваће број картице и датум до којег важи, као и име и презиме, датум рођења и идентификациони број осигураника. На задњој страни картице биће амблем Републике Српске.</p>
      <p>Захтјев за издавање или замјену електронске здравствене књижице ће, на прописаном обрасцу, осигураник подносити у надлежној организационој јединици ФЗО Републике Српске лично, или посредством законског заступника. Фонд је потом задужен за набавку, односно израду картице.</p>
      <p>- У случају промјене личних података, осигурано лице дужно је да у року од 15 дана промјену пријави надлежној организационој јединици ФЗО Републике Српске и да поднесе захтјев за издавање нове електронске здравствене картице -наведено је у Правилнику о измјени и допунама Правилника о утврђивању својства осигураног лица, матичној евиденцији и здравственој књижици, а који је недавно донио Управни одбор Фонда здравственог осигурања Републике Српске.</p>
      <p>Ако дође до крађе, губитка или оштећења књижице, осигураник је дужан да то пријави ФЗО Републике Српске, те ће картица бити поништена. Уколико осигураник не пријави крађу или губитак картице, сносиће трошкове ако дође до њене злоупотребе.</p>
      <p>Иначе, пројекат Интегрисаног здравственог информационог система (ИЗИС), који подразумијева потпуну дигитализацију здравственог система, уз електронске књижице, обухвата и упутнице, рецепте и картоне.</p>
      <p>- До краја 2020. године у Републици Српској требало би да се почне с употребом електронских здравствених књижица, рецепата, картона и упутница, како је и предвиђено оквирним споразумом који је ФЗО Републике Српске крајем јула 2018. године потписао са конзорцијумом MMSCODE д.о.о. Бањалука, Ланако д.о.о. Бањалука и Ериксон Никола Тесла д.д. Загреб - наводе из ФЗО Републике Српске.</p>
      <p>Предности ИЗИС-а су, увјеравају из ФЗО Републике Српске, бројне. Увођењем електронске здравствене картице смањиће се гужве у администрацији укидањем овјере здравствених књижица. Осигураници неће морати одлазити у Фонд ради овјера књижица, тако да ће уштедјети вријеме, али и новац за гориво, паркинг и слично.</p>
      <p>Притом, све здравствене установе ће имати увид у медицинске податке пацијента, попут резултата дијагностичких поступака – свих снимака које су једном пацијенту рађени (MR, CT и др.), терапијских процедура које су пружене и слично, што ће спријечити дуплирање дијагностике и других услуга и самим тим смањити трошкове и непотребна малтретирања пацијената.</p>
      <p>- Обезбиједиће се у реалном времену потпун и тачан увид у извршене медицинске услуге, издате рецепте, лијекове те упутнице на свим нивоима. Дакле, једном урађена услуга на нпр. примарном нивоу аутоматски ће бити видљива и у установама секундарног и терцијарног нивоа, те када се пацијент упути на даље лијечење неће бити потребе да се поново раде у болници исте услуге - кажу из ФЗО Републике Српске.</p>
      <p>Очекује се да ће бити смањено и чекање на дијагностичке и терапијске процедуре, као и смањење броја хоспитализација и смањење трошкова у болничком сектору.</p>
    </article>
  </body>
</html>