<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149673/solskjaer-chce-od-vedenia-financie-zameral-sa-na-duo-mladych-hviezd"/>
    <meta property="og:site_name" content="Sport7"/>
    <meta property="article:published_time" content="2019-11-29T14:17:21+00:00"/>
    <meta property="og:title" content="Solskjaer chce od vedenia financie: Zameral sa na duo mladých hviezd"/>
    <meta property="og:description" content="Tréner Manchestru United chce v zime vystužiť ofenzívu svojho tímu, pričom potrebuje značnú finančnú pomoc od vedenia klubu. "/>
  </head>
  <body>
    <article>
      <h1>Solskjaer chce od vedenia financie: Zameral sa na duo mladých hviezd</h1>
      <address><time datetime="2019-11-29T14:17:21+00:00">29 Nov 2019, 14:17</time> by <a rel="author" href="https://www.sport7.sk/autor/timotej-gasper" target="_blank">Timotej Gašper</a></address>
      <p>
        <b>Tréner Manchestru United chce v zime vystužiť ofenzívu svojho tímu, pričom potrebuje značnú finančnú pomoc od vedenia klubu. </b>
      </p>
      <p>Nórsky tréner si pred začiatkom aktuálnej sezóny vybral náročnejšiu cestu a namiesto drahých a unáhlených nákupov si počkal a dal šancu viacerým mladíkom. Skúšať v akcii prvému tímu tínedžerov s potenciálom je síce skvelým krokom, no v niektorých zápasoch proste klub potrebuje skúsenosť. Ole Gunnar Solskjaer sa o tom počas jesene 2019 neraz presvedčil, no napriek tomu stále pokukuje po mladých hviezdach. Tentokrát ide podľa plátku <a href="https://www.skysports.com/transfer-centre">Express</a> o dvojicu <b>Jadon Sancho</b> a <b>Erling Braut Haaland</b>.</p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-09/01hamsik.jpg?itok=I_YRHHFe"/>
        <figcaption>Erling Braut Haaland<cite>zdroj: IG Red Bull Salzburg</cite></figcaption>
      </figure>
      <p>Manchester United bude v zimnom prestupovom okne počas januára 2020 určite viac než aktívnym klubom, keďže do svojich radov plánujú priviesť viaceré zvučné posily. Tréner sa však plánuje primárne venovať príchodu už spomínanej dvojice mladíkov, na ktorých však bude potrebovať od vedenia klubu výraznú finančnú injekciu. O anglického krídelníka z Borussie Dortmund, <b>Jadona Sancha</b>, usiluje Manchester United už dlhodobo, no v aktuálnej situácií je jeho príchod na Old Trafford najpravdepodobnejší. Nezhody s trénerom či nepriaznivá forma BVB môže vyústiť k prestupu mladej hviezdy za cenu približne <b>100 miliónov eur</b>. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-11/1164690_original.jpg?itok=M_4TDp0h"/>
        <figcaption>Jadon Sancho<cite>zdroj: Instagram</cite></figcaption>
      </figure>
      <p>V prípade hviezdneho útočníka a krajana trénera Manchestru United síce pôjde o nižšiu čiastku, no tá taktiež nepodlezie hranicu 60 miliónov eur. <b>Erling Haaland</b> hrá v Salzburgu v perfektnej forme, za čo hovorí 27 gólov a 9 asistencií v 19 zápasoch. O Haalanda však majú záujem aj iné veľkokluby, čo pre Manchester United predstavuje veľkú konkurenciu. Okrem Haalanda a Sancha chce však vedenie MUFC získať aj nejakých skúsených hráčov, ktorí budú taktiež stáť desiatky miliónov. Podľa Expressu tréner Solskjaer dúfa a verí, že mu vedenie v tejto požiadavke vyhovie, no bude sa prihliadať aj na to, koľko si budú kluby pýtať za ostatných hráčov, o ktorých majú „Red Devils“ záujem. </p>
    </article>
  </body>
</html>