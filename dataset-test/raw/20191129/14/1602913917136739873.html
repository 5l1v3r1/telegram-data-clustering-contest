<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/europenii-prind-drag-de-euro-3-din-4-cetateni-ai-uniunii-europene-considera-ca-euro-este-benefic-18632102"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-29T14:07:22+00:00"/>
    <meta property="og:title" content="Europenii prind drag de euro: 3 din 4 cetăţeni ai Uniunii Europene consideră că euro este benefic"/>
    <meta property="og:description" content="Potrivit rezultatelor celui mai recent Eurobarometru, mai mult de trei din patru cetăţeni consideră că moneda unică este benefică pentru Uniunea Europeană. Acesta este cel mai puternic sprijin înregistrat de la începerea sondajelor, în 2002, potrivit unui comunicat al Comisiei Europene."/>
  </head>
  <body>
    <article>
      <h1>Europenii prind drag de euro: 3 din 4 cetăţeni ai Uniunii Europene consideră că euro este benefic</h1>
      <address><time datetime="2019-11-29T14:07:22+00:00">29 Nov 2019, 14:07</time> by <a rel="author" href="https://www.zf.ro/autor/laura-albu" target="_blank">Laura Albu</a></address>
      <p>Potrivit rezultatelor celui mai recent Eurobarometru, mai mult de trei din patru cetăţeni consideră că moneda unică este benefică pentru Uniunea Europeană. Acesta este cel mai puternic sprijin înregistrat de la începerea sondajelor, în 2002, potrivit unui comunicat al Comisiei Europene.</p>
      <p>Potrivit rezultatelor celui mai recent sondaj Eurobarometru privind zona euro, 76 % din respondenţi consideră că moneda unică este benefică pentru UE. Acesta este cel mai important sprijin de la introducerea monedelor şi bancnotelor euro în 2002, în creştere cu două puncte procentuale faţă de nivelurile record înregistrate deja anul trecut.</p>
      <p>De asemenea, o majoritate de 65 % din cetăţeni din zona euro consideră că moneda euro este benefică pentru propria lor ţară: aceasta este, de asemenea, cea mai mare cifră înregistrată până acum. Moneda comună este susţinută de majoritatea cetăţenilor din toate cele 19 state membre ale zonei euro.</p>
      <p>„După aproape 28 de ani de la semnarea Tratatului de la Maastricht, rămân convins că aceasta a fost semnătura mea cea mai importantă. Moneda euro, introdusă acum 20 de ani, a devenit un simbol al unităţii, al suveranităţii şi al stabilităţii. Am depus eforturi susţinute în ultimii cinci ani pentru ca Europa să depăşească criza, pentru a garanta faptul că locurile de muncă, creşterea şi investiţiile aduc beneficii tuturor europenilor şi pentru a consolida şi mai mult uniunea economică şi monetară europeană. Dat fiind că moneda euro şi cu mine, suntem ultimii supravieţuitori ai Tratatului de la Maastricht, mă bucur să văd acest sprijin record pentru moneda noastră unică în ultimele zile ale mandatului meu ca preşedinte al Comisiei Europene. Moneda euro reprezintă rezultatul unui efort îndelungat şi este unul dintre cele mai bune atuuri ale Europei pentru viitor. Trebuie să ne asigurăm că va continua să ofere prosperitate şi protecţie cetăţenilor noştri", a declarat Jean-Claude Juncker, preşedintele Comisiei Europene.</p>
      <p>Deşi este încă o monedă tânără, euro a împlinit 20 de ani anul acesta. Cu toate acestea, europenii sunt conştienţi de beneficiile practice pe care le-a adus în viaţa lor de zi cu zi. Patru din cinci respondenţi consideră că moneda euro a facilitat activităţile comerciale transfrontaliere, compararea preţurilor şi cumpărăturile în alte ţări, inclusiv online. De asemenea, o majoritate absolută consideră că moneda euro a facilitat călătoriile şi a contribuit la scăderea preţurilor acestora.</p>
      <p>În prezent, 340 de milioane de europeni din 19 state membre folosesc moneda euro.</p>
    </article>
  </body>
</html>