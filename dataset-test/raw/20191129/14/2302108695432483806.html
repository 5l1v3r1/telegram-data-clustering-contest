<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/kelemen-hunor-este-un-echilibru-in-convietuirea-romano-maghiara-care-poate-deveni-fragil-foarte-rapid-lipsa-de-incredere-este-palpabila.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T14:56:35+00:00"/>
    <meta property="og:title" content="Kelemen Hunor: Este un echilibru în convieţuirea româno-maghiară care poate deveni fragil foarte rapid / Lipsa de încredere este palpabilă"/>
    <meta property="og:description" content="Preşedintele UDMR, Kelemen Hunor, a declarat, vineri, la o dezbatere tematică organizată la Cluj, că în ceea ce priveşte convieţuirea româno-maghiară"/>
  </head>
  <body>
    <article>
      <h1> Kelemen Hunor: Este un echilibru în convieţuirea româno-maghiară care poate deveni fragil foarte rapid / Lipsa de încredere este palpabilă </h1>
      <address><time datetime="2019-11-29T14:56:35+00:00">29 Nov 2019, 14:56</time> by <a rel="author">Redacția</a></address>
      <p>Preşedintele UDMR, Kelemen Hunor, a declarat, vineri, la o dezbatere tematică organizată la Cluj, că în ceea ce priveşte convieţuirea româno-maghiară există un echilibru, dar care poate să devină repede foarte fragil, transmite Agerpres.</p>
      <p>„Este un echilibru în convieţuirea româno-maghiară care poate deveni fragil foarte rapid, cum s-a întâmplat în 1990 la Târgu Mureş şi în acest an la Valea Uzului, fiindcă sunt prejudecăţi, sunt probleme care nu au fost discutate şi abordate sincer. Există o neîncredere, lipsa de încredere este palpabilă; dacă nu există încredere între indivizi, între grupuri, dacă nu există încredere între stat şi cetăţean, nu există nici cooperare, iar fără cooperare nu ai succes”, a spus Kelemen Hunor.</p>
      <p>Potrivit acestuia, „prejudecăţile trebuie demontate iar, astfel, putem creşte nivelul de încredere între indivizi şi comunităţi”.</p>
      <p>Kelemen Hunor a mai spus că el respectă statul, dar s-a întrebat dacă şi statul face acelaşi lucru faţă de cetăţean.</p>
      <p>„Respect statul ca cetăţean, dar întreb, statul mă respectă, are încredere în mine? Sau mă pune pe mine, ca maghiar, în permanenţă să dau declaraţii de loialitate? Or nu accept aşa ceva. M-am născut în această ţară, am plătit taxe şi contribui la dezvoltarea societăţii şi nu pot accepta când loialitatea îmi este pusă permanent sub semnul întrebării. Aceste chestiuni ar trebuie să dispară şi atunci şi cooperarea va fi mai bună”, a adăugat preşedintele UDMR.</p>
      <p>Kelemen Hunor a participat la o dezbatere despre convieţuirea româno-maghiară şi contribuţia majorităţii la viaţa minorităţii din Transilvania, alături de prorectorul UBB Daniel David, jurnalistul Sabin Gherman şi pastorul unitarian Racz Norbert.</p>
    </article>
  </body>
</html>