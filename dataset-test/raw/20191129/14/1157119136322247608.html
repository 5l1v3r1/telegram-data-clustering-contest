<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://socportal.info/2019/11/29/u_tsentri_zajnjatosti_nazvali_maksimalnij_rozmir_dopomogi_po_bezrobittja.html"/>
    <meta property="og:site_name" content="Соцпортал"/>
    <meta property="article:published_time" content="2019-11-29T14:45:00+00:00"/>
    <meta property="og:title" content="У Центрі зайнятості назвали максимальний розмір допомоги по безробіття"/>
    <meta property="og:description" content="З 1 грудня максимальний розмір допомоги по безробіттю збільшиться до 8408 гривень."/>
  </head>
  <body>
    <article>
      <h1>У Центрі зайнятості назвали максимальний розмір допомоги по безробіття</h1>
      <address>
        <time datetime="2019-11-29T14:45:00+00:00">29 Nov 2019, 14:45</time>
      </address>
      <h4>З 1 грудня максимальний розмір допомоги по безробіттю збільшиться до 8408 гривень.</h4>
      <figure>
        <img src="https://socportal.info/media/contentimages/6125de0f78ae3526.jpg"/>
      </figure>
      <p>Про це повідомляє прес-служба Київського міського центру зайнятості.</p>
      <p>З 1 грудня, відповідно до Закону про Державний бюджет України на 2019 рік, збільшиться один з ключових соціальних стандартів - прожитковий мінімум. Від його розміру залежать соціальні та трудові виплати, зокрема, розмір максимальної допомоги по безробіттю.</p>
      <p>Сьогодні прожитковий мінімум на одну особу становить для працездатних осіб 2007 грн, а з 1 грудня зросте до 2102 грн.</p>
      <p>Це означає, що ті, хто отримує максимальну допомогу по безробіттю (яка вираховується у відсотковому співвідношенні від середнього доходу за останні 6 місяців роботи і не може перевищувати зараз 8028 грн), з 1 грудня будуть отримувати більше - 8408 грн за місяць (4 прожиткові мінімуми).</p>
      <p>Розмір мінімальної допомоги по безробіттю залишиться без змін. Для осіб, зазначених у ч. 2 ст. 22 Закону України «Про загальнообов’язкове державне соціальне страхування на випадок безробіття» (застраховані особи, визнані в установленому порядку безробітними, які протягом 12 місяців, що передували реєстрації особи як безробітної, за даними Державного реєстру загальнообов’язкового державного соціального страхування мають страховий стаж менше шести місяців або звільнені з останнього місця роботи з підстав, передбачених статтею 37, пунктами 3, 4, 7 і 8 статті 40, статтями 41 і 45 Кодексу законів про працю України, а також з аналогічних підстав, визначених іншими законами, особи, зазначені у частині другій статті 6 цього Закону, особи, зазначені в абзаці третьому частини четвертої статті 7 Закону України «Про забезпечення прав і свобод внутрішньо переміщених осіб») у розмірі <b>610 гривень</b>.</p>
      <p>Особи, зазначені в ч. 1 ст.22 Закону (у разі настання перерви страхового стажу з поважних причин, якщо особа протягом місяця після закінчення цієї перерви зареєструвалась в установленому порядку в державній службі зайнятості як безробітна. Поважними причинами є: навчання у закладах професійної (професійно-технічної), фахової передвищої та вищої освіти, клінічній ординатурі, асистентурі-стажуванні, аспірантурі, докторантурі з денною або дуальною формою здобуття освіти; строкова військова служба; здійснення догляду непрацюючою працездатною особою за особою з інвалідністю I групи або дитиною з інвалідністю віком до 18 років, а також за пенсіонером, який за експертним медичним висновком потребує постійного стороннього догляду; періоди зайнятості на тимчасово окупованій території України чи в районах проведення антитерористичної операції та здійснення заходів із забезпечення національної безпеки і оборони, відсічі і стримування збройної агресії Російської Федерації у Донецькій та Луганській областях, що за даними Державного реєстру загальнообов’язкового державного соціального страхування не підтверджуються сплатою єдиного внеску) отримуватимуть, як і раніше, допомогу у розмірі <b>1630 гривень</b>.</p>
      <p>За даними Київського міського центру зайнятості, на початок листопада допомогу по безробіттю в столиці отримували 7327 безробітних, серед них мінімальну, в розмірі 610 гривень – 381 безробітний, у розмірі 1630 гривень – 223, а максимальну допомогу по безробіттю – 3520 осіб.</p>
      <p>Всі <a href="https://socportal.info/category/society/">новини про ринок праці</a> читайте в розділі #Соціалка на Соцпорталі.</p>
      <ul>
        <li>
          <a href="https://socportal.info/2019/05/15/minimalnaja_dostojnaja_zarplata_dolzhna_sostavljat_16_tys_grn_issledovanie.html">Якою має бути мінімальна гідна зарплата в Україні</a>
        </li>
        <li>За несвоєчасну <a href="https://socportal.info/2019/10/06/za_nesvojechasnu_indeksatsiju_zarplat_robotodavtsi_mozhut_otrimati_shtraf.html">індексацію зарплат роботодавці можуть отримати штраф</a></li>
        <li>Чи втрачає Київ робочі руки? Зміни <a href="https://socportal.info/2019/05/14/chi_vtrachaje_kijiv_robochi_ruki_zmini_naprjamkiv_trudovoji_migratsiji_v_ukrajini.html">напрямків трудової міграції в Україні</a></li>
      </ul>
    </article>
  </body>
</html>