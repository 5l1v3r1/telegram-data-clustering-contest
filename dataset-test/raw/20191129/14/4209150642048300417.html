<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Seranic-Veliki-izazovi-pred-zdravstvenim-sistemom/571171?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T14:05:11+00:00"/>
    <meta property="og:title" content="Šeranić: Veliki izazovi pred zdravstvenim sistemom"/>
    <meta property="og:description" content="BANJALUKA - Ministar zdravlja i socijalne zaštite Republike Srpske Alen Šeranić rekao je da su pred zdravstvenim sistemom Srpske veliki izazovi u smislu određenih rješenja koja treba realizovati."/>
  </head>
  <body>
    <article>
      <h1>Šeranić: Veliki izazovi pred zdravstvenim sistemom</h1>
      <address><time datetime="2019-11-29T14:05:11+00:00">29 Nov 2019, 14:05</time> by <a rel="author">Srna</a></address>
      <p>BANJALUKA - Ministar zdravlja i socijalne zaštite Republike Srpske Alen Šeranić rekao je da su pred zdravstvenim sistemom Srpske veliki izazovi u smislu određenih rješenja koja treba realizovati.</p>
      <p>"U narednoj godini ponudićemo nova rješenja u sistemu zdravstva Republike Srpske, a pred nama će biti izazov da sve to sprovedemo u određenom periodu", rekao je Šeranić danas u Banjaluci na svečanoj sjednici Skupštine Komore doktora medicine Republike Srpske.</p>
      <p>Dekan banjalučkog Medicinskog fakulteta Ranko Škrbić rekao je da je odliv medicinskog kadra jedan od najvećih problema u zdravstvu, ne samo u Republici Srpskoj, nego i širom regiona.</p>
      <p>"Sloboda je svakog čovjeka da traži svoju sreću ili šansu da li ovdje ili na nekim drugim meridijanima. Trudim se zajedno sa svojim saradnicima i ljudima u institucijama sistema da stvorimo uslove da ti ljudi koji odu imaju gdje i da se vrate", istakao je Škrbić.</p>
      <p>On je rekao da je imperativ da mladi odu u inostranstvo na školovanje, odnosno usavršavanje, ali da se vrate u Republiku Srpsku da rade.</p>
      <p>"Mislim da samo podizanjem kvaliteta i standarda možemo da zadržimo mlade ljude. Imamo mnogo uslova i prednosti koje možemo da ponudimo da mladi ostanu", istakao je Škrbić.</p>
      <p>On je rekao da ove, kao i prethodnih godina vlada veliko interesovanje srednjoškolaca za upis na Medicinski fakultet, te dodao da je ove godine primljeno više od 400 studenata različitih studijskih programa.</p>
      <p>Svečanoj sjednici Skupštine Komore doktora medicine Republike Srpske prisustvovali su predstavnici Ljekarske komore Srbije, predsjednik Komore Srpske Saša Vujnović, te članovi Komore.</p>
      <p>Na svečanosti su dodijeljene godišnje nagrade Komore.</p>
      <p>Veliki pečat Komore doktora medicine Republike Srpske za 2019. godinu dodijeljen je primarijusu doktoru Mladenu Šukalu.</p>
      <p>Dobitnik ovogodišnjeg Hipokratovog priznanja je profesor Sanja Marić, dok su ovogodiše povelje za naučnoistraživački rad dodijeljene profesoru Peđi Kovačeviću i docent-doktoru Dragani Stojisavljević.</p>
      <p>Na svečanosti su dodijeljene i povelje za primarnu zdravstvenu zaštitu i za najbolje rezultate postignute na studiju medicine.</p>
    </article>
  </body>
</html>