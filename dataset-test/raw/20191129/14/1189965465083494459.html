<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/261075/mporis-tzopnson-se-tramp-na-meinei-makria-apo-tis-ekloges-tis-vretanias"/>
    <meta property="og:site_name" content="LiFO"/>
    <meta property="article:published_time" content="2019-11-29T14:03:00+00:00"/>
    <meta property="og:title" content="Μπόρις Τζόνσον σε Τραμπ: Να μείνει μακριά από τις εκλογές της Βρετανίας"/>
    <meta property="og:description" content="Ο Μπόρις Τζόνσον δήλωσε ότι θα προτιμούσε ο Ντόναλντ Τραμπ να μην παρέμβει στην βρετανική προεκλογική εκστρατεία"/>
  </head>
  <body>
    <article>
      <h1>Μπόρις Τζόνσον σε Τραμπ: Να μείνει μακριά από τις εκλογές της Βρετανίας</h1>
      <h2>Ο Μπόρις Τζόνσον δήλωσε ότι θα προτιμούσε ο Ντόναλντ Τραμπ να μην παρέμβει στην βρετανική προεκλογική εκστρατεία</h2>
      <address><time datetime="2019-11-29T14:03:00+00:00">29 Nov 2019, 14:03</time> by <a rel="author">NEWSROOM</a></address>
      <p>
        <b>Ο Μπόρις Τζόνσον δήλωσε ότι θα προτιμούσε ο Ντόναλντ Τραμπ να μην παρέμβει στην βρετανική προεκλογική εκστρατεία όταν θα βρεθεί στο Λονδίνο την ερχόμενη εβδομάδα για την σύνοδο κορυφής του ΝΑΤΟ.</b>
      </p>
      <p>«Αυτό που κάνουμε κατά παράδοσιν ως αγαπημένοι φίλοι και σύμμαχοι, αυτό που κάνουμε κατά παράδοσιν, είναι να μην αναμιγνυόμαστε ο ένας στις εκλογές του άλλου», δήλωσε ο Τζόνσον, το Συντηρητικό Κόμμα του οποίου έχει μεγάλο προβάδισμα έναντι του Εργατικού Κόμματος, σύμφωνα με τις δημοσκοπήσεις.</p>
      <p>Όμως ο αμερικανός πρόεδρος έχει ήδη αναμιχθεί στην βρετανική προεκλογική εκστρατεία έχοντας δηλώσει ότι ο Τζέρεμι Κόρμπιν του Εργατικού Κόμματος θα ήταν «πολύ κακός» για την Βρετανία και ότι ο Τζόνσον θα πρέπει να κάνει συμφωνία με τον Νάιτζελ Φάρατζ του Κόμματος Brexit και πολύ προσφιλούς προσώπου στον αμερικανό πρόεδρο.</p>
      <p>Αν και δεν είναι καθόλου βέβαιο ότι ο Ντόναλντ Τραμπ θα συγκρατηθεί κατά την επίσκεψή του στο Λονδίνο, η ανησυχία του Μπόρις Τζόνσον είναι εύλογη, δεδομένης της εξαιρετικά χαμηλής δημοτικότητας του αμερικανού προέδρου στην Βρετανία, όπου περισσότερο από το ένα τρίτο των πολιτών έχουν αρνητική γνώμη για το πρόσωπό του.</p>
      <p>Όταν θα φθάσει στο Λονδίνο στις 2 Δεκεμβρίου είναι σίγουρο ότι θα κληθεί να απαντήσει στην ερώτηση εάν το βρετανικό ΕΣΥ (NHS) θα βρίσκεται στο τραπέζι των διαπραγματεύσεων για την διμερή εμπορική συμφωνία ΗΠΑ-Ηνωμένου Βασιλείου. Το θέμα βρίσκεται στο επίκεντρο της βρετανικής προεκλογικής εκστρατείας και το Εργατικό Κόμμα επαναλαμβάνει ότι ο Μπόρις Τζόνσον έχει βγάλει προς πώλησιν στο προσφιλές στους Βρετανούς Εθνικό Σύστημα Υγείας ότι υπάρχουν αποδείξεις ότι βρίσκεται στο τραπέζι των αμερικανο-βρετανικών διαπραγματεύσεων.</p>
      <p>«Πρώτα απ΄όλα, το NHS είναι προς πώλησιν. Σε καμία περίπτωση η κυβέρνηση αυτή ή οποιαδήποτε άλλη συντηρητική κυβέρνηση δεν θα κάνει κάτι για να θέσει το NHS σε διαπραγμάτευση σε εμπορικές συνομιλίες ή για την ιδιωτικοποίησή του ή οτιδήποτε τέτοιο», δήλωσε σήμερα ο Μπόρις Τζόνσον δίνοντας την διαβεβαίωση ότι «θα αποχωρούσε από οποιαδήποτε διαπραγμάτευση, αν υπήρχε όρος ότι θα περιληφθεί σε αυτήν το NHS....</p>
      <p>Πάντως, ο Ντόναλντ Τραμπ έχει απαντήσει πρόσφατα «όλα είναι στο τραπέζι», όταν ερωτήθηκε εάν το βρετανικό ΕΣΥ πρέπει να αποτελεί τμήμα των εμπορικών διαπραγματεύσεων μεταξύ των δύο χωρών.</p>
    </article>
  </body>
</html>