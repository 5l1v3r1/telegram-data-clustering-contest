<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/afera-mariana-banasia-cba-sklada-zawiadomienie-do-prokuratury/sdg306g"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T14:37:31+00:00"/>
    <meta property="og:title" content="CBA zawiadamia prokuraturę po kontroli oświadczeń majątkowych prezesa NIK Mariana Banasia"/>
    <meta property="og:description" content="CBA skontrolowało oświadczenia majątkowe Mariana Banasia i teraz składa niego zawiadomienie do prokuratury. Biuro podejrzewa m.in., że szef NIK zataił faktyczny stan majątkowy i miał nieudokumentowane źródła dochodu. Dziś dowiedzieliśmy się, że raport z kontroli oświadczeń majątkowych Banasia został zastrzeżony."/>
  </head>
  <body>
    <article>
      <h1>CBA zawiadamia prokuraturę po kontroli oświadczeń majątkowych prezesa NIK Mariana Banasia</h1>
      <h2>CBA skontrolowało oświadczenia majątkowe Mariana Banasia i teraz składa niego zawiadomienie do prokuratury. Biuro podejrzewa m.in., że szef NIK zataił faktyczny stan majątkowy i miał nieudokumentowane źródła dochodu. Dziś dowiedzieliśmy się, że raport z kontroli oświadczeń majątkowych Banasia został zastrzeżony.</h2>
      <address>
        <time datetime="2019-11-29T14:37:31+00:00">29 Nov 2019, 14:37</time>
      </address>
      <ul>
        <li>W sprawie Banasia CBA wydało komunikat, informując w nim, że zakończyło kontrolę jego oświadczeń 28 listopada 2019 r.</li>
        <li>Badane oświadczenia dotyczą lat 2015-2019. Kontrola wykazała nieprawidłowości, które – w ocenie CBA – uzasadniają skierowanie sprawy do prokuratury</li>
        <li>Jak wcześniej ustalił Onet, raport CBA z zakończonej kontroli oświadczeń majątkowych szefa NIK jest zastrzeżony</li>
      </ul>
      <p>"W toku czynności pokontrolnych opisanych w art. 45 ustawy o Centralnym Biurze Antykorupcyjnym kontrolowany Marian Banaś złożył 23 października 2019 roku zastrzeżenia do ustaleń CBA. Zastrzeżenia te zostały w całości odrzucone przez Biuro, o czym kontrolowany został poinformowany 28 listopada 2019 roku" - czytamy w oświadczeniu CBA.</p>
      <ul>
        <li>
          <a href="https://wiadomosci.onet.pl/kraj/nik-dementuje-doniesienia-o-dymisji-mariana-banasia/bv1gfqw">NIK dementuje doniesienia o dymisji Mariana Banasia</a>
        </li>
      </ul>
      <p>"W związku z ustaleniami kontroli 29 listopada 2019 roku CBA skierowało do prokuratury zawiadomienie o możliwości popełnienia przestępstwa przez Mariana Banasia. W zawiadomieniu CBA wskazuje na podejrzenie złożenia przez Mariana Banasia nieprawdziwych oświadczeń majątkowych, zatajenie faktycznego stanu majątkowego oraz nieudokumentowanych źródeł dochodu" - wskazało CBA w komunikacie.</p>
      <p>Wszystko wskazuje na to, że raport CBA z zakończonej kontroli oświadczeń majątkowych prezesa NIK za lata 2015–2018, gdy Marian Banaś był wiceministrem, a później ministrem finansów, jeszcze długo pozostanie niejawny.</p>
      <h3>Raport CBA utajniony</h3>
      <p>Według źródeł Onetu w rządzie cały dokument jest niejawny i objęty został klauzulą „zastrzeżone”. Zgodnie z art. 5 ust. 4 ustawy ochronie informacji niejawnych klauzula ta nadawana jest w przypadku, gdy informacjom nie nadano wyższej klauzuli tajności, a ich nieuprawnione ujawnienie może mieć szkodliwy wpływ na wykonywanie przez organy władzy publicznej lub inne jednostki organizacyjne zadań w zakresie obrony narodowej, polityki zagranicznej, bezpieczeństwa publicznego, przestrzegania praw i wolności obywateli, wymiaru sprawiedliwości albo interesów ekonomicznych Rzeczypospolitej Polskiej.</p>
      <p>„Na chwilę obecną nie ma możliwości, aby raport CBA dot. Mariana Banasia został upubliczniony” – słyszymy nieoficjalnie.</p>
      <p>Nasi rozmówcy z kręgów władzy przyznają także, że dokument przygotowany przez służby jest „porażający” i stawia w bardzo negatywnym świetle obecnego szefa NIK. Chodzić ma nie tylko o poważne nieprawidłowości - jakich mieli dopatrzeć się kontrolerzy CBA – związane z posiadanym majątkiem przez szefa NIK i jego żonę. Przy czym okazuje się, że nie ma to bezpośredniego związku ze słynną kamienicą w centrum Krakowa, którą Banaś wynajmował pod seksbiznes. W raporcie – jak twierdzą nasze źródła – miały się znaleźć także poważne wątpliwości dot. funkcjonowania Krajowej Administracji Skarbowej, której Banaś był szefem i twórcą.</p>
      <h3>Premier: jeśli się nie poda do dymisji, mamy "plan B"</h3>
      <p>- Liczę, że pan prezes NIK poda się dziś do dymisji. Jeśli tego nie zrobi, to mamy "plan B" - oświadczył dzisiaj Mateusz Morawiecki. - Zapoznałem się z raportem CBA w sprawie pana Mariana Banasia i doszedłem do przekonania, że wnioski z tego raportu powinny skłonić pana Banasia<b> </b>do podania się do dymisji - dodał premier.</p>
      <p>„Plan B” obozu rządzącego w przypadku niepodania się Mariana Banasia do dymisji, o którym mówił dziś premier, ma zakładać zmianę konstytucji poprzez wprowadzenie zapisu o możliwości odwołania szefa NIK większością kwalifikowaną, np. 3/5 (276 posłów) lub 2/3 głosów (307 posłów). W tym celu konieczne jest poparcie ze strony posłów opozycji.</p>
      <p>Podczas wczorajszego spotkania Jarosława Kaczyńskiego i wiceprezesa PiS Mariusza Kamińskiego z Marianem Banasiem zostało wyrażone oczekiwanie, aby szef NIK zrezygnował ze stanowiska.</p>
      <h3>Afera Banasia</h3>
      <p>Przypomnijmy, we wrześniu TVN w programie "Superwizjer" podał, że Marian Banaś wpisał do oświadczenia majątkowego m.in. kamienicę w Krakowie, gdzie mieścił się pensjonat oferujący pokoje na godziny, i że wynajem kamienicy o powierzchni 400 mkw. i dwóch mniejszych, miał przynosić rocznie 65,7 tys. zł dochodu. Według "Superwizjera" Banaś zaniżył w oświadczeniach dochody z wynajmu kamienicy w Krakowie, mowa była także o powiązaniach ze stręczycielami.</p>
      <p>Pod koniec września Banaś udał się na urlop bezpłatny do czasu zakończenia postępowania kontrolnego CBA w sprawie jego oświadczeń majątkowych. Szef NIK oświadczył też wówczas, że nie zarządzał pokazanym w materiale "Superwizjera" hotelem, obecnie nie jest właścicielem nieruchomości, a materiał TVN odbiera "jako próbę manipulacji, szkalowania i podważania dobrego imienia". Pozwał TVN SA i autora materiału Bertolda Kittela, żądając przeprosin, sprostowania i wpłaty na cel społeczny.</p>
      <p>CBA poinformowało 16 października, że zakończyło trwającą od kwietnia <a href="https://wiadomosci.onet.pl/kraj/marian-banas-kamienice-i-oswiadczenia-premier-zapoznal-sie-z-raportem-cba/ksbh8jt">kontrolę oświadczeń majątkowych Banasia</a>, szczegółów jednak nie ujawniło. Dzień później Banaś w oświadczeniu poinformował, że 16 października zakończył urlop bezpłatny i przystąpił do wykonywania obowiązków w NIK. Pod koniec października jego pismo z uwagami do zastrzeżeń CBA po kontroli jego oświadczeń majątkowych trafiło do Biura.</p>
      <h3>Szef NIK przed sejmową komisją</h3>
      <p>W środę Banaś mówił na posiedzeniu sejmowej Komisji ds. Kontroli Państwowej, że ze spokojem oczekuje zakończenia <a href="https://wiadomosci.onet.pl/kraj/afera-wokol-kamienicy-mariana-banasia-prezes-nik-tlumaczy/f259yp8">procedur podjętych przez urzędy państwowe ws. oświadczeń majątkowych</a>. Odniósł się również do wątpliwości zw. z prowadzoną w jego kamienicy w Krakowie działalnością. Oświadczył, że przeciwko autorom "zniesławień" podjął i będzie dalej podejmował kroki prawne.</p>
      <p>Banaś podkreślał, że w jego ocenie od dwóch miesięcy prowadzona jest przeciwko niemu kampania oszczerstw. - Kłamie się na mój temat, że jestem powiązany z przestępcami i unikałem płacenia podatków. Sugeruje się, że w naganny sposób zostałem właścicielem nieruchomości i wykorzystywałem stanowisko publiczne do swoich celów prywatnych. Nic z tego nie jest prawdą, każde z tych zarzutów to kłamstwo, kłamstwo i jeszcze raz kłamstwo - stwierdził Banaś.</p>
      <p>
        <a href="http://onet.tv/i/dowiedzsie/nie-ma-wina-nad-wegrzyna-czyli-tajemnica-smaku-tokajskiego-wina/pcyj0k">"Nie ma wina nad Węgrzyna", czyli tajemnica smaku tokajskiego wina</a>
      </p>
      <p>(ks)</p>
    </article>
  </body>
</html>