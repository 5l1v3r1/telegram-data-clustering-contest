<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-budapesht-kater-avariya-kapitan-ukrayinets/30299160.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T14:19:25+00:00"/>
    <meta property="og:title" content="Аварія на Дунаї з участю капітана-українця: захист визначився з розміром компенсацій родинам жертв"/>
    <meta property="og:description" content="Адвокат двох загиблих у катастрофі на Дунаї 29 травня біля мосту Марґіт у Будапешті членів корабельної команди прогулянкового катера «Русалка» Крістіан Ґуяш в п’ятницю заявив, що угорська сторона захи"/>
  </head>
  <body>
    <article>
      <h1>Аварія на Дунаї з участю капітана-українця: захист визначився з розміром компенсацій родинам жертв</h1>
      <address>
        <time datetime="2019-11-29T14:19:25+00:00">29 Nov 2019, 14:19</time>
      </address>
      <p>Адвокат двох загиблих у катастрофі на Дунаї 29 травня біля мосту Марґіт у Будапешті членів корабельної команди прогулянкового катера «Русалка» Крістіан Ґуяш в п’ятницю заявив, що угорська сторона захисту вимагатиме від швейцарської компанії Viking Sigyn у суді над українським капітаном Юрієм Ц. виплати по одному мільйону швейцарських франків родичам загиблих.</p>
      <p>Як передає кореспондент Радіо Свобода з посиланням на слова Ґуяша, рівень матеріальної відповідальності українця визначатиме його швейцарська фірма-роботодавець.</p>
      <p>Адвокат додав, що сім’ї потерпілих можуть вимагати такого відшкодування матеріальних збитків незалежно від результатів кримінального провадження над капітаном круїзного судна «Вікінґ» 64-річним Юрієм Ц.</p>
      <p>Крістіан Ґуяш <a href="https://ripost.hu/politik/insider/hableany-katasztrofa-ha-per-lesz-300-milliot-kernek-minden-aldozatert-2181140/">сказав</a>, що вже звернувся по допомогу до своїх швейцарських колег-юристів із проханням зробити відповідні обрахунки щодо можливих розмірів компенсації, виходячи з чинного законодавства Швейцарії.</p>
      <p>«Якщо не вдасться дійти згоди на досудовій стадії переговорів і доведеться іти в суд, будемо виходити з чинної швейцарської практики, згідно з якою захист може вимагати сплати одного мільйона швейцарських франків, або трьохсот мільйонів угорських форинтів у кожному окремому випадку. Якщо компанії доведеться платити за кожну жертву катастрофи, то її керівництво опиниться у великій халепі. І тільки від трудового договору Юрія Ц. залежить, скільки вони стягуватимуть із нього», – зазначив угорський адвокат.</p>
      <p>28 листопада прокуратура Будапешта висунула офіційне звинувачення українському капітану Юрію Ц., 64-річному одеситові. Воно ґрунтується на тому, що, згідно з правилами руху річкових суден, команді круїзного судна «Вікінґ» потрібно було зв’язатися по радіо із «Русалкою», оскільки більший пароплав рухався швидше і мав повідомити сусіда про намір здійснити обгін зліва.</p>
      <p>На основі аналізу даних електронного навігаційного обладнання «Вікінґа» та запису переговорів з’ясувалося, що таких спроб із боку команди більшого судна не було, йдеться у висновках слідства. Воно доводить, що близько 5 хвилин увага капітана «Вікінґа» була прикута не до управління судном під час небезпечного зближення з маленьким прогулянковим катером «Русалка», хоча на радарі його було видно, зокрема точне місцезнаходження судна, швидкість і напрямок руху.</p>
      <p>Раніше адвокат Юрія Ц. вже <a href="https://index.hu/belfold/2019/07/31/viking_sigyn_kapitany_letartoztatas_birosag/">оскаржував</a> попередню підозру слідчих, висунуту його підзахисному, і подав апеляцію. Як заявив Ґабор Товт, капітан брав участь у наданні допомоги потерпілим. За словами сторони юриста, його підзахисний кидав у воду рятувальні круги та спустив у Дунай рятувальні човни.</p>
      <p>29 травня на Дунаї у Будапешті зіткнулися велике круїзне судно «Вікінґ» та малий прогулянковий катер «Русалка». Від сильного удару катер затонув приблизно за 7 секунд. Із 35 людей, переважно туристів із Південної Кореї, вижили тільки семеро. Тіло одного пасажира досі не знайшли.</p>
    </article>
  </body>
</html>