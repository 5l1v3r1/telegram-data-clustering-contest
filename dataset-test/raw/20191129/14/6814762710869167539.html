<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SgN4L/teroristicky-utok-v-londyne-rada-pobodanych-po-strelbe-policie-jeden-mrtvy"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T14:27:00+00:00"/>
    <meta property="og:title" content="Teroristický útok v Londýně. Řada pobodaných, po střelbě policie jeden mrtvý"/>
    <meta property="og:description" content="Policie v Londýně zasahuje u incidentu na mostě London Bridge, při němž došlo ke střelbě na muže, který měl pobodat několik lidí nožem. Policie jednoho muže zřejmě zastřelila a jednoho muže měla také zadržet. Na sociálních sítích se objevila řada videí i fotografií z místa, na nichž policie střílí. Policie na místě z preventivních důvodů zvolila postup pro zásah proti teroristickému útoku, později potvrdila, že o terorismus šlo, ale konkrétní motiv je stále nejasný. Na místě zasahuje pyrotechnická jednotka kvůli možné výbušnině na těle muže."/>
  </head>
  <body>
    <article>
      <h6 class="kicker">střelba v centru londýna</h6>
      <h1>Teroristický útok v Londýně. Řada pobodaných, po střelbě policie jeden mrtvý</h1>
      <address><time datetime="2019-11-29T14:27:00+00:00">29 Nov 2019, 14:27</time> by <a rel="author" href="https://echo24.cz/author/ctk" target="_blank">čtk</a></address>
      <slideshow>
        <figure>
          <img src="https://echo24.cz/img/5de13750ffd8fa2b1ee0b4c2/1040/540/FIT?_sig=jCZJOQ0dwNLjR3NFSBNmest9Tu9ADZ0kzzzLFJ4z49I"/>
          <figcaption>Záběry svědků ze střelby na London Bridge<cite>FOTO: printscreen Twitter/Flint Bedrock</cite></figcaption>
        </figure>
        <figure>
          <img src="https://echo24.cz/img/5de12bc0ffd8fa2b1edfb2ca/1040/540/FIT?_sig=qniy3cM8inwWwr4jR6TEZIKoJxunZicHZd7BKzou6tM"/>
          <figcaption>
            <cite>FOTO: shutterstock.com (Ilustrační foto)</cite>
          </figcaption>
        </figure>
      </slideshow>
      <p>
        <b>Policie v Londýně zasahuje u incidentu na mostě London Bridge, při němž došlo ke střelbě na muže, který měl pobodat několik lidí nožem. Policie jednoho muže zřejmě zastřelila a jednoho muže měla také zadržet. Na sociálních sítích se objevila řada videí i fotografií z místa, na nichž policie střílí. Policie na místě z preventivních důvodů zvolila postup pro zásah proti teroristickému útoku, později potvrdila, že o terorismus šlo, ale konkrétní motiv je stále nejasný. Na místě zasahuje pyrotechnická jednotka kvůli možné výbušnině na těle muže.</b>
      </p>
      <p>Na jednom z videí z místa se zdá, že skupina asi 10 lidí nacházejících se na mostě zpacifikovala útočícího muže a podařilo se jim muži nůž odebrat, policie je postupně od podezřelého oddělila a posléze na muže vystřelila. „Policie jednoho člověka zastřelila. Jakmile to bude možné, poskytneme další podrobnosti,“ oznámila londýnská policie. Poté policie dodala, že je na místě několik lidí zraněných bodnými ranami.</p>
      <figure>
        <iframe data-src="https://twitter.com/AbdiTV/status/1200429614318997508?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na twitteru se mezitím objevily snímky člověka bezvládně ležícího na chodníku a také několik videí. Jedno z dalších videí zachycuje policisty mířící na bílé nákladní auto, které je postavené skrz více silničních pruhů na mostě, a jeho následné prohledávání, píše britská BBC.</p>
      <figure>
        <iframe data-src="https://twitter.com/veganluke/status/1200421399958937600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podle policie není motiv incidentu jasný, ale z preventivních důvodů jednala, jako by šlo o útok spojený s terorismem, což se později potvrdilo. Jeden ze svědků řekl BBC, že si muž měl před střelbou policie odhalit kabát a mít na sobě vestu, která mohla být výbušná. Policisté po jeho rozhalení údajně rychle ustoupili dozadu. Policie kvůli informacím o výbušnině přivolali pyrotechnickou jednotku, která nyní zkoumá, zda jde o skutečnou výbušninu.</p>
      <figure>
        <iframe data-src="https://twitter.com/metpoliceuk/status/1200434865889579008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Incident policie označila za útok nožem a oznámila jednoho zadrženého a zřejmě několik zraněných, podrobnosti chce sdělit později. Informaci o zastřeleném úřady zatím nekomentovaly. „Jsme teprve na začátku,“ uvedla policie bez podrobností na twitteru. Zároveň vyzvala obyvatele, aby se k místu nepřibližovali. „Pokud jste v blízkosti události, poslouchejte příkazy jakéhokoli policisty na místě,“ dodala policie.</p>
      <p>Na dostupných záběrech je rovněž vidět, jak lidé z mostu i jeho okolí utíkali. Podle svědků se přítomnýáczh zmocnila panika. Zveřejněny byly i snímky očividně zraněné ženy, kterou z místa odnášela čtveřice policistů. Britská média informují zhruba o pěti zraněných.</p>
      <figure>
        <iframe data-src="https://twitter.com/flintbedrock/status/1200423177073106945?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na místě jsou vedle policistů přítomni i zdravotníci a hasiči. Přilehlá stanice London Bridge byla uzavřena.</p>
      <p>London Bridge přes Temži spojuje londýnské části City a Southwark. Most se v červnu 2017 stal dějištěm teroristického útoku, který si zde a také v několik set metrů vzdálené čtvrti Borough Market vyžádal osm obětí, zahynuli také tři útočníci a dalších takřka padesát lidí utrpělo zranění</p>
    </article>
  </body>
</html>