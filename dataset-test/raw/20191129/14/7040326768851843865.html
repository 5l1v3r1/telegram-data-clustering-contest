<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/ekonomi-haberleri/rum-medyasindan-turkiye-ile-libya-mutabakat-muhtirasi-manseti-ok-yaydan-cikti-1399073"/>
    <meta property="og:site_name" content="Karar.com"/>
    <meta property="article:published_time" content="2019-11-29T14:36:00+00:00"/>
    <meta property="og:title" content="Rum medyasından Türkiye ile Libya mutabakat muhtırası manşeti: Ok yaydan çıktı"/>
    <meta property="og:description" content="Türkiye ile Libya arasında 'Deniz Yetki Alanlarının Sınırlandırılmasına İlişkin Mutabakat Muhtırası'nın imzalanması Rum medyasında geniş yankı buldu."/>
  </head>
  <body>
    <article>
      <h1>Rum medyasından Türkiye ile Libya mutabakat muhtırası manşeti: Ok yaydan çıktı</h1>
      <address>
        <time datetime="2019-11-29T14:36:00+00:00">29 Nov 2019, 14:36</time>
      </address>
      <p>
        <b>Türkiye ile Libya arasında 'Deniz Yetki Alanlarının Sınırlandırılmasına İlişkin Mutabakat Muhtırası'nın imzalanması Rum medyasında geniş yankı buldu.</b>
      </p>
      <p>Rum medyası, imzalanan mutabakat muhtırası ile Türkiye'nin bölgedeki gücünün giderek arttığına işaret ederek, "Ok yaydan çıktı. Yunanistan'ın münhasır ekonomik bölgesini yiyorlar" başlığını attı.</p>
      <p>Rumların en büyük gazetesi Fileleftheros, geniş şekilde verdiği haberinde, "Ok yaydan çıktı. Türkiye, Libya ile Girit´den Kıbrıs'ın etrafına kadar Münhasır Ekonomik Bölge (MEB) anlaşması imzaladı" başlığını attı.</p>
      <p>
        <b>DENİZ GRİLEŞİYOR</b>
      </p>
      <p>Gazete, Türkiye´nin bu anlaşmayı imzalayarak Doğu Akdeniz´de enerji konularında yeni anlaşmazlıklara ve gerginliklere yol açacak bir adım attığını öne sürdü. Haberde Yunanistan'dan gelen tepkilere ve Dışişleri Bakanı Mevlüt Çavuşoğlu´nun konuya ilişkin açıklamasına yer verildi.</p>
      <p>Haravgi gazetesi ise, "Deniz sınırlarının belirlenmesi lonusunda Türkiye-Libya anlayışı. İlgili anlaşmayı imzaladılar ve Girit´den bir bölgeyi de içeriyor" başlığını atarken, Politis, "Türkiye ve Libya Yunan MEB´ini yiyorlar. Denizi grileştiriyorlar" başlığını attı. Alithia ise, haberi "Libya ile deniz sınırı anlaşması" diye verdi.</p>
      <related>
        <a href="https://www.karar.com/dunya-haberleri/trablusta-hafter-mevzileri-bombalandi-1398533"/>
      </related>
      <related>
        <a href="https://www.karar.com/dunya-haberleri/abd-heyeti-hafterle-gorustu-rusyanin-tavrindan-endiseliyiz-1394983"/>
      </related>
    </article>
  </body>
</html>