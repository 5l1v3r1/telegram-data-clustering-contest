<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-long-range-revolver-nishank-launched-know-what-is-the-range-2874600.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-29T14:58:12+00:00"/>
    <meta property="og:title" content="सबसे लंबी दूरी तक मार करने वाली रिवाल्वर 'निशंक' लॉन्च, जानें क्या है रेंज"/>
    <meta property="og:description" content="सबसे लंबी दूरी तक मार करने वाली देश की पहली रिवॉल्वर 'निशंक' को बाजार में उतार दिया गया। एडीजी प्रेम प्रकाश और फील्ड गन फैक्टरी के वरिष्ठ महाप्रबंधक अनिल कुमार ने इस शानदार रिवॉल्वर को डीलरों..."/>
  </head>
  <body>
    <article>
      <h1>सबसे लंबी दूरी तक मार करने वाली रिवाल्वर 'निशंक' लॉन्च, जानें क्या है रेंज</h1>
      <address><time datetime="2019-11-29T14:58:12+00:00">29 Nov 2019, 14:58</time> by <a rel="author">प्रमुख संवाददाता,कानपुर</a></address>
      <p>सबसे लंबी दूरी तक मार करने वाली देश की पहली रिवॉल्वर 'निशंक' को बाजार में उतार दिया गया। एडीजी प्रेम प्रकाश और फील्ड गन फैक्टरी के वरिष्ठ महाप्रबंधक अनिल कुमार ने इस शानदार रिवॉल्वर को डीलरों को सौंपा। अपर महाप्रबंधक दिनेश कुमार सिंह, अपर महाप्रबंधक राजीव कुमार जैन की मौजूदगी में करीब 200 डीलरों को निशंक दी गई। </p>
      <p>शुक्रवार को फील्ड गन फैक्टरी में आयोजित समारोह में वरिष्ठ महाप्रबंधक अनिल कुमार ने कहा कि निर्भीक के बाद निशंक को तैयार किया गया। निशंक यानी जिसे किसी का डर न हो। उन्होंने कहा कि किसी भी संगठन को उन्नति के लिए लगातार कुछ नया करना जरूरी है। निशंक इसी दिशा में फैक्टरी का शानदार उत्पाद है। इसे बनाने से पहले डीलरों और ग्राहकों से फीडबैक लिया। समस्याएं जानी और कमियों को दूर किया। डिजाइन टीम के विश्वकर्मा को धन्यवाद दिया। </p>
      <p>उन्होंने बताया कि जल्द स्मार्ट रिवॉल्वर लांच की जाएगी। इसकी ग्रिप में एक चिप लगाई जाएगी। हथियार की लोकेशन, फायरिंग रिकॉर्ड, सर्विस अलार्म और खराब पुर्जे का अलर्ट मिलेगा। हथियार चोरी होने की दशा में इसे जीपीएस के जरिए खोज लिया जाएगा। इस चिप की जानकारी केवल मालिक को होगी। इस दौरान एडीजी प्रेमप्रकाश ने कहा कि निशंक बेहतरीन हथियार है। पुलिस में भी इसे लाने का प्रयास करेंगे।  समारोह के दौरान महिला कल्याण समिति की अध्यक्ष शशि कुमार, डीलर अंकुर सहगल, दीप राज सिंह, मनु भार्गव, देवेंद्र कुमार जिंदल, सरताज सिंह सहगल, सौरभ कुमार विश्वास, विक्रम दीप सिंह, देवोदीप, पीयूष कुमार आदि का सम्मान हुआ।</p>
      <p><b>ट्रिगर है इसकी बड़ी खूबी</b><br/>सबसे बड़ी खूबी इस रिवाल्वर का ट्रिगर है। पुरानी रिवॉल्वर से ट्रिगर पूल को छोटा किया गया। अभी तक कि रिवॉल्वर का इफेक्टिव रेंज 15 से 20 मीटर था। निशंक का मिनिमम रेंज 50 मीटर है। अब इसे 60 से 70 मीटर तक किया जाएगा। </p>
      <p><b>निशंक एक नजर में-</b><br/>कैलिबर                       .32 बोर<br/>वजन                          740 ग्राम<br/>बैरल की कुल लंबाई       131.65 एमएम<br/>मारक क्षमता                50 मीटर<br/>फीड                           रिवॉल्विंग चैम्बर (6 राउंड)   </p>
    </article>
  </body>
</html>