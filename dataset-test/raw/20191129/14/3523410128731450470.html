<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642673/%D8%A8%D8%A7-%D8%AA%D9%85%D8%A7%D8%B3%E2%80%8C%D9%87%D8%A7%DB%8C-%D8%A7%D8%B2-%D8%AF%D8%B3%D8%AA-%D8%B1%D9%81%D8%AA%D9%87-%D8%AE%D8%A7%D8%B1%D8%AC%DB%8C-%D9%85%D8%AC%D8%AF%D8%AF-%D8%AA%D9%85%D8%A7%D8%B3-%D9%86%DA%AF%DB%8C%D8%B1%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T14:22:00+00:00"/>
    <meta property="og:title" content="با تماس‌های از دست رفته خارجی مجدد تماس نگیرید"/>
    <meta property="og:description" content="رئیس مرکز پیشگیری جرایم سایبری فتا نسبت به برقراری تماس مجدد شهروندان با تماس‌های از دست رفته خارجی روی گوشی‌های تلفن همراه هشدار داد."/>
  </head>
  <body>
    <article>
      <h1>
        <a href="https://www.bultannews.com/fa/news/642673/%D8%A8%D8%A7-%D8%AA%D9%85%D8%A7%D8%B3%E2%80%8C%D9%87%D8%A7%DB%8C-%D8%A7%D8%B2-%D8%AF%D8%B3%D8%AA-%D8%B1%D9%81%D8%AA%D9%87-%D8%AE%D8%A7%D8%B1%D8%AC%DB%8C-%D9%85%D8%AC%D8%AF%D8%AF-%D8%AA%D9%85%D8%A7%D8%B3-%D9%86%DA%AF%DB%8C%D8%B1%DB%8C%D8%AF">با تماس‌های از دست رفته خارجی مجدد تماس نگیرید</a>
      </h1>
      <h2>رئیس مرکز پیشگیری جرایم سایبری فتا نسبت به برقراری تماس مجدد شهروندان با تماس‌های از دست رفته خارجی روی گوشی‌های تلفن همراه هشدار داد.</h2>
      <address><time datetime="2019-11-29T14:22:00+00:00">29 Nov 2019, 14:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ رجبی با اشاره به اینکه با مرکز مدیریت پلیس فتا تماس هایی از سوی مردم برقرار شده که اعلام کرده‌اند تماس‌های از دست رفته‌ای را از کشورهای خارجی روی موبایل‌هاییشان دریافت کرده‌اند، گفت: این شهروندان اعلام کرده بودند بعد از اینکه با این شماره‌ها تماس گرفته‌اند مبالغ خیلی زیادی روی قبض موبایلشان منظور شده یا شارژ سیم کارتشان تمام شده است.</p>
      <p>رئیس مرکز پیشگیری جرایم سایبری فتا ادامه داد: بررسی‌ها نشان داد که این اتفاق شیوه‌ای جدید از کلاهبرداری با همکاری بعضی از شرکت‌های مخابراتی خارجی است. به این ترتیب است که افراد روی موبایلشان یک تماس از دست رفته می‌بینند و مشترک وقتی این تماس را می‌بیند برای اینکه ببیند چه کسی با او تماس گرفته است با آن شماره تماس برقرار می‌کند و همین برقراری تماس باعث می‌شود هزینه‌های زیاد مکالمه بین المللی را روی قبض تلفن همراه خود دریافت کند.</p>
      <p>رجبی با اشاره به اینکه که این کلاهبرداری موجب تحمیل هزینه‌های سنگین به کاربران تلفن همراه شده است، توضیح داد: با این حال این شیوه کلاهبرداری خطری برای حریم خصوصی شهروندان نداشته و بیشترین آسیب آن تحمیل هزینه مالی به شهروندان است.</p>
      <p>به گفته وی وزارت ارتباطات در حال پیگیری این موضوع است و همشهریان و هموطنان باید دقت کنند تا وقتی تماس از دست رفته بین المللی می‌بینند از روی کنجکاوی با تلفن مذکور تماس نگیرند تا شاهد افزایش هزینه مخابراتی نیز نباشند.</p>
    </article>
  </body>
</html>