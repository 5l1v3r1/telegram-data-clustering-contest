<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/descoperire-macabra-o-femeie-a-fost-gasita-moarta-in-casa-iar-fostul-ei-sot-spanzurat-in-pod-prima-ipoteza-a-politistilor-18631678"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T14:51:00+00:00"/>
    <meta property="og:title" content="Descoperire macabră. O femeie a fost găsită moartă în casă, iar fostul ei soţ, spânzurat în pod. Prima ipoteză a poliţiştilor"/>
    <meta property="og:description" content="Un doljean şi-a ucis fosta soţie, apoi s-a spânzurat în podul casei din comuna doljeană Ţuglui. Bărbatul nu a mai suportat să trăiască alături de femeie, cu care împărţea aceeaşi casă, chiar dacă erau..."/>
  </head>
  <body>
    <article>
      <h1>Descoperire macabră. O femeie a fost găsită moartă în casă, iar fostul ei soţ, spânzurat în pod. Prima ipoteză a poliţiştilor</h1>
      <h2>Un doljean şi-a ucis fosta soţie, apoi s-a spânzurat în podul casei din comuna doljeană Ţuglui. Bărbatul nu a mai suportat să trăiască alături de femeie, cu care împărţea aceeaşi casă, chiar dacă erau divorţaţi de 10 ani.</h2>
      <address><time datetime="2019-11-29T14:51:00+00:00">29 Nov 2019, 14:51</time> by <a rel="author" href="https://www.mediafax.ro/autor/luiza-paraschivu" target="_blank">Luiza Paraschivu</a></address>
      <p>Femeia a fost găsită vineri moartă în casă, iar fostul ei soţ spânzurat în podul casei din comuna doljeană Ţuglui, de către un prieten al bărbatului care venise să-l ia la pescuit.</p>
      <p>„La faţa locului s-au deplasat poliţiştii care au găsit într-una din camerele locuinţei o femeie de 72 de ani, din Ţuglui, care era decedată, aceasta prezentând urme de violenţă. De asemenea, în podul locuinţei a fost găsit spânzurat şi soţul femeii, un bărbat în vârstă de 73 de ani, din Ţuglui”, a declarat purtătorul de cuvânt al IPJ Dolj, Cosmin Grădinaru.</p>
      <p>Cazul a fost preluat de un procuror din cadrul Parchetului de pe lângă Tribunalul Dolj.</p>
      <p>Surse din anchetă au declarat pentru MEDIAFAX că bărbatul şi-a omorât soţia, apoi s-a sinucis. Acesta a lăsat în urma sa un bilet în care spune că nu mai suporta să trăiască împreună cu femeia. Aceleaşi surse spun că cei doi erau divorţaţi de 10 ani, dar locuiau împreună.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>