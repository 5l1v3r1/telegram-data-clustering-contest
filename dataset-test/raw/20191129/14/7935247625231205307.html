<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/indirimli-alisveris-cilginligi-216749h.htm"/>
    <meta property="og:site_name" content="OLAY"/>
    <meta property="article:published_time" content="2019-11-29T14:46:34+00:00"/>
    <meta property="og:title" content="İndirimli alışveriş çılgınlığı"/>
    <meta property="og:description" content="Alışveriş çılgınlığı olarak bilinen ‘Kara Cuma' dün başladı. Binlerce kişi indirimli fiyatlardan yararlanmak için alışveriş merkezlerine hücum etti. Mağazaların önünde ise uzun kuyruklar oluştu."/>
  </head>
  <body>
    <article>
      <h1>İndirimli alışveriş çılgınlığı</h1>
      <h2>Alışveriş çılgınlığı olarak bilinen ‘Kara Cuma' dün başladı. Binlerce kişi indirimli fiyatlardan yararlanmak için alışveriş merkezlerine hücum etti. Mağazaların önünde ise uzun kuyruklar oluştu.</h2>
      <address>
        <time datetime="2019-11-29T14:46:34+00:00">29 Nov 2019, 14:46</time>
      </address>
      <p>Dünya genelinde yüzlerce mağazada fiyatların düştüğü indirim çılgınlığı bu yıl da ilginç anların yaşanmasına neden oldu.</p>
      <p>ABD'de alışveriş çılgınlığı olarak nitelenen ve satışlarda büyük indirimlerin yapıldığı ‘Kara Cuma' (Black Friday) başladı. Her yıl kasım ayının dördüncü perşembe günü kutlanan ‘Şükran Günü'nü (Thanksgiving Day) takiben gerçekleşen Kara Cuma'da indirimli satışlar, bu sene de perşembe akşamından start aldı. Amerika'da indirimlerden yararlanmak isteyenler yerel saatle 17.00'den sonra alışveriş merkezlerine akın etti. New York'ta da mağazalarda yoğunluk yaşandı. Kampanyalı ürünlerden yararlanmak isteyen tüketiciler alışveriş arabalarını doldurdu. Kentteki büyük marketler ve perakende mağazalarının önünde uzun kuyruklar oluştu. Brezilya'nın başkenti Sao Paola'da da benzer görüntüler yaşandı. İndirimli ürünlerden yararlanmak isteyenler mağazaları hınca hınç doldurdu. Vatandaşlar, önceki yıllarda olduğu gibi yine en çok elektronik eşya ve akıllı telefonlara ilgi gösterdi. </p>
      <p>
        <b>MAĞAZALARA AKIN ETTİLER</b>
      </p>
      <p>Tüm dünyada olduğu gibi Türkiye'de de tüketicilerin merakla beklediği indirimli satışlar başladı. 'Efsane Cuma', ‘Şahane Cuma' ‘gibi bir çok isim verilen kampanya kapsamında birçok firma yüksek oranlarda indirime gitti. Bazı firmalar hafta başından itibaren söz konusu indirimleri uygulamaya başladı. Bir çok ilde alışveriş merkezleri açılır açılmaz tüketiciler indirimli markaların olduğu iş yerlerine akın etti. Vatandaşlar, bazı mağazaların önünde geceden sıraya girdi. Yağmurlu havaya aldırmadan saatlerce mağaza önünde bekleyen tüketiciler arasında zaman zaman gergin anlar da yaşandı. İstanbul Maltepe'de bir mağazada izdiham yaşanınca camlar kırıldı. Mağaza sahibi satışa son verirken, vücuduna cam isabet eden 3 kişi hastaneye kaldırıldı.</p>
    </article>
  </body>
</html>