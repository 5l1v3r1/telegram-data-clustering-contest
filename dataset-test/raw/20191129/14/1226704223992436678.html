<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/brief-britania-policia-hlasi-strel/433070-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-29T14:24:00+00:00"/>
    <meta property="og:title" content="STREĽBA NA LONDON BRIDGE: Hlásia dve obete a zranených"/>
    <meta property="og:description" content="Streľbu potvrdil novinár BBC John McManus s tým, že videl skupinu mužov zapojených do bitky a takisto videl niekoho ležať na zemi."/>
  </head>
  <body>
    <article>
      <h1>STREĽBA NA LONDON BRIDGE: Hlásia dve obete a zranených</h1>
      <h2>Streľbu potvrdil novinár BBC John McManus s tým, že videl skupinu mužov zapojených do bitky a takisto videl niekoho ležať na zemi.</h2>
      <address><time datetime="2019-11-29T14:24:00+00:00">29 Nov 2019, 14:24</time> by <a rel="author">TASR</a></address>
      <p>Londýn 29. novembra (TASR) - Dve obete na životoch si vyžiadal v piatok v Londýne útok nožom, ktorého predpokladaného páchateľa zastrelila polícia na moste London Bridge cez Temžu. Spravodajská stanica BBC to uviedla s odvolaním sa na nemenovaný vládny zdroj.</p>
      <p>Incident s dvoma obeťami na životoch z <i>"radov verejnosti"</i> londýnska metropolitná polícia označila za teroristický čin. Predpokladaný páchateľ zomrel priamo na moste. Podľa polície mal zrejme pri sebe falošné výbušné zariadenie.</p>
      <p>Na videozáberoch zverejnených na sociálnych médiách vidieť, ako chodci na moste držali pri zemi neidentifikovaného muža. Prichádzajúci policajt im následne naznačil, aby ustúpili, a vypálil strelu, opísala záznam BBC. Jeden z chodcov v obleku odbiehal preč s veľkým nožom, ktorý zjavne odobral mužovi na zemi.</p>
      <p>V súvislosti s útokom sa stále objavujú nové podrobnosti a vedúci protiteroristického útvaru metropolitnej polície Neil Basu sa vyjadril, že vyšetrovatelia si zachovávajú <i>"otvorenú myseľ"</i>, pokiaľ ide o určenie motívu. Políciu podľa neho privolali k útoku bodnou zbraňou v časti Londýna blízko spomínaného mosta krátko pred 14.00 h miestneho času (15.00 h SEČ).</p>
      <p>Novinár BBC John McManus, ktorý bol na mieste udalosti, povedal, že videl, ako došlo na moste k súboju, pričom sa jedného muža snažilo spacifikovať viacero iných mužov. Dodal, že na miesto prišli urýchlene policajti a na spomínaného muža niekoľkokrát vystrelili.</p>
      <p>Podľa Basua polícia ponechala široké okolie miesta incidentu uzavreté a vykonávala rozsiahle prehliadky, aby <i>"sa uistila, že verejnosť nie je vystavená ďalšej hrozbe"</i>.</p>
      <p>Zdroje BBC uviedli, že britské orgány nemali k dispozícii žiadne informácie o tom, že by sa <i>"čokoľvek malo stať"</i>. Úroveň ohrozenia terorizmom v Británii len začiatkom novembra znížili zo štvrtého na tretí z piatich možných stupňov, pripomenula stanica.</p>
      <figure>
        <iframe data-src="https://twitter.com/BBCNews/status/1200426085650845696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Útočník na London Bridge mal na sebe atrapu výbušniny</h3>
      <p>Predpokladaný páchateľ v prípade piatkového útoku nožom v oblasti londýnskeho mosta London Bridge zomrel po tom, ako ho postrelili policajti. Útočník mal na sebe atrapu výbušného zariadenia. Polícia prípad vyhlásila za teroristický čin.</p>
      <p>Na tlačovej konferencii to v piatok večer oznámil predstaviteľ londýnskej metropolitnej polície a veliteľ špeciálnych jednotiek Neil Basu, píše televízia Sky News. Pri incidente utrpelo viacero ľudí zranenia. Basu počet zranených nespresnil.</p>
      <p>Políciu na miesto činu privolali o 13.58 h miestneho času (14.58 h SEČ).</p>
      <p><i>"Viacero ľudí bolo pobodaných. O zranených poskytneme bližšie podrobnosti, keď to bude možné,"</i> píše sa v oficiálnom vyhlásení metropolitnej polície, ktoré na svojom webe zverejnila Sky News. <i>"V prvých fázach vyšetrovania sú stále okolnosti okolo incidentu nejasné."</i></p>
      <p>Na operácii sa podieľali záchranné zložky, príslušníci metropolitnej polície a polície mestskej časti City.</p>
      <p>Policajti celú oblasť uzavreli. Starosta Londýna Sadiq Kahn zverejnil na Twitteri vyhlásenie, v ktorom vyzval ľudí, aby sa danej oblasti vyhli.</p>
      <h3>Výberová chronológia útokov nožom v Británii</h3>
      <p><b>22. mája 2013 </b>- Londýn - Dvojica v Británii narodených extrémistov inšpirovaných teroristickou sieťou al-Káida dobodala v Londýne na smrť vojaka Leeho Rigbyho, ktorý bol v tom čase mimo službu. Muži ho najskôr zrazili autom a následne usmrtili nožmi a sekáčom. Útočníka a jeho komplica odsúdili na doživotie.</p>
      <p><b>5. decembra 2015</b> - Londýn - Taxikár inšpirovaný extrémistickou skupinou Islamský štát a vyzbrojený nožom sa pokúsil odrezať hlavu cestujúcemu na stanici metra Leytonstone. Páchateľa somálskeho pôvodu odsúdili na doživotie vo väzenskom zariadení pre duševne chorých s najvyšším stupňom stráženia.</p>
      <p><b>22. marca 2017 </b>- Londýn - Khalid Masood ozbrojený nožom vyčíňal v blízkosti britského parlamentu v londýnskej štvrti Westminster. Najprv zrážal autom chodcov na Westminsterskom moste, potom z auta vystúpil a dobodal na smrť ozbrojeného policajta vo vchode na pozemok parlamentu. Pri útoku zahynuli šiesti ľudia vrátane útočníka a jedného policajta. Zranenia utrpelo približne 40 osôb. Britská polícia uviedla, že išlo o teroristický útok.</p>
      <p><b>20. júla 2018</b> - Londýn - Na tri doživotné tresty väzenia odsúdili v Británii 28-ročného muža, ktorý plánoval útoky nožom na poslancov britského parlamentu. Khalida Aliho zadržali 27. apríla 2017 neďaleko budovy britského parlamentu v Londýne a polícia u neho našla tri nože.</p>
      <p><b>8. septembra 2018</b> – Barnsley - Britská polícia zatkla ženu, ktorá nožom ohrozovala ľudí v centre anglického mesta Barnsley, ležiace približne 250 kilometrov severne od Londýna. Incident si vyžiadal jedno ľahšie zranenie. Podľa správ svedkov sa žena so šatkou na hlave vyhrážala chodcom na ulici a naháňala ich s 30-centimetrovým kuchynským nožom v ruke.</p>
      <p><b>2. novembra 2018</b> – Londýn - Dvaja ľudia utrpeli zranenia pri incidente, ku ktorému došlo v sídle spoločnosti Sony Music v obvode Kensington a Chelsea v západnej časti Londýna. Páchateľ, ktorého sa podarilo zadržať, tam nožom zranil dvoch ľudí.</p>
      <p><b>24. novembra 2018</b> - Londýn - Britská polícia zatkla muža po tom, ako pred vlakovou stanicou vo východnej časti Londýna zranil nožom policajta.</p>
      <p><b>5. apríla 2019</b> – Londýn - Britská polícia obvinila 29-ročného muža z piatich pokusov o vraždu. Obvinenie nasleduje po sérii prípadov pobodania na severe Londýna, ktoré zosilnili obavy verejnosti z rastúceho počtu zločinov páchaných nožom. V roku 2018 došlo v Anglicku a Walese k 285 smrteľným prípadom pobodania, čo je najvyšší počet od začatia ich zaznamenávania pred vyše 70 rokmi.</p>
      <p><b>15. augusta 2019</b> – Londýn - Vážne zranenia utrpel muž, ktorého pred budovou ministerstva vnútra v Londýne porezal nožom na tvári neznámy páchateľ. Muža na mieste ošetrili privolaní zdravotníci s tým, že bol prevezený na najbližšie traumatologické oddelenie.</p>
      <p><b>11. októbra 2019 </b>- Manchester - Najmenej päť osôb utrpelo zranenia pri útoku nožom v jednom z nákupných centier v anglickom meste Manchester. Ako predpokladaného útočníka zatkli bližšie neidentifikovaného štyridsiatnika.</p>
    </article>
  </body>
</html>