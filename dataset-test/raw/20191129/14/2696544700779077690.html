<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191129_google_android_ambient_mode"/>
    <meta property="og:site_name" content="HVG.hu"/>
    <meta property="article:published_time" content="2019-11-29T14:03:00+00:00"/>
    <meta property="og:title" content="Új zárképernyőt talált ki Androidra a Google, elég menő"/>
    <meta property="og:description" content="Bizonyos androidos készülékeken már használható az Ambient Mode nevű újdonság, amelyet különösebb bejelentés nélkül tett elérhetővé a Google. Hasznos dologról van szó."/>
  </head>
  <body>
    <article>
      <h1>Új zárképernyőt talált ki Androidra a Google, elég menő</h1>
      <address><time datetime="2019-11-29T14:03:00+00:00">29 Nov 2019, 14:03</time> by <a rel="author">hvg.hu</a></address>
      <p>
        <b>Bizonyos androidos készülékeken már használható az Ambient Mode nevű újdonság, amelyet különösebb bejelentés nélkül tett elérhetővé a Google. Hasznos dologról van szó.</b>
      </p>
      <p>A telefon kijelzőjét egy okosképernyővé változtató újdonsággal bővíti az androidos telefonok tudását a Google. A fejlesztést nem előzte meg sajtótájékoztató vagy külön bejelentés, a Google egy Twitteren közzétett bejegyzésben jelezte, hogy mivel rukkolnak elő.</p>
      <p>Az Ambient Mode nevű újdonságot bizonyos készülékeken már használni is lehet, azokon pedig, amelyiken működik, egy sor hasznos információ jeleníthető meg vele – de csak töltés közben. Aktiválni a zárképernyő bekapcsolás után lehet. Az app ilyenkor naptáreseményeket, időjárási adatokat és értesítéseket is megjelenít, illetve virtuális kapcsolók is láthatóvá válnak.</p>
      <blockquote>Ezek közt a jól ismert "ne zavarj" üzemmód, továbbá okosotthonos parancsok szerepelnek.</blockquote>
      <figure>
        <iframe src="https://www.youtube.com/embed/vaRzJo_19nY" width="640" height="360" data-service="Youtube" scrolling="no"/>
      </figure>
      <p>Az Ambient Mode használatához legalább Android 8.0-ra, illetve annál újabb rendszerverzióra van szükség. Az <i><a href="https://arstechnica.com/gadgets/2019/11/androids-new-ambient-mode-turns-a-charging-phone-into-a-smart-display/">Ars Technica</a></i> azt írja, a funkció szélesebb körben jövő héttől kezd elterjedni, de csak bizonyos Nokia, Sony, valamint többek közt Xiaomi modelleken. A fejlesztést táblagépekre is elkészítették, ám először a Lenovo Smart Tab M8 HD és Lenovo Yoga Smart Tab készülékeken fog működni.</p>
      <p>A globális megjelenés időpontja nem ismert, és a Google szavai alapján egy ideig nem is lehet rá számítani. A cég amolyan kísérleti projektként tekint az ötletre, vagyis a fejlesztés még nem ért véget. Több hasznos widgetet most is elhelyezhetnek az androidosok a készülék zárképernyőjén, de ezek száma erősen korlátozott. A fejlesztés elsősorban ezek bővítését szolgálja.</p>
      <related>
        <a href="https://hvg.hu/tudomany/20191130_samsung_galaxy_note10_lite_specifikaciok_geekbench"/>
        <a href="https://hvg.hu/tudomany/20191130_vpn_alkalmazas_letoltes_2019_megfigyeles_anonim_internetezes_blokkolt_weboldalak"/>
      </related>
    </article>
  </body>
</html>