<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/29/leggi-notizia/argomenti/targato-curiosita/articolo/entracque-riapre-domenica-1-dicembre-il-centro-uomini-e-lupi.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-29T14:15:00+00:00"/>
    <meta property="og:title" content="Entracque: riapre domenica 1° dicembre il Centro Uomini e Lupi"/>
    <meta property="og:description" content="In programma visite libere e accompagnate e attività di animazione per i bambini"/>
  </head>
  <body>
    <article>
      <h1>Entracque: riapre domenica 1° dicembre il Centro Uomini e Lupi</h1>
      <h2>In programma visite libere e accompagnate e attività di animazione per i bambini</h2>
      <address><time datetime="2019-11-29T14:15:00+00:00">29 Nov 2019, 14:15</time> by <a rel="author">comunicato stampa</a></address>
      <p>Domenica 1° dicembre riapre, dopo un mese di chiusura, il Centro Uomini e Lupi a Entracque. Le aperture programmate nei giorni seguenti sono: 7 e 8 dicembre, domenica 15 e 22 e poi tutti i giorni durante le vacanze di Natale, da giovedì 26 al 6 gennaio 2020. </p>
      <p>Si segnala al pubblico che, presumibilmente sino all’apertura di Santo Stefano, le sale proiezione del Centro faunistico, in località Casermette non saranno accessibili a causa di danni agli impianti procurati da un fulmine. Nessuna limitazione è prevista, invece, per la salita sulla torretta per l’osservazione dei lupi ospiti dell’area faunistica.</p>
      <p>A compensazione del disagio, i visitatori acquisteranno il biglietto d’ingresso al Centro a prezzo scontato e comprensivo di un nuovo accesso da utilizzare entro un anno. Finché non sarà ripristinata la piena fruibilità della struttura il ticket sarà emesso a 8 euro (6 se ridotto) invece di 10 euro e con la possibilità di un nuovo ingresso entro il 31 dicembre 2020. </p>
      <p>Per chi vuole approfondire la conoscenza del lupo, la cooperativa Montagne del Mare che gestisce il Centro propone Attenti al lupo, accompagnamento a cura degli addetti della struttura che permette di entrare nella zona preclusa alla visita individuale. Il costo dell’attività, esclusivamente su prenotazione, è di 15 euro e comprende la visita guidata, l’accesso agli allestimenti museali del Centro di piazza Giustizia e Libertà 3, a Entracque, e la visita a quelli del Centro faunistico in località Casermette (per quest’ultimo la visita potrà essere effettuata entro il 31 dicembre 2020).</p>
      <p>Per le prenotazioni: 0171 978616; 0171 976850. </p>
      <p>I bambini (fino a 13 anni) in visita al Centro domenica 8 dicembre avranno una gradita sorpresa. Insieme all’acquisto di un biglietto riceveranno un regalo direttamente dalle mani di Lupo Natale.</p>
      <p>In quale favola si sarà intrufolato il lupo? Lo si scoprirà domenica 15 e 22 dicembre con C’era una volta il lupo, letture e animazioni per i più piccoli (3-6 anni). L’appuntamento è, alle ore 16, presso il Centro visita Uomini e Lupi (piazza Giustizia e Libertà 3) su prenotazione allo 0171 978616. Una fame da lupo è la coinvolgente attività di venerdì 27 riservata ai bambini (5-8 anni) che dovranno aiutare il lupo a trovare le sue prede. Ritrovo ore 14, Centro faunistico, strada prov. per S. Giacomo 3. Prenotazione necessaria allo 0171 978616. </p>
      <p>La befana, sabato 4 gennaio, sarà all’ingresso del Centro per salutare i giovani visitatori (fino a 12 anni), accompagnati da un adulto, e farli entrare gratuitamente (dalle 10 alle 17). Mi raccomando non ditelo troppo in giro! </p>
      <p>Orari di apertura e informazioni: <a href="http://www.areeprotettealpimarittime.it/">www.areeprotettealpimarittime.it</a></p>
    </article>
  </body>
</html>