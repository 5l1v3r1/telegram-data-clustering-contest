<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vezeto/kozelharc-dul-az-illegalis-erdoirtas-ellen-2-1900851/"/>
    <meta property="og:site_name" content="Világgazdaság"/>
    <meta property="article:published_time" content="2019-11-29T14:15:00+00:00"/>
    <meta property="og:title" content="Közelharc dúl az illegális erdőirtás ellen"/>
    <meta property="og:description" content="Évente átlagosan 20 millió köbméter fát termelnek ki illegálisan."/>
  </head>
  <body>
    <article>
      <h6 class="kicker">Közelharc dúl az illegális erdőirtás ellen</h6>
      <h1>Közelharc dúl az illegális erdőirtás ellen</h1>
      <address><time datetime="2019-11-29T14:15:00+00:00">29 Nov 2019, 14:15</time> by <a rel="author">Rostás Szabolcs, Kolozsvár</a></address>
      <h4>Történtek ugyan lépések Romániában az elmúlt években az illegális erdőkitermelés csökkentése érdekében, ennek ellenére a hatóságok képtelenek hatékonyan felvenni a harcot a jelenséggel. Miközben egyesek a faexport ideiglenes betiltásában látják a megoldást, sokan úgy vélekednek, hogy az erdőirtás és a famaffia felszámolásához elég lenne alkalmazni a ha­tályos jogszabályokat.</h4>
      <p>Saját bevallása szerint rettenetesen elképedt a hónap elején hivatalba lépett bukaresti kormány környezetvédelmi minisztere, amikor a tárca bizalmasan kezelt kimutatásaiba betekintést nyerve rálátott a romániai erdőirtás paramétereire.</p>
      <p>Kiderült, hogy a helyzet sokkal rosszabb, mint ahogy azt sejteni lehetett, az országban évente kivágott mintegy 38,6 millió köbméternyi fából ugyanis 20 milliót törvénytelenül vágnak ki. (Néhány évvel ezelőtt a bukaresti zöldtárca még évi 8,8 millió köbméterre becsülte az illegálisan kitermelt fa mennyiségét.) A romániai erdőleltár szerint az illegális kitermelés nagyobb része a magántulajdonban lévő erdőkben zajlik, de jelentős mennyiségű fát vágnak ki törvénytelenül az önkormányzatok, valamint a Romsilva állami erdészet felügyelete alá tartozó erdőkben.</p>
      <p>Costel Alexe miniszter szerint első utasításai közé tartozik korszerűbbé, hatékonyabbá tenni a faanyag útjának követésére alkalmas úgynevezett SUMAL rendszert. Erősen kérdéses azonban, hogy ez az intézkedés elegendő-e a Románia erdős területeit tizedelő fakivágás csökkentésére.</p>
      <figure>
        <img src="https://www.vg.hu/wp-content/uploads/2019/11/shutterstock1568993584-1024x683.jpg"/>
        <figcaption>Fotó: Shutterstock</figcaption>
      </figure>
      <p>A Greenpeace korábbi kimutatása szerint a túlzott mértékű legális fakitermelés, a falopások és a visszaélések miatt Románia – ahol még több mint hatmillió hektárnyi területet borít erdő, ebből több mint félmillió hektár érintetlen – háromhektárnyi erdőt veszít óránként, az elmúlt két évtizedben pedig csaknem 400 ezer hektár erdős területet radíroztak le a térképről. Nem véletlen, hogy mivel az ipari méretekben zajló törvénytelen kitermelés több tízmillió euró kárt okoz évente, a bukaresti Legfelső Védelmi Tanács 2015-ben a nemzetbiztonsági kockázatok közé sorolta az erdőirtásokat.</p>
      <p>
        <i>További részletek a Világgazdaság <a href="https://www.vg.hu/vilaggazdasag/vilaggazdasag-kulfoldi-gazdasag/kozelharc-dul-az-illegalis-erdoirtas-ellen-1898112/">pénteki számában</a></i>
      </p>
    </article>
  </body>
</html>