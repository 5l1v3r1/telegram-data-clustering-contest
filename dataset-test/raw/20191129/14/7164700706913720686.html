<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/crime/news_544089/"/>
    <meta property="og:site_name" content="INNnews"/>
    <meta property="article:published_time" content="2019-11-29T14:17:58+00:00"/>
    <meta property="og:title" content="ยธ.ช่วยเหลือแท็กซี่ภูเก็ตถูกแจ้งข้อหาบุกรุก"/>
    <meta property="og:description" content="นายสมศักดิ์ เทพสุทิน รัฐมนตรีว่าการกระทรวงยุติธรรม มอบห…"/>
  </head>
  <body>
    <article>
      <h1>ยธ.ช่วยเหลือแท็กซี่ภูเก็ตถูกแจ้งข้อหาบุกรุก</h1>
      <h2>กระทรวงยุติธรรม รุดช่วยแท็กซี่ภูเก็ต ถูกดำเนินคดีบุกรุกที่สาธารณะ พร้อมประสานกองทุนยุติธรรม ช่วยเหลือเรื่องประกันตัว</h2>
      <address>
        <time datetime="2019-11-29T14:17:58+00:00">29 Nov 2019, 14:17</time>
      </address>
      <p>นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมายให้ นายสามารถ เจนชัยจิตรวนิช ผู้ช่วยรัฐมนตรีว่าการกระทรวงยุติธรรม ลงพื้นที่ติดตามกรณี กลุ่มผู้ประกอบการรถสาธารณะ (แท็กซี่) พื้นที่ตำบลกะรน จ.ภูเก็ต ร้องทุกข์ต่อรัฐมนตรีว่าการกระทรวงยุติธรรม ขอให้เจรจาไกล่เกลี่ยกรณีถูกดำเนินคดีข้อหาบุกรุกที่สาธารณะ โดยผู้แทนหน่วยงานที่เกี่ยวข้อง ได้ประชุมร่วมกับ ผู้ประกอบการรถแท็กซี่สาธารณะ พื้นที่ตำบลกะรน เพื่อหาแนวทางแก้ไขปัญหาตามข้อร้องทุกข์ของกลุ่มผู้ประกอบการรถแท็กซี่จำนวน 259 คน</p>
      <figure>
        <img src="https://www.innnews.co.th/wp-content/uploads/2019/11/9043.jpg"/>
      </figure>
      <p>สำหรับการผลประชุมหารือในครั้งนี้ได้มีแนวทางในการดำเนินการ คือ มอบหมายสำนักงานยุติธรรมจังหวัดภูเก็ต ประสาน นายนัทธี ถิ่นสาคู สมาชิกสภาผู้แทนราษฎร จังหวัดภูเก็ต เขต 2 ยื่นหนังสือขอความเป็นธรรมต่อสำนักงานอัยการสูงสุดแทนกลุ่มผู้ประกอบการรถแท็กซี่ พร้อมทั้ง มอบหมายสำนักงานยุติธรรมจังหวัดภูเก็ต ประสานให้ความช่วยเหลือเรื่องหลักประกันการปล่อยตัวชั่วคราวจากกองทุนยุติธรรม และทาง จังหวัดภูเก็ตจะดำเนินการจัดสถานที่จอดรถสาธารณะ ให้เกิดความเป็นระเบียบเรียบร้อย เพื่อส่งเสริมการท่องเที่ยวของจังหวัดภูเก็ต</p>
      <p>นายสามารถ กล่าวว่า วันนี้ ได้มารับฟังข้อมูลข้อเท็จจริงแล้ว ทำให้เข้าใจปัญหา และความเดือดร้อนของผู้ประกอบการรถแท็กซี่จำนวน 259 คน ซึ่งตนเองได้รับมอบหมายจาก รัฐมนตรีว่าการกระทรวงยุติธรรม ให้ลงมาช่วยแก้ไขปัญหาให้ประชาชน ที่ได้รับความเดือดร้อน ตามนโยบาย ยุติธรรมเชิงรุก สร้างสุขให้ประชาชน ซึ่งเรื่องนี้ พล.อ.ประยุทธ์ จันทร์โอชา นายกรัฐมนตรี ได้มีบัญชาให้เร่งแก้ไขปัญหาความเดือดร้อนของ ประชาชนในทุกเรื่อง ซึ่งเรื่องเกี่ยวข้องกับกระบวนการยุติธรรมเป็นหน้าที่ของกระทรวงยุติธรรมที่ต้องช่วยเหลืออำนวยความยุติธรรมให้กับพ่อแม่พี่น้องประชาชน</p>
      <figure>
        <img src="https://www.innnews.co.th/wp-content/uploads/2019/11/9039.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/49675.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/9028.jpg"/>
      </figure>
    </article>
  </body>
</html>