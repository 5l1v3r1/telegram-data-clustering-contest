<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/bokrecensioner/3-x-bocker-om-kanslor/"/>
    <meta property="og:site_name" content="DN.SE"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="3 x böcker om känslor"/>
    <meta property="og:description" content="Calle Stenbäck skriver om ilska, Beatrice Alemagna om förundran och Chris Haughton om rädsla i tre nya barnböcker."/>
  </head>
  <body>
    <article>
      <h1>3 x böcker om känslor</h1>
      <address><time datetime="2019-11-29T14:00:00+00:00">29 Nov 2019, 14:00</time> by <a rel="author" href="https://www.dn.se/av/alexandra-sundqvist/" target="_blank">Alexandra Sundqvist</a></address>
      <p>
        <b>Calle Stenbäck skriver om ilska, Beatrice Alemagna om förundran och Chris Haughton om rädsla i tre nya barnböcker. Alexandra Sundqvist har läst böckerna.</b>
      </p>
      <p>
        <b>Calle Stenbäck: ”Ibland är jag arg!”</b>
      </p>
      <p>
        <i>Natur &amp; Kultur</i>
      </p>
      <p>Om <b>ilska</b> handlar Calle Stenbäcks första bilderbok. Den vita och vildsinta, ibland förlösande eller berättigade. Att vara arg kan vara läskigt, men sällan farligt. Mamma och pappa kan bli arga på varandra, men sedan säger de förlåt. Mormor boxas för att få utlopp för sin ilska, farfar räknar till tio för att ta udden av sin. Med precisa pennstreck och en charmigt undflyende blyerts avväpnar Stenbäck den kanske mest intensiva känslan av alla. En manual med konstnärlig verkshöjd för människor, stora som små.</p>
      <p>
        <b>Beatrice Alemagna: ”Sånt som försvinner”</b>
      </p>
      <p>
        <i>Mirando Bok</i>
      </p>
      <p>Det är mycket som försvinner, som förändras, som kommer och går. Sådant är livet och livet är fyllt av alldagliga, men vackra stunder. En fågel lyfter, såsom såpbubblan och musiken. Ångan från nybryggt kaffe skingras. Ett skrapsår läker. Bara så där. Kring <b>förundran</b> kretsar italienska bilderboksskaparen Beatrice Alemagnas färgsprakande närstudie av de små tingens rörelse. Boken är en hyllning till de vardagliga, knappt märkbara ögonblicken och deras skiftningar – liksom till bilderbokens möjligheter och många lager.</p>
      <p>
        <b>Chris Haughton: ”Var inte rädd, Lilla krabban”</b>
      </p>
      <p>
        <i>Lilla Piratförlaget</i>
      </p>
      <p>Havet är stort och Lilla krabban är pytteliten. Och är man så liten att även en vattenpöl framstår som spatiös är havet främst lockande i tanken. Från första parkett på en klippkant är vågorna jättelika och monstruösa. ”Jag tycker att det räcker med havet nu”, säger Lilla krabban till Jättestora krabban, som lovar att det finns en hel värld att upptäcka på andra sidan vågorna. På andra sidan <b>rädslan</b>. Om att lämna sin bekvämlighetszon och kasta sig ut handlar detta grafiska, men färg- och känslodrivna undervattensäventyr.</p>
      <p>Läs fler<a href="https://www.dn.se/av/alexandra-sundqvist/"> texter av Alexandra Sundqvist </a>och fler av <a href="https://www.dn.se/om/barnbocker/">DN:s barnboksrecensioner</a> </p>
    </article>
  </body>
</html>