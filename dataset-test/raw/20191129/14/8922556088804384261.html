<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/uppgift-maltas-premiarminister-avgar-5462750.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T14:31:34+00:00"/>
    <meta property="og:title" content="Uppgift: Maltas premiärminister avgår"/>
    <meta property="og:description" content="Malta Utredningen av mordet på journalisten Daphne Caruana Galizia har fått marken att skälva under hans regering.Nu uppges Maltas premiärminister Joseph Muscat vara på väg att avgå."/>
  </head>
  <body>
    <article>
      <h1>Uppgift: Maltas premiärminister avgår</h1>
      <h2>Malta Utredningen av mordet på journalisten Daphne Caruana Galizia har fått marken att skälva under hans regering.Nu uppges Maltas premiärminister Joseph Muscat vara på väg att avgå.</h2>
      <address><time datetime="2019-11-29T14:31:34+00:00">29 Nov 2019, 14:31</time> by <a rel="author">TT</a></address>
      <figure>
        <img src="https://img10.ntm.eu/unt/public/img/5462751/1129153503/maltas-premiarminister-joseph?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Jonathan Borg/AP/TT | Maltas premiärminister Joseph Muscat. Bilden är tagen den 20 november.</figcaption>
      </figure>
      <p>Muscat har berättat för flera kollegor att han kommer att avgå och träffade tidigare på fredagen också landets president, rapporterar den maltesiska tidningen <a href="https://timesofmalta.com/articles/view/joseph-muscat-expected-to-step-down-imminently.753565">Times of Malta</a> , baserat på källuppgifter.</p>
      <p>Omfattande protester har krävt Muscats avgång sedan utredningen av mordet på journalisten Daphne Caruana Galizia trappats upp, med uppgifter som på olika sätt blandat in regeringstjänstemän och statsråd.</p>
      <p>Regeringens tidigare stabschef Keith Schembri, som också är nära vän till premiärminister Muscat, avgick tidigare i veckan och greps kort därpå av polis. Han släpptes sedan på torsdagen och nekar till inblandning i mordet.</p>
      <p>Den inflytelserika affärsmannen Yorgen Fenech, som greps förra veckan när han var på väg att lämna landet, beskrivs nu som huvudmisstänkt. Under den senaste veckan har det rapporterats hur han har ekonomiska kopplingar till den före detta stabschefen och de två ministrar som också har avgått.</p>
      <p>Fenech har begärt nåd i utbyte mot att han berättar vad han vet om mordet, men regeringen har nekat honom detta.</p>
      <p>Enligt Times of Maltas källor kommer Fenech formellt att anklagas för mordet i en domstol, varpå Joseph Muscat kommer att meddela sin avgång i ett tv-sänt tal.</p>
      <p>Daphne Caruana Galizia var en av Maltas mest framstående journalister som granskade önationens korruption. Hon dödades i ett bilbombsattentat i oktober 2017 och tre personer misstänks sedan tidigare för själva mordet. Utredningen av vem som beställde mordet tog ny fart först nyligen.</p>
    </article>
  </body>
</html>