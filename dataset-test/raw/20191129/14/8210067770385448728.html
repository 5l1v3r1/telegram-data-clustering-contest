<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11028859"/>
    <meta property="og:site_name" content="TV 2"/>
    <meta property="article:published_time" content="2019-11-29T14:22:21+00:00"/>
    <meta property="og:title" content="terrorangrepet i London:Flere skadd og to drept"/>
    <meta property="og:description" content="To personer er drept og flere er skadet etter et terrorangrep på London Bridge fredag ettermiddag. Gjerningsmannen er skutt og drept av politiet."/>
  </head>
  <body>
    <article>
      <h1>terrorangrepet i London:Flere skadd og to drept</h1>
      <h2>To personer er drept og flere er skadet etter et terrorangrep på London Bridge fredag ettermiddag. Gjerningsmannen er skutt og drept av politiet.</h2>
      <address><time datetime="2019-11-29T14:22:21+00:00">29 Nov 2019, 14:22</time> by <a rel="author" href="mailto:yngve.olaussen@tv2.no" target="_blank">Yngve Olaussen , Edvard Ruggesæter Ertesvåg</a></address>
      <p>
        <b>SISTE: To personer er bekreftet drept i angrepet, ifølge <a href="https://www.bbc.com/news/uk-50604781?ns_source=twitter&amp;ns_linkname=news_central&amp;ns_campaign=bbc_breaking&amp;ns_mchannel=social">BBC</a>. Det får kanalen bekreftet fra en kilde.</b>
      </p>
      <p>Verken britiske myndigheter eller politiet har så langt gått ut med tall på antall skadde eller omkomne.</p>
      <p>Politiet bekrefter at den mistenkte gjerningsmannen er skutt og drept.</p>
      <p>– Jeg kan nå bekrefte at dette er blitt erklært som en terrorhendelse, sa assisterende politisjef Neil Basu under en pressekonferanse fredag.</p>
      <p>Basu sier at de fikk meldinger om at gjerningsmannen hadde eksplosiver festet på seg. Disse viste seg imidlertid å være falske.</p>
      <p>– Flere personer ble skadet i hendelsen. Vi vil komme med en oppdatering på tilstanden til disse så snart vi kan, sier Basu.</p>
      <p>Flere britiske medier meldte tidligere at totalt fem personer ble skadet, hvorav flere alvorlig. Senere tall tyder på at minst ti personer kan ha blitt skadet, men det har foreløpig ikke kommet noen bekreftede tall fra myndighetene.</p>
      <h3>Overrumplet gjerningsmannen</h3>
      <p>London-politiet ble kalt ut på knivstikkingen ved London Bridge like før klokken 15 norsk tid.</p>
      <p><a href="https://www.bbc.com/news/uk-50604781">BBC</a>-reporter John McManus på stedet meldte å ha hørt to skudd bli avfyrt, og at han hadde sett en person liggende på bakken.</p>
      <p>Han rapporterer også å ha sett en gruppe menn som var involvert i en slåsskamp på broen. Ifølge ham skal én mann ha blitt angrepet av flere andre menn, før politiet ankom og skudd ble avfyrt.</p>
      <figure>
        <img src="https://www.cdn.tv2.no/images?imageId=11028992&amp;x=0&amp;y=0&amp;cropw=100&amp;croph=91.295546558704&amp;width=293&amp;height=452&amp;compression=80"/>
        <figcaption>KNIV: Dette skjermbildet fra en video på sosiale medier viser en mann som ser ut til å holde en stor kniv. Mannen rygger vekk fra klyngen med folk der den antatte gjerningsmannen har blitt tatt kontroll på, og ser ut til å ha tatt kniven fra gjerningsmannen. Foto: Twitter</figcaption>
      </figure>
      <p>
        <b>Én video på sosiale medier viser en stor gruppe menn som står eller ligger over det som er den antatte gjerningsmannen. Politiet ankommer stedet og river menneskene av ham, før de selv skyter mannen som ligger på bakken i det han prøver å komme seg opp.</b>
      </p>
      <p>Videoen viser også en mann som rygger raskt vekk fra klyngen med folk. Han later til å holde en stor kniv i hånda, og var blant mennene som så ut til å ha vært med på avvæpne den antatte gjerningsmannen.</p>
      <p>London Ambulance Service betegner situasjonen som en stor hendelse, og har flere mannskaper på stedet. Publikum bes om å holde seg unna området.</p>
      <p>London Bridge er avstengt av politiet. Også Borough Market, som ligger like ved, er avstengt. Flere personer som befant seg her sier de ble holdt innendørs av politiet i en stund mens hendelsen pågikk.</p>
      <h3>– Løp mot fare</h3>
      <p>London-ordfører Sadiq Khan har sett videoen, og takker de som bidro til å stanse gjerningsmannen, både nødetatene og sivile.</p>
    </article>
  </body>
</html>