<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/doprava-a-logistika/babisuv-fond-hartenberg-nakupoval-ziskal-srbske-statni-opravny-letadel-1364678"/>
    <meta property="og:site_name" content="E15.cz"/>
    <meta property="article:published_time" content="2019-11-29T14:15:00+00:00"/>
    <meta property="og:title" content="Babišův fond Hartenberg nakupoval. Získal srbské státní opravny letadel"/>
    <meta property="og:description" content="Fond Hartenberg ze svěřenských fondů premiéra Andreje Babiše koupil významné srbské opravny letadel Jat Tehnika. Akvizici učinil prostřednictvím stejně zaměřené polské společnosti Avia Prime, v níž má Hartenberg většinový podíl. Serveru E15.cz to potvrdil ředitel Hartenbergu Jozef Janov. Opravny byly dosud státním podnikem. "/>
  </head>
  <body>
    <article>
      <h1>Babišův fond Hartenberg nakupoval. Získal srbské státní opravny letadel</h1>
      <address><time datetime="2019-11-29T14:15:00+00:00">29 Nov 2019, 14:15</time> by <a rel="author">Daniel Novák</a></address>
      <p>
        <b>Fond Hartenberg ze svěřenských fondů premiéra Andreje Babiše koupil významné srbské opravny letadel Jat Tehnika. Akvizici učinil prostřednictvím stejně zaměřené polské společnosti Avia Prime, v níž má Hartenberg většinový podíl. Serveru E15.cz to potvrdil ředitel Hartenbergu Jozef Janov. Opravny byly dosud státním podnikem. </b>
      </p>
      <p>Srbská vláda požadovala za podnik původně nejméně 523 milionů korun. Žádná ze stran transakce cenu aktuálního obchodu nezveřejnila. Podle informací E15.cz zaplatila Avia Prime za podnik vyšší stovky milionů korun. </p>
      <p>Loňské tržby firmy činily loni v přepočtu 609 milionů korun. Zisk byl jen těsně nad nulou. Privatizační proces společnosti Jat Tehnika začal letos v létě. Transakci ještě musí schválit srbský antimonopolní úřad.</p>
      <p>„Zmíněná akvizice je první transakcí Hartenbergu v Srbsku. Vstup na nový trh otevírá taky nové možnosti pro růst našich ostatních dceřiných společnosti. Akvizicí Jat Tehnika upevňuje Avia Prime svou pozici a stává se jedním z největších nezávislých opravárenských skupin ve střední a východní Evropě,“ uvedl Dejan Kostić, investiční manažer Hartenbergu.</p>
      <related>
        <a href="https://www.e15.cz/byznys/reality-a-stavebnictvi/stoletou-prazskou-tovarnu-nahradi-byty-za-dve-miliardy-1364644"/>
      </related>
      <p>Jat Tehnika sídlí na hlavním bělehradském letišti Nikoly Tesly. Společnost má mimo jiné certifikáty k údržbě všech variant letadel Boeing 737 nebo starších airbusů A320. V podniku pracuje 800 zaměstnanců.</p>
      <p>Po dokončení transakce v Srbsku budou patřit do skupiny Avia Prime tři společnosti. Kromě podniku Linetech v Polsku a srbského přírůstku to je ještě slovinská firma Adria Tehnika. Kombinované portfolio zákazníků bude tvořit více než 100 leteckých společností a provozovatelů. Celková kapacita hangárů ve čtyřech lokalitách je 50 tisíc metrů čtverečních. Očekávané letošní tržby Avia Prime, ještě bez srbské akvizice, mají převýšit 1,5 miliardy korun.</p>
      <p>Podle Daniela Janečka, experta na fúze a akvizice z PwC Česká republika, se tuzemští investoři v poslední době stále více poohlížejí po expanzi do zahraničí. „Rozšiřuje se také okruh českých firem, které si troufají na akvizici v zahraničí, a nejde už jen o ty největší společnosti, jako ČEZ, EPH nebo KKCG, ale stále častěji také o menší společnosti. Častěji také vyrážejí na nákupy do zahraničí české fondy soukromého kapitálu,“ popisuje Janeček s tím, že důvody pro akvizice v cizině může být obecně například snaha najít nové výrobní kapacity včetně zaměstnanců, protože v tuzemsku je jich nedostatek.</p>
      <p>Fond Hartenberg je široce rozkročený do několika oborů. Mezi klíčová zainvestovaná odvětví patří celoevropská síť reprodukčních klinik FutureLife. V poslední době je fond aktivní též v retailu. Koupil síť květinářství Flamengo a středoevropského prodejce spodního prádla Astratex. Do holdingu Hartenberg patří rovněž biotechnologická společnost Imunoglukan nebo polský výrobce zdravých potravin Good Food.</p>
      <p> </p>
      <related>
        <h4>Související články</h4>
        <a href="https://www.e15.cz/byznys/reality-a-stavebnictvi/babisuv-fond-hartenberg-prodal-svou-prvni-realitni-investici-1355149"/>
        <a href="https://www.e15.cz/byznys/finance-a-bankovnictvi/nejen-babis-bohati-objevili-sverenske-fondy-1356873"/>
        <a href="https://www.e15.cz/domaci/babis-horacek-janecek-a-dalsi-zajem-o-sverenske-fondy-prudce-roste-1361257"/>
        <a href="https://www.e15.cz/finexpert/vydelavame/sverenske-fondy-ziskavaji-na-oblibe-ke-konci-roku-by-jich-mohlo-byt-okolo-trech-tisic-1362718"/>
        <a href="https://www.e15.cz/byznys/finance-a-bankovnictvi/sverenske-fondy-jen-naoko-jejich-vyznamnemu-zrizovateli-je-v-patach-regulator-1363760"/>
      </related>
    </article>
  </body>
</html>