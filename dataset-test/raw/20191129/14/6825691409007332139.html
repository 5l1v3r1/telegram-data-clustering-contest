<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/laisvalaikis-ir-kultura/zvaigzdes-ir-pramogos/lietuvos-balso-senjorai-dalyvis-isitikines-kad-yra-garsios-dainininkes-sunus-941874"/>
    <meta property="og:site_name" content="Kauno diena"/>
    <meta property="article:published_time" content="2019-11-29T14:32:00+00:00"/>
    <meta property="og:title" content="„Lietuvos balso. Senjorai“ dalyvis įsitikinęs, kad yra garsios dainininkės sūnus"/>
    <meta property="og:description" content="Jau šį sekmadienį griausmingai startavusiame projekte „Lietuvos balsas. Senjorai“ nustebins talentingi, spalvingi ir ekstravagantiški dalyviai, sugebantys žavėti ne tik savo pasirodymais scenoje, bet ir istorijomis."/>
  </head>
  <body>
    <article>
      <h1>„Lietuvos balso. Senjorai“ dalyvis įsitikinęs, kad yra garsios dainininkės sūnus</h1>
      <address><time datetime="2019-11-29T14:32:00+00:00">29 Nov 2019, 14:32</time> by <a rel="author">Kauno.diena.lt inf.</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/balsas_1.jpg?itok=4AVmhQVS"/>
          <figcaption>Arvydas Griškevičius ir Beatričė Grincevičiūtė – LNK arch. nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/beatrice-368x500.jpg?itok=bgoWOhse"/>
          <figcaption>„Lietuvos balso. Senjorai“ dalyvis įsitikinęs, kad yra garsios dainininkės sūnus – LNK arch.nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/190627_tv-468.jpg?itok=b1HzekAV"/>
          <figcaption>„Lietuvos balso. Senjorai“ dalyvis įsitikinęs, kad yra garsios dainininkės sūnus – LNK arch.nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/190627_tv-469.jpg?itok=eMVIWDaK"/>
          <figcaption>„Lietuvos balso. Senjorai“ dalyvis įsitikinęs, kad yra garsios dainininkės sūnus – LNK arch.nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/190627_tv-471.jpg?itok=7GkFGYRY"/>
          <figcaption>„Lietuvos balso. Senjorai“ dalyvis įsitikinęs, kad yra garsios dainininkės sūnus – LNK arch.nuotr.</figcaption>
        </figure>
      </slideshow>
      <p>
        <b>Jau šį sekmadienį griausmingai startavusiame projekte „Lietuvos balsas. Senjorai“ nustebins talentingi, spalvingi ir ekstravagantiški dalyviai, sugebantys žavėti ne tik savo pasirodymais scenoje, bet ir istorijomis.</b>
      </p>
      <p>Vienas ryškiausių būsimos laidos dalyvių – Arvydas Griškevičius. Visą gyvenimą muzikuojantis vyras nesidrovi pasigirti ne viena muzikos ir dainų konkursuose laimėta prizine vieta, išskirtiniais instrumentų valdymo sugebėjimais ir spalvingu muzikanto gyvenimu.</p>
      <p>„Visą gyvenimą gyvenu tik iš muzikos. Vestuvės, krikštynos, gimtadieniai ir mergvakariai – dainuoju ir groju visuose šalies baliuose, miesto šventėse ir renginiuose. Trumpiau, kur tik įmanoma, ten ir dalyvauju. Tai mano duona ir man gera tuo užsiimti. Gimiau turėdamas gerą klausą,  nuo mažų dienų negalėjau atsiplėšti nuo muzikos. Galiu pasigirti, kad pats moku groti net septyniolika skirtingų muzikos instrumentų, nuo gitaros, pučiamųjų iki fortepijono ar net lūpinės armonikėlės. Kur jūs dar tokių žmonių rasite“, – juokiasi išskirtinės charizmos dalyvis.</p>
      <p>Tačiau prieš kameras atsivėręs vyras, kūrybinę komandą nustebino ne tik savo talentais ir meile muzikai, bet ir išskirtine gyvenimo istorija. Arvydas gimė aklas ir nuo mažų dienų augo vaikų namuose. Tačiau senjoras iki šiol yra įsitikinęs, jog šį aklumą jis paveldėjo neva iš savo biologinės motinos, praeityje garsios aklos dainininkės Beatričės Grincevičiūtės.</p>
      <p>„Daug kas gali nepatikėti, bet aš esu jos sūnus. Ji mane lankė ir darželyje, atvažiuodavo pakoncertuoti, po rublį palikdavo ir dovanų padovanojo. Dievulis atėmė akis, bet davė muziką. Gimiau aklas ir atsigimiau grynai į Grincevičiūtę. Ji mane ir internate lankė, gaila, kad neišsaugojau nuotraukų, bet tai sunku padaryti, kai augi ne šeimoje“,– prisiminimais dalinasi Arvydas.</p>
      <p>Visada pozityvus ir išskirtinį humoro jausmą turintis dalyvis neliko nepastebėtas ir projekto mokytojų. Juoko po kiekvieno dalyvio sakinio negalėję tvardyti mokytojai, jame įžvelgė ir daugiau talentų.</p>
      <p>„Aš tikrai manau, kad humoro jausmas yra vienintelis būdas šiame pasaulyje išgyventi. O Arvydui aš išvis pasiūlyčiau gal mažiau dainuoti, o sugalvoti kokį nors „stand up‘ą“ ir su juo užimti scenas. Jis turi tokį humoro jausmą, kurio mes visi ilgimės. Jis tiesiog fantastiškas žmogus“, – susižavėjimo dalyvio talentu ir humoro jausmu neslepia Inga Jankauskaitė.</p>
      <p>Visus mokytojus scenoje pribloškęs dalyvis ir jautri jo gyvenimo istorija  – jau šį sekmadienį, 19.30 val. laidoje „Lietuvos balsas. Senjorai“ per LNK.</p>
    </article>
  </body>
</html>