<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/29/il-papa-contro-leutanasia-non-ha-basi-giuridiche_3457b203-dbdd-4388-9d72-58ac170ea88d.html"/>
    <meta property="og:site_name" content="ANSA.it"/>
    <meta property="article:published_time" content="2019-11-29T14:35:23+00:00"/>
    <meta property="og:title" content="Papa Francesco contro l'eutanasia, 'non ha basi giuridiche'"/>
    <meta property="og:description" content="'Il diritto di morire è stato inventato da una giurisprudenza creativa'. Lo ha detto Francesco nell'udienza ai membri del Centro Studi &quot;Rosario Livatino&quot; (ANSA)"/>
  </head>
  <body>
    <article>
      <h1>Papa Francesco contro l'eutanasia, 'non ha basi giuridiche'</h1>
      <h2>'Il diritto di morire è stato inventato da una giurisprudenza creativa'</h2>
      <address><time datetime="2019-11-29T14:35:23+00:00">29 Nov 2019, 14:35</time> by <a rel="author">Redazione ANSA</a></address>
      <p>Il <b>"diritto di morire"</b> sostenuto da alcune sentenze è "privo di qualsiasi fondamento giuridico" ed è stato <b>inventato da una giurisprudenza "che si autodefinisce creativa"</b>. Lo ha detto papa Francesco nell'udienza ai membri del Centro Studi "Rosario Livatino" denunciando "lo sconfinamento del giudice in ambiti non propri, soprattutto nelle materie dei 'nuovi diritti'".</p>
      <p>'L'attualità di Rosario Livatino è sorprendente, perché coglie i segni di quel che sarebbe emerso con maggiore evidenza nei decenni seguenti, non soltanto in Italia, cioè la <b>giustificazione dello sconfinamento del giudice in ambiti non propri</b>, soprattutto nelle materie dei cosiddetti 'nuovi diritti', con sentenze che sembrano preoccupate di esaudire desideri sempre nuovi, disancorati da ogni limite oggettivo", ha aggiunto il Pontefice.</p>
      <p>Per Francesco, il magistrato ucciso dalla mafia il 21 settembre 1990 a 38 anni - e "per il quale si è concluso positivamente il processo diocesano di beatificazione - <b>continua ad essere</b> <b>un esempio</b>, anzitutto per coloro che svolgono l'impegnativo e complicato lavoro di giudice". Livatino, ha proseguito il Pontefice, " è un esempio non soltanto per i magistrati, ma per tutti coloro che operano nel campo del diritto: <b>per la coerenza tra la sua fede e il suo impegno di lavoro</b>, e per l'attualità delle sue riflessioni".</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>