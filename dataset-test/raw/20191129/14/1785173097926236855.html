<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/bogdan-aurescu-convorbire-cu-omologul-din-albania-ministrul-roman-a-transmis-ca-se-analizeaza-posibilitati-suplimentare-de-ajutorare-1922404529462019111419185242"/>
    <meta property="og:site_name" content="News.ro"/>
    <meta property="article:published_time" content="2019-11-29T14:45:46+00:00"/>
    <meta property="og:title" content="Bogdan Aurescu, convorbire cu omologul din Albania/ Ministrul român a transmis că se analizează posibilităţi suplimentare de ajutorare"/>
    <meta property="og:description" content="Ministrul afacerilor externe Bogdan Aurescu a avut, vineri, o convorbire telefonică cu ministrul-în exerciţiu pentru Europa şi afaceri externe din Republica Albania, Gent Cakaj, la iniţiativa acestuia. Aurescu a transmis că se analizează posibilităţi suplimentare de ajutorare."/>
  </head>
  <body>
    <article>
      <h1>Bogdan Aurescu, convorbire cu omologul din Albania/ Ministrul român a transmis că se analizează posibilităţi suplimentare de ajutorare</h1>
      <address><time datetime="2019-11-29T14:45:46+00:00">29 Nov 2019, 14:45</time> by <a rel="author">News.ro</a></address>
      <p>
        <b>Ministrul afacerilor externe Bogdan Aurescu a avut, vineri, o convorbire telefonică cu ministrul-în exerciţiu pentru Europa şi afaceri externe din Republica Albania, Gent Cakaj, la iniţiativa acestuia. Aurescu a transmis că se analizează posibilităţi suplimentare de ajutorare.</b>
      </p>
      <p>Potrivit MInisterului Afacerilor Externe (MAE), oficialul albanez a adresat mulţumiri deosebite României pentru ajutorul de urgenţă acordat de România prin intervenţia echipei de salvare-căutare din România, care a fost deosebit de utilă.</p>
      <p>Ministrul Gent Cakaj a solicitat sprijinul României şi în eforturile de gestionare a efectelor cutremurului şi de reconstrucţie care vor urma.</p>
      <p>Totodată, a informat despre posibilitatea organizării unei conferinţe internaţionale a donatorilor pentru Republica Albania.</p>
      <p>”Ministrul Bogdan Aurescu a reiterat mesajul de solidaritate cu poporul albanez şi condoleanţe pentru familiile zecilor de persoane decedate şi de însănătoşire grabnică pentru sutele de persoane rănite în urma cutremurului din 26 noiembrie 2019. A exprimat disponibilitatea de continuare a sprijinului ţării noastre şi în perioada următoare şi a transmis omologului albanez că la nivelul Guvernului României sunt în curs de analiză modalităţi de asistenţă suplimentară ale României pentru R. Albania”, a transmis MAE.</p>
      <p>Bilanţul cutremurului din 26 noiembrie 2019 din Albania se ridică la 49 de persoane decedate şi peste 750 de răniţi, alături de importante pagube materiale.</p>
      <p>În şedinţa de Guvern de joi, Bogdan Aurescu a solicitat o discuţie preliminară pentru acordarea unui sprijin financiar pentru Albania, în urma cutremurului, fiind transmisă o solicitare în acest sens de către autoritţile din ţara respectivă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>