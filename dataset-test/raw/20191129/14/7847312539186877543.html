<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/historia/475323-ipn-zlokalizowal-we-lwowie-mogile-zolnierzy-wrzesnia-1939-r"/>
    <meta property="og:site_name" content="wPolityce.pl"/>
    <meta property="article:published_time" content="2019-11-29T14:45:15+00:00"/>
    <meta property="og:title" content="IPN zlokalizował we Lwowie zbiorową mogiłę żołnierzy września 1939 r.! Świadczą o tym odnalezione elementy umundurowania"/>
    <meta property="og:description" content="&quot;IPN we Lwowie na Ukrainie zlokalizował zbiorową mogiłę, w której spoczywają polscy żołnierze września 1939 r.&quot; - podało Biuro Poszukiwań i Identyfikacji IPN."/>
  </head>
  <body>
    <article>
      <h1>IPN zlokalizował we Lwowie zbiorową mogiłę żołnierzy września 1939 r.! Świadczą o tym odnalezione elementy umundurowania</h1>
      <address><time datetime="2019-11-29T14:45:15+00:00">29 Nov 2019, 14:45</time> by <a rel="author" href="https://wpolityce.pl/autorzy/153-dodatek-historyczny" target="_blank">DODATEK HISTORYCZNY</a></address>
      <blockquote>
        <b>IPN we Lwowie na Ukrainie zlokalizował zbiorową mogiłę, w której spoczywają polscy żołnierze września 1939 r.</b>
      </blockquote>
      <p>— podało w piątek Biuro Poszukiwań i Identyfikacji IPN. Świadczą o tym odnalezione elementy umundurowania, masek przeciwgazowych czy pasów wojskowych.</p>
      <p>Prace Biura Poszukiwań i Identyfikacji IPN, które trwały od 19 do 26 listopada, były prowadzone na dawnym cmentarzu na Zboiskach (północnej dzielnicy miasta, która przed wojną była podlwowską wsią), wspólnie z Towarzystwem „Ukraińska Pamięć” ze Lwowa. Poszukiwania miały na celu odnalezienie mogiły polskich żołnierzy, którzy bronili Lwowa we wrześniu 1939 r. przed atakującym miasto Wehrmachtem.</p>
      <blockquote>W wyniku przeprowadzonych prac zlokalizowano zbiorową mogiłę, w której spoczywają polscy żołnierze września 1939 roku, o czym świadczą licznie odnalezione przedmioty (elementy odzieży, umundurowania, fragmenty masek przeciwgazowych, pasów wojskowych, a także guzików, monet i innych przedmiotów). Jama grobowa znajduje się w południowej części cmentarza, w niedalekiej odległości od polskiego upamiętnienia poświęconego „wrześniowcom”</blockquote>
      <p>— podało Biuro.</p>
      <p>Biuro Poszukiwań i Identyfikacji IPN, którego pracami kieruje wiceprezes IPN Krzysztof Szwagrzyk, poinformowało też, że planuje wiosną 2020 r. przeprowadzić ekshumację odnalezionych na Zboiskach żołnierzy, a następnie zorganizować im uroczysty pogrzeb.</p>
      <blockquote>Wniosek o wyrażenie zgody na przeprowadzenie tych działań zostanie wystosowany do władz ukraińskich w najbliższych tygodniach</blockquote>
      <p>— zapowiedziano w komunikacie.</p>
      <p>Biuro podkreśliło także atmosferę merytorycznej współpracy z władzami obwodu i miasta Lwowa, przy wsparciu - jak zaznaczyło - przedstawicieli Ministerstwa Kultury i Dziedzictwa Narodowego oraz polskiej dyplomacji w Kijowie i Lwowie. Polski resort kultury - po zlikwidowaniu w 2016 r. Rady Ochrony Pamięci Walk i Męczeństwa - jest stroną polsko-ukraińskiej umowy z 1994 r. o ochronie miejsc pamięci i spoczynku ofiar wojen i represji politycznych.</p>
      <p>Poszukiwania IPN we Lwowie były pierwszymi po ponad dwuletnich staraniach polskich władz o odblokowanie ukraińskiego moratorium na poszukiwania polskich ofiar z okresu II wojny światowej. Polsko-ukraiński spór wokół zakazu prowadzenia prac IPN na terytorium Ukrainy kładł się cieniem na relacje obu krajów. Przełom nastąpił podczas wizyty nowego prezydenta Ukrainy Wołodymyra Zełenskiego w Polsce na przełomie sierpnia i września br. w związku z 80-leciem wybuchu II wojny światowej; po rozmowie z prezydentem Andrzejem Dudą przywódca ukraińskiego państwa zapowiedział zniesienie moratorium.</p>
      <p>Sprawę tę omawiał na początku listopada br. Komitet Konsultacyjny prezydentów Polski i Ukrainy; stronę polską reprezentował szef gabinetu prezydenta Krzysztof Szczerski, który poinformował wówczas o zgodzie ukraińskiego resortu kultury na przeprowadzenie prac IPN we Lwowie w dwóch miejscach - w dzielnicach Zboiska i Hołosko. W piątek Biuro IPN zaznaczyło, że porozumienie to potwierdziła także lwowska obwodowa administracja państwowa.</p>
      <p>Specjaliści IPN zamierzają przeprowadzić na Ukrainie poszukiwania szczątków ofiar II wojny światowej w kilkunastu miejscach. Prace archeologiczne mają dotyczyć nie tylko miejsc związanych z wojną obronną Polski (w obronie II RP ginęli również Ukraińcy, którzy służyli w Wojsku Polskim), ale również np. Ostrówek (dot. ofiar zbrodni wołyńskiej), miejscowości Tynne (dot. żołnierzy Korpusu Ochrony Pogranicza, którzy zginęli w walce z Sowietami po 17 września 1939 r.). We Lwowie IPN chce również potwierdzić informacje o lokalizacji mogiły polskich żołnierzy z 1939 r. w dzielnicy Hołosko, która odkryli specjaliści zlikwidowanej w 2016 r. Rady Ochrony Pamięci Walk i Męczeństwa, obecnie pracujący w Ministerstwie Kultury i Dziedzictwa Narodowego.</p>
      <p>IPN od wielu lat w Polsce, a od ponad dwóch lat także poza granicami kraju, m.in. na Litwie, w Gruzji i w Niemczech, poszukuje tajnych miejsc pochówków ofiar totalitaryzmu - nie tylko sowieckiego, ale także niemieckiego nazizmu. W tym samym celu IPN miał udać się w 2017 r. na Ukrainę, jednak na przeszkodzie stanął zakaz, który władze tego kraju wydały, wykorzystując jako pretekst demontaż nielegalnego pomnika UPA w Hruszowicach na Podkarpaciu.</p>
      <p>as/PAP</p>
    </article>
  </body>
</html>