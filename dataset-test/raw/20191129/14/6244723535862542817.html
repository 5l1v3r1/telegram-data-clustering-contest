<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/tylko-w-onecie/decyzja-sedziego-juszczyszyna-w-mocy-kancelaria-sejmu-ma-przeslac-listy-poparcia-do/z5fer5z"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T14:50:10+00:00"/>
    <meta property="og:title" content="Sąd Okręgowy w Olsztynie: Decyzja sędziego Juszczyszyna pozostaje w mocy. Kancelaria Sejmu ma czas do wtorku​"/>
    <meta property="og:description" content="Niezależnie od wszczętego dziś przez rzecznika dyscyplinarnego postępowania wobec sędziego Pawła Juszczyszyna oraz zawieszenia go w obowiązkach przez prezesa olsztyńskiego SO - jego decyzja dotycząca Kancelarii Sejmu pozostaje w mocy. - Postanowienie jest prawomocne i nie podlega zaskarżeniu - mówi nam sędzia Agnieszka Żegarska, rzeczniczka sądu. Sędzia podkreśla, że Kancelaria Sejmu ma do wtorku czas na przesłanie list poparcia do KRS."/>
  </head>
  <body>
    <article>
      <h1>Sąd Okręgowy w Olsztynie: Decyzja sędziego Juszczyszyna pozostaje w mocy. Kancelaria Sejmu ma czas do wtorku​</h1>
      <h2>Niezależnie od wszczętego dziś przez rzecznika dyscyplinarnego postępowania wobec sędziego Pawła Juszczyszyna oraz zawieszenia go w obowiązkach przez prezesa olsztyńskiego SO - jego decyzja dotycząca Kancelarii Sejmu pozostaje w mocy. - Postanowienie jest prawomocne i nie podlega zaskarżeniu - mówi nam sędzia Agnieszka Żegarska, rzeczniczka sądu. Sędzia podkreśla, że Kancelaria Sejmu ma do wtorku czas na przesłanie list poparcia do KRS.</h2>
      <address><time datetime="2019-11-29T14:50:10+00:00">29 Nov 2019, 14:50</time> by <a rel="author" href="https://wiadomosci.onet.pl/autorzy/magdalena-galczynska" target="_blank">Magdalena Gałczyńska</a></address>
      <ul>
        <li>Podejmując decyzję o zażądaniu list poparcia do KRS, sędzia Juszczyszyn powołał się na niedawny wyrok TSUE. Zaraz potem został odwołany z delegacji do Sądu Okręgowego</li>
        <li>Ministerstwo Sprawiedliwości informowało wówczas, że "takie działanie (sędziego -red.) stanowi niedopuszczalną ingerencję w działania konstytucyjnych organów oraz prowadzić może do chaosu i anarchii"​</li>
        <li>Dziś wobec sędziego Juszczyszyna wszczęto postępowanie dyscyplinarne, w którym zarzuca mu się "uchybienie godności urzędu". Prezes olsztyńskiego SO i członek nowej KRS Maciej Nawacki zawiesił sędziego w obowiązkach​</li>
      </ul>
      <p>Dokładnie dzień po wyroku unijnego Trybunału Sprawiedliwości, dotyczącego legalności nowej KRS oraz nowej Izby Dyscyplinarnej Sądu Najwyższego - sędzia z Olsztyna Paweł Juszczyszyn w prawomocnym postanowieniu zażądał od Kancelarii Sejmu przesłania do sądu list z nazwiskami osób, które poparły kandydatów do nowej Krajowej Rady.</p>
      <p>Ujawnienie list w czerwcu prawomocnym wyrokiem nakazał Naczelny Sąd Administracyjny, jednak tuż przed ostatecznym terminem zablokował to Prezes Urzędu Ochrony Danych Osobowych (były radny PiS-red.), który wszczął w tej sprawie postępowanie. Do dziś listy pozostają tajne. ​</p>
      <p>Sędzia Juszczyszyn pod rygorem grzywny zażądał przesłania ich do olsztyńskiego sądu, za co został natychmiast zdegradowany, czyli odwołany z delegacji do Sądu Okręgowego. Dziś zaś powołany przez Zbigniewa Ziobrę rzecznik dyscyplinarny <a href="https://wiadomosci.onet.pl/kraj/postepowanie-dyscyplinarne-przeciwko-sedziemu-juszczyszynowi-z-olsztyna/8d0nc1k">postawił mu zarzuty dyscyplinarne</a>.</p>
      <p>Dotyczą one - jak czytamy w komunikacie rzecznika, "uchybienia godności urzędu w szczególności przez przekroczenie uprawnień przy wydaniu postanowienia nakazującego Kancelarii Sejmu przedstawienia określonych dokumentów, a także nieuprawnione przekazanie przedstawicielom mediów ocen i twierdzeń związanych z pełnionym urzędem sędziowskim".​</p>
      <h3>Sędzia Juszczyszyn zawieszony</h3>
      <p>Dziś prezes olsztyńskiego Sądu Okręgowego oraz członek nowej Krajowej Rady Sądownictwa <a href="https://wiadomosci.onet.pl/tylko-w-onecie/krs-za-awansem-nawackiego-wbrew-opinii-wizytatora-i-srodowiska/fstbxg9">Maciej Nawacki </a>zdecydował, <a href="https://wiadomosci.onet.pl/kraj/olsztyn-sedzia-juszczyszyn-zawieszony-przez-prezesa-sadu-rejonowego/049lp4g">że na miesiąc zawiesi sędziego Juszczyszyna w pełnieniu obowiązków służbowych.</a> Co ze sprawami, które sędzia prowadził?</p>
      <p>- Kopia zarządzenia prezesa SO trafiła do IX Wydziału Cywilnego o godzinie 13.30 - mówi Onetowi rzeczniczka olsztyńskiego SO Agnieszka Żegarska. - Zarządzenie dotyczy natychmiastowej przerwy w wykonywaniu obowiązków służbowych przez sędziego Juszczyszyna w okresie od 29 listopada do 29 grudnia. Jednak prezes wydziału, w którym orzeka sędzia Juszczyszyn jest dziś nieobecny, więc decyzję dotyczącą tego, co stanie się z pozostałymi sprawami, które prowadził sędzia Juszczyszyn, zapadnie dopiero w poniedziałek - podkreśla.​</p>
      <p>Sędzia Żegarska zaznacza, że w mocy pozostaje prawomocne postanowienie sędziego Juszczyszyna o żądaniu z Kancelarii Sejmu list poparcia do KRS. - To jest prawomocne postanowienie, które nie podlega zaskarżeniu. Mamy informację, że Kancelaria odebrała jego odpis 26 listopada - wyjaśnia rzeczniczka olsztyńskiego SO. - Od tego dnia Kancelaria Sejmu ma siedem dni na wykonanie postanowienia sądu i jest to termin ciągły. To oznacza, że na przesłanie lub nadanie na poczcie dokumentów, których zażądał sąd Kancelaria Sejmu ma czas do wtroku, czyli do 3 grudnia - mówi.</p>
      <h3>Czy Kancelaria Sejmu zastosuje się do postanowienia sądu? "Dokonamy analizy"​</h3>
      <p>Wczoraj Kancelaria Sejmu wydała oświadczenie dotyczące postanowienia olsztyńskiego sądu. Czytamy w nim m.in., że "do sądów powszechnych nie należy kontrola prawidłowości przebiegu procedur parlamentarnych, w tym wyboru osób na stanowiska obsadzane przez Sejm".​</p>
      <p>Dalej Kancelaria Sejmu podkreśla, że nie jest stroną postępowania prowadzonego przed SO w Olsztynie, zaś "w treści postanowienia nie wskazano, jaki fakt istotny dla rozstrzygnięcia prowadzonej sprawy ma wynikać z dokumentacji dotyczącej procedury zgłaszania i wyboru członków Krajowej Rady Sądownictwa".​</p>
      <p>W oświadczeniu czytamy też, że Kancelaria Sejmu - po dokonaniu analizy przesłanej korespondencji - "podejmie działania uwzględniając obowiązujące prawo, w tym unijne i krajowe przepisy dotyczące ochrony danych osobowych".​</p>
      <p>
        <a href="http://onet.tv/l/gotowanie/jak-przygotowac-pyszna-i-zdrowa-herbate-rozgrzewajaca-na-mrozne-dni/mq26d9">Jak przygotować pyszną i zdrową herbatę rozgrzewającą na mroźne dni?</a>
      </p>
    </article>
  </body>
</html>