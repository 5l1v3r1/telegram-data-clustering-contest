<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/475325-pilne-cba-zawiadamia-prokurature-ws-banasia"/>
    <meta property="og:site_name" content="wPolityce.pl"/>
    <meta property="article:published_time" content="2019-11-29T14:47:31+00:00"/>
    <meta property="og:title" content="PILNE! CBA zawiadamia prokuraturę ws. Banasia. Jest podejrzenie m.in. złożenia nieprawdziwych oświadczeń majątkowych"/>
    <meta property="og:description" content="Prezes NIK oświadczył, że „ze spokojem” oczekuje zakończenia procedur podjętych przez urzędy państwowe w sprawie jego oświadczeń majątkowych."/>
  </head>
  <body>
    <article>
      <h1>PILNE! CBA zawiadamia prokuraturę ws. Banasia. Jest podejrzenie m.in. złożenia nieprawdziwych oświadczeń majątkowych</h1>
      <address><time datetime="2019-11-29T14:47:31+00:00">29 Nov 2019, 14:47</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Centralne Biuro Antykorupcyjne zawiadomiło prokuraturę ws. szefa NIK Mariana Banasia. W zawiadomieniu o możliwości popełnienia przestępstwa przez Mariana Banasia, CBA wskazuje na podejrzenie złożenia nieprawdziwych oświadczeń majątkowych, zatajenie faktycznego stanu majątkowego oraz nieudokumentowanych źródeł dochodu.</b>
      </p>
      <p>CZYTAJ TAKŻE: <a href="https://wpolityce.pl/polityka/475313-nik-dementuje-informacje-gw-dot-dymisji-banasia">NIK dementuje informacje „GW” dot. dymisji Mariana Banasia: Informujemy, że taka decyzja nie zapadła. OŚWIADCZENIE</a></p>
      <p>
        <a href="https://wpolityce.pl/polityka/475266-premier-mysle-ze-marian-banas-poda-sie-dzis-do-dymisji">Premier Morawiecki: „Myślę, że Marian Banaś poda się dziś do dymisji, jeśli się tak nie stanie, mamy plan B”</a>
      </p>
      <p>
        <a href="https://wpolityce.pl/polityka/475294-na-czym-polega-plan-b-ws-banasia-sprawdz">Na czym polega plan B ws. Banasia? Media: PiS zaproponuje zmianę konstytucji tak, aby można było odwołać prezesa NIK</a>
      </p>
      <blockquote>Dzisiaj rano Centralne Biuro Antykorupcyjne skierowało do prokuratury zawiadomienie o możliwości popełnienia przestępstwa przez Pana Mariana Banasia, Prezesa Najwyższej Izby Kontroli. Zawiadomienie jest wynikiem kontroli oświadczeń majątkowych Mariana Banasia prowadzonej przez Biuro. Do zawiadomienia dołączono protokół kontroli</blockquote>
      <p>— napisano w komunikacie zamieszczonym w piątek na stronach CBA.</p>
      <p>Biuro przypomniało też w komunikacie, że 28 listopada 2019 r. CBA zakończyło procedurę kontroli oświadczeń majątkowych Mariana Banasia, składanych przez niego w latach 2015-2019. Kontrola wykazała nieprawidłowości, które – w ocenie CBA – uzasadniają skierowanie sprawy do prokuratury.</p>
      <blockquote>W toku czynności pokontrolnych opisanych w art. 45 ustawy o Centralnym Biurze Antykorupcyjnym kontrolowany Marian Banaś złożył 23 października 2019 roku zastrzeżenia do ustaleń CBA. Zastrzeżenia te zostały w całości odrzucone przez Biuro, o czym kontrolowany został poinformowany 28 listopada 2019 roku</blockquote>
      <p>— napisano.</p>
      <blockquote>W związku z ustaleniami kontroli 29 listopada 2019 roku CBA skierowało do prokuratury zawiadomienie o możliwości popełnienia przestępstwa przez Mariana Banasia. W zawiadomieniu CBA wskazuje na podejrzenie złożenia przez Mariana Banasia nieprawdziwych oświadczeń majątkowych, zatajenie faktycznego stanu majątkowego oraz nieudokumentowanych źródeł dochodu</blockquote>
      <p>— dodano w komunikacie.</p>
      <p>W czwartek po południu w siedzibie PiS doszło do spotkania kierownictwa partii z prezesem NIK Marianem Banasiem, w trakcie którego - jak informowała PAP rzeczniczka partii Anita Czerwińska - prezes PiS Jarosław Kaczyński i wiceprezes Mariusz Kamiński wyrazili oczekiwanie, żeby szef NIK podał się do dymisji.</p>
      <p>We wrześniu TVN w programie „Superwizjer” podał, że Marian Banaś wpisał do oświadczenia majątkowego m.in. kamienicę w Krakowie, gdzie mieścił się pensjonat oferujący pokoje na godziny, i że wynajem kamienicy o powierzchni 400 mkw. i dwóch mniejszych, miał przynosić rocznie 65,7 tys. zł dochodu. Według „Superwizjera”, Banaś zaniżył w oświadczeniach dochody z wynajmu kamienicy w Krakowie, mowa była także o powiązaniach ze stręczycielami.</p>
      <p>Prezes NIK, który w środę uczestniczył w posiedzeniu sejmowej Komisji ds. Kontroli Państwowej, opiniującej wnioski o powołanie dwóch wiceprezesów Izby, oświadczył, że „ze spokojem” oczekuje zakończenia procedur podjętych przez urzędy państwowe w sprawie jego oświadczeń majątkowych.</p>
      <p>wkt/PAP</p>
    </article>
  </body>
</html>