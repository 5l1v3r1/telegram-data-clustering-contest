<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/nemecko-bez-dluhu-rozpocet-bude-znovu-vyrovnany_535837.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T14:17:00+00:00"/>
    <meta property="og:title" content="Německo bez dluhů. Rozpočet bude znovu vyrovnaný"/>
    <meta property="og:description" content="Německo bude mít příští rok rekordní státní rozpočet. Příjmy i výdaje mají dosáhnout 362 miliard eur (9,2 bilionu korun), což je o 5,6 miliardy eur více než..."/>
  </head>
  <body>
    <article>
      <h1>Německo bez dluhů. Rozpočet bude znovu vyrovnaný</h1>
      <address><time datetime="2019-11-29T14:17:00+00:00">29 Nov 2019, 14:17</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Německo bude mít příští rok rekordní státní rozpočet. Příjmy i výdaje mají dosáhnout 362 miliard eur (9,2 bilionu korun), což je o 5,6 miliardy eur více než letos. Rozpočet bez deficitu, který v pátek schválil německý parlament, bude mít spolková republika už posedmé v řadě.</b>
      </p>
      <p>Koaliční vláda konzervativní unie CDU/CSU a sociální demokracie (SPD) vedená kancléřkou Angelou Merkelovou počítá s tím, že vyrovnaný státní rozpočet bude i v letech 2021 až 2023.</p>
      <p>"Je to třetí rozpočet této vlády a stejně jako ty dva předtím je to solidní rozpočet, který nedělá žádné nové dluhy," zdůraznil už dříve ministr financí Olaf Scholz (SPD).</p>
      <p>Rozpočet z dílny jeho ministerstva počítá třeba s tím, že na investice půjde v příštím roce rekordních 42,9 miliardy eur (1,1 bilionu korun). Směřovat budou zejména do rozvoje dopravní a digitální infrastruktury, školství nebo boje proti klimatickým změnám. Na ty má jít v příštím roce sedm miliard eur.</p>
      <p>Nejvyšší jednotlivý rozpočet má tradičně ministerstvo práce a sociálních věcí s více než 150 miliardami eur. Následuje ministerstvo obrany se 45,1 miliardy eur, což je sice nárůst o 1,9 miliardy, zároveň to ale ani zdaleka neodpovídá očekáváním Spojených států a některých dalších spojenců v rámci Severoatlantické aliance, podle nichž by se Berlín měl výrazně rychleji přiblížit výdajům na obranu dohodnutým na dvě procenta hrubého domácího produktu (HDP). Příští rok dosáhnou 1,42 procenta HDP.</p>
      <p>
        <b>Černá nula pro Německo</b>
      </p>
      <p>Německo má vyrovnané či přebytkové rozpočty od roku 2014, kdy se toho podařilo dosáhnout poprvé od roku 1969. Za exministra financí Wolfganga Schäubleho (CDU) se státní rozpočty s takzvanou černou nulou staly ve spolkové republice v podstatě normou, jejíž prosazování teď pokračuje i za ministra Scholze.</p>
      <p>Rozpočty bez schodku byly v Německu v uplynulých letech možné mimo jiné díky velmi dobré situaci na pracovním trhu a díky rekordním daňovým příjmům. V květnu ale německá vláda oznámila, že bude mít kvůli zpomalování tempa hospodářského růstu do roku 2023 k dispozici o 74,1 miliardy eur (1,9 bilionu korun) daňových příjmů méně, než ještě na podzim loňského roku očekávala. Udržení rozpočtové černé nuly tak může být stále složitější.</p>
    </article>
  </body>
</html>