<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/sports/soseja/33365-ar-vispasaules-atlaizu-dienu-tiek-atklata-ari-drift-king-of-riga-2020-bilesu-tirdznieciba"/>
    <meta property="og:site_name" content="iAuto"/>
    <meta property="article:published_time" content="2019-11-29T18:35:00+00:00"/>
    <meta property="og:title" content="Ar vispasaules atlaižu dienu tiek atklāta arī ‘’Drift King of Riga 2020’’ biļešu tirdzniecība"/>
    <meta property="og:description" content="Drift King of Riga” sacensības jau vairākus gadus ir viens no lielākajiem drifta notikumiem Eiropā un, iespējams, arī pasaulē. Katru gadu Biķerniekos ierodas vairāk kā 40 sportisti no vairāk nekā 20 valstīm."/>
  </head>
  <body>
    <article>
      <h1>Ar vispasaules atlaižu dienu tiek atklāta arī ‘’Drift King of Riga 2020’’ biļešu tirdzniecība</h1>
      <address><time datetime="2019-11-29T18:35:00+00:00">29 Nov 2019, 18:35</time> by <a rel="author">Elīna Berķe</a></address>
      <p>Drift King of Riga” sacensības jau vairākus gadus ir viens no lielākajiem drifta notikumiem Eiropā un, iespējams, arī pasaulē. Katru gadu Biķerniekos ierodas vairāk kā 40 sportisti no vairāk nekā 20 valstīm.</p>
      <p>Papildus sacensībām notiek dažāda veida šovi, ģimenes izklaides, auto izstādes. “Drift King of Riga” savu atpazīstamību pasaulē ir ieguvis ar saukli #rigababy.</p>
      <p>No šodienas, 29.novembra 10:00 rītā, ‘’Biļešu Servisa’’ tirdzniecības vietās tiek uzsākta “Drift King of Riga 2020” ieejas biļešu tirdzniecība. Ieejas biļetes cenas nākamgad būs atkarīgas no izvēlētā skatīšanās sektora, kas arī būs jaunums drifta sacensībās, jo pirmo reizi drifta vēsturē arī galvenās Biķernieku tribīnes tiks dalītas sektoros. Vēlamies atgādināt, ka biļešu skaits ir limitēts, atbilstoši sēdvietu skaitam katrā tribīne. Katra iegādātā ieejas biļete paredzēta tikai vienai personai, un tā ļaus apmeklēt abas sacensību norises dienas, gan piektdienā, gan sestdienā. Sākot ar 29.11.2019, pirmās 100 biļetes katrā sektorā būs nopērkamas par izdevīgāku cenu.</p>
      <p>Galvenās pārmaiņas tika ieviestas uzklausot apmeklētājus - Biķernieku tribīnes šoreiz tiks dalītas divos sektoros - A un D. Apmeklētāji, kuri būs iegādājušies konkrētā sektora vietu, varēs būt pilnīgi pārliecināti, ka viņiem vieta tribīnēs tiks garantēta. Izmaiņas būs arī dalībnieku parkā - ja iepriekš dalībnieku parka tribīne bija pieejama visiem ar dalībnieku parka biļetēm, ieskaitot sportistus un viņu komandas, šoreiz tā būs pieejama tiem apmeklētājiem, kuri būs iegādājušies dalībnieku parka biļetes, kas garantēs viņiem vietu speciāli būvētajā tribīnē, kurā arī būs noteikts sēdvietu skaits. Arī 2020. gadā būs VIP sektors ar atsevišķi izbūvētu VIP zonu un VIP tribīni. Ar sīkāku aprakstu par tribīnēm iespējams iepazīties www.driftkingofriga.com sadaļā skatītājiem.</p>
      <p>Visiem drifta līdzjutējiem būs iespēja klātienē vērot Eiropas labākos drifterus, kuri cīnīsies par uzvaru tepat Latvijā - Rīgā, Biķernieku trasē. Ieejas biļešu cenas ir pakārtotas atbilstoši tribīņu izvietojumam un trases pārredzamībai. Sēdvietas tribīnēs nebūs numurētas, ļaujot skatītājiem pašiem izvēlēties sev vēlamo skatu vietu.</p>
      <p>Piektdienas vakarā no 18:00 un sestdienas vakarā pēc sacensībām, dalībnieku parks būs atvērts visiem skatītājiem, sniedzot iespēju satikt braucējus un aplūkot sporta automašīnas, tāpat galvenajā sacensību dienā būs dažādi šovi, atrakcijas visai ģimenei un auto izstāde, kuru varēs apmeklēt jebkurš sacensību apmeklētājs.</p>
      <p>Arī šogad organizatori, ievērojot skatītāju vēlmes, biļešu tirdzniecību uzsāk pirms Ziemassvētkiem, jo biļete uz pasaules līmeņa drifta sacensībām būs fantastiska Ziemassvētku dāvana vai dāvanas papildinājums, un šāda dāvana spēs iepriecināt ikvienu drifta līdzjutēju.</p>
      <p>Tiekamies trasē!</p>
      <figure>
        <img src="https://iauto.lv/_mm/i/20191129/33365_1f777b16acb.jpg"/>
      </figure>
      <figure>
        <img src="https://iauto.lv/_mm/i/20191129/33365_2e5798c46ba.jpg"/>
      </figure>
    </article>
  </body>
</html>