<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/mumbaju-prete-poplave-zbog-globalnog-otopljavanja/"/>
    <meta property="og:site_name" content="Krstarica"/>
    <meta property="article:published_time" content="2019-11-29T14:14:00+00:00"/>
    <meta property="og:title" content="Mumbaju prete poplave zbog globalnog otopljavanja"/>
    <meta property="og:description" content="MUMBAJ 29 - Ugroženi monsunskim kišama, bez kanalizacije i sa otpadnim vodama koje teku otvorenim kanalima kroz sirotinjske četvrti Mumbaja, finansijske"/>
  </head>
  <body>
    <article>
      <h1>Mumbaju prete poplave zbog globalnog otopljavanja</h1>
      <address><time datetime="2019-11-29T14:14:00+00:00">29 Nov 2019, 14:14</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>MUMBAJ 29 – Ugroženi monsunskim kišama, bez kanalizacije i sa otpadnim vodama koje teku otvorenim kanalima kroz sirotinjske četvrti Mumbaja, finansijske prestonice Indije, stanovnici slamova traže od vlasti da ih presele na neki viši teren, jer strahuju da će ih permanentno potopiti more usled globalnog otopljavanja.</p>
      <p>Hiljade ljudi, javlja Rojters, uglavnom migranti iz drugih delova zemlje, žive u privremenim skloništima podignutim na stenama koje se graniče sa morem i ukoliko bi se podigao nivo mora te straćare bi bile prve na udaru poplave koja bi bila posledica globalnog otopljavanja.</p>
      <p>„Dovoljno je da slušamo kako se priča o podizanju nivoa mora, pa da se prepadnemo. Šta da radimo? Živimo ovde već godinama i bilo bi dobro da nam vlada pomogne“, kazao je Kamakši Tangeš Devender, koji živi u slamu Vorli.</p>
      <p>Promena klime je velika opasnost za siromašne žitelje u zemljama u razvoju, kao što su Indija, Indonezija, Filipini, gde ljudi žive uz samu obalu i nisu u stanju da se zaštite.</p>
      <p>Centar za klimu u SAD nedavno je objavio studiju u kojoj navode da je opasnost od rasta nivoa mora veća nego što se ranije mislilo. Oni su predvideli da bi do 2050. oko 300 miliona ljudi bilo u opasnosti da budu poplavljeni.</p>
      <p>„Mumbaj će biti pod vodom i mi bi trebalo da planiramo izgradnju novog grada kojim bi zamenili Mumbaj i već bi trebalo da počnemo sa planiranjem da on bude znacajno na višem položaju i negde daleko od mora“, izjavio je Debi Goenka, aktivista za zaštitu životne sredine.<br/>Osim što menja nivo mora, otopljavanje, tvrde stručnjaci, izaziva razne poremećaje klime od poplava do suša.</p>
      <p>Mumbaj je ove godine bio pogođen neprestalnim kišama u kojima je bilo poginulih, a mnogi su izgubili domove i svu imovinu. Grad je imao 66 odsto više kiše nego prethodnih godina od juna do septembra, tako da je potučen rekord iz 1954. godine.</p>
      <p>U Madridu će 2. i 3. decembra biti oržan svetski samit UN posvećen promeni klime.</p>
      <p>(Tanjug)</p>
    </article>
  </body>
</html>