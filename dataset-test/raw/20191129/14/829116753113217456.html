<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191129-libretorrent-android-play-aruhaz.html"/>
    <meta property="og:site_name" content="Origo"/>
    <meta property="article:published_time" content="2019-11-29T14:06:00+00:00"/>
    <meta property="og:title" content="Elképesztő okból dobtak ki egy appot a Play Áruházból"/>
    <meta property="og:description" content="Tehetetlen és lehetetlen a Google ügyfélszolgálata."/>
  </head>
  <body>
    <article>
      <h1>Elképesztő okból dobtak ki egy appot a Play Áruházból</h1>
      <address><time datetime="2019-11-29T14:06:00+00:00">29 Nov 2019, 14:06</time> by <a rel="author">Origo</a></address>
      <p>
        <b>Tehetetlen és lehetetlen a Google ügyfélszolgálata.</b>
      </p>
      <p>Az elmúlt évek tapasztalatai alapján kijelenthető, hogy Isten óvjon mindenkit a Google bármelyik ügyfélszolgálatától, rutinszerűen képtelenség dűlőre jutni velük. Erre a legújabb példa Yaroslav Pronin <a href="https://www.androidpolice.com/2019/11/25/open-source-libretorrent-removed-play-store/">vesszőfutása</a>, az orosz fejlesztő az androidos LibreTorrent fájlcserélő program készítője.</p>
      <figure>
        <img src="https://cdn.nwmgroups.hu/s/img/i/1810/20181013facepalm.jpeg?w=644&amp;h=483"/>
        <figcaption>
          <cite>Forrás: karatara / Pexels</cite>
        </figcaption>
      </figure>
      <p>A nevéből sejthetően ingyenes és nyílt forráskódú appot még október 8-án törölte a Play Áruházból a Google, mivel a tájékoztatása szerint a fejlesztő „spammelte" vele az Android programboltját, azaz több kópiát is feltöltött belőle. Némi vizsgálódás után kiderült, hogy a LibreTorrent ügyeskedők áldozata lett: fogták a reklámmentes app forráskódját, teletömték hirdetésekkel, majd újból és újból feltöltötték a Play Áruházba, hogy így keressenek egy kis aprót más munkájából.</p>
      <aside>Ezt detektálta a Play Áruház egyik rendszere, majd a klónjaival együtt az igazi LibreTorrentet is törölte az programbolt kínálatából.</aside>
      <p>Pronin természetesen felkereste a Play Áruház ügyfélszolgálatát, ám attól csak egy sablonválaszra tellett, a spamszabály megsértését hajtogatta a cég illetékese. A fejlesztő próbálta elmagyarázni a helyzetet, ám ehhez képest a mai napig nem sikerült visszarakatni a LibreTorrentet a Play Áruházba. Annyit tanácsoltak neki, hogy vadiúj alkalmazás módjára töltse fel megint az appot,</p>
      <p>
        <mark>nem tudnak mit tenni a problémája megoldása érdekében.</mark>
      </p>
      <p>Ezzel a tanáccsal rögtön két súlyos probléma is van. Ha újból feltölti az appot a fejlesztő, akkor a Google hibájából elveszíti az alkalmazás összes eddigi csillagos és szöveges értékelését, bár ez gyakorlatilag már megtörtént, hiszen nem képes visszarakatni az eredeti termékoldalt a Play Áruházba.</p>
      <aside>Ami ennél sokkal rosszabb, hogy a Google a jövőben bármikor újból eljátszhatja vele ugyanezt, az app újbóli feltöltése nem garancia a spammelés miatti jövőbeli törlések elkerülésére.</aside>
      <p>Aki letöltené a LibreTorrentet, az a projekt hivatalos <a href="https://gitlab.com/proninyaroslav/libretorrent">Gitlab-oldalán</a> talál biztonságos letöltési linkeket az APK-jához.</p>
      <related>
        <h4>TOVÁBBI CIKKEK A ROVATBÓL</h4>
        <a href="https://www.origo.hu/techbazis/20191129-star-wars-jedi-fallen-order-eladasok-ea.html"/>
        <a href="https://www.origo.hu/techbazis/20191128-amazon-hq2-indiana-dolgozo-halal.html"/>
        <a href="https://www.origo.hu/techbazis/20191128-nemzeti-kiberverseny-kiberhaboru-termeszeti-katasztrofa.html"/>
      </related>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://www.facebook.com/techbazis/">kattintson ide</a>!</b>
      </p>
    </article>
  </body>
</html>