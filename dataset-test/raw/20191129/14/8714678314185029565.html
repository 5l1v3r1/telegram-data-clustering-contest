<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/markedsforing/2019/11/gyro-skal-lage-folkefest-av-apningen-av-munchmuseet/"/>
    <meta property="og:site_name" content="Kampanje"/>
    <meta property="article:published_time" content="2019-11-29T14:51:46+00:00"/>
    <meta property="og:title" content="Skal lage folkefest når Munchmuseet åpner neste år: - Et oppdrag som kler oss godt"/>
    <meta property="og:description" content="Se hvem som skal lage festen her."/>
  </head>
  <body>
    <article>
      <h1>Skal lage folkefest når Munchmuseet åpner neste år: - Et oppdrag som kler oss godt</h1>
      <address><time datetime="2019-11-29T14:51:46+00:00">29 Nov 2019, 14:51</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Se hvem som skal lage festen her.</b>
      </p>
      <p>Det nye Munchmuseet åpner våren 2020 og Gyro har fått det ærefulle oppdraget å bistå museet i å ønske hele Oslo velkommen inn i det splitter nye museet. Munchmuseet planlegger en rekke åpningsarrangement gjennom en hel uke i mai neste år, rettet mot ulike målgrupper.</p>
      <p>- Åpningen markerer ikke bare at vi får et nytt monument for Edvard Munchs kulturarv, men også en ny møteplass for Oslos befolkning, og en gave til hele Norge, sier <b>Cécile Therond Hjelm</b>, arrangements og relasjonsansvarlig på Munchmuseet.</p>
      <p>Den nye daglige lederen i Gyro,<b> Trine Weidal</b>, sier åpningsarrangementet blir det første prosjektet i en rammeavtale på fire år.</p>
      <p>- Vi leverte et stort tilbud også får vi se hvor mange av ideene vi kommer til å realisere. Men det er veldig god stemning i Gyro fortiden. Dette er et oppdrag som kler oss godt. Det er faglig, det er et offentlig arrangement og en tung merkevare, sier Weidal.</p>
      <p>
        <b>Les også: <a href="https://kampanje.com/link/a62f0b9224434ca1ba43ad261173ecab.aspx">Ny sjef fra reklamebransjen skal få fart på Gyro igjen: - Alt ligger til rette for at byrået skal ta et neste steg</a></b>
      </p>
      <p>Gyro har kunder som Wallenius Wilhelmsen, DNB, NHO og Aker BP i stallen samt en rekke offentlige virksomheter som Enova, Miljøhovedstaden Oslo/Oslo Kommune og Statsbygg. Nylig hentet selskapet også inn Avinor på kundelista.</p>
      <p><b>- Vi har en full løsning klar</b><br/>Hvor mye penger det er snakk om, er ikke tallfestet i avtalen som altså starter med den store åpningsfesten til våren i 2020. </p>
      <p>- Har dere begynt å tenke?</p>
      <p>- Vi har en full løsning og klar plan for hele uka. Det leverte vi i pitsjen. Vi skal forsterke museumsopplevelsen og kommer til å bruke digitale installasjoner, det blir store flater også har vi også vann å spille på i møte med teknologi, sier hun.</p>
      <p>- Hva kan vi vente oss, en konsert? </p>
      <p>- Det er ventet mange tusen mennesker og vi skal løfte hele opplevelsen. Her blir det vel så mye synligheten rundt eventet som blir viktig, selv om det også må ligge et solid arrangement i bunn, sier den nye Gyro-sjefen.</p>
      <p><b>Vil skape en folkefest</b><br/>Gyro har satt sammen et dedikert team for å skape opplevelser i og rundt Munchmuseet i årene som kommer, med Olman og <b>Tomas Ramberg </b>i spissen. De to har tidligere vært ansvarlig alle arrangementene for Oslo europeisk miljøhovedstad i 2019.</p>
      <p>- Vi i Gyro har tatt utgangspunkt i disse mulighetene som ligger i det nye Munchmuseet og lagt opp til utstrakt bruk av opplevelser, ny teknologi og interaktive løsninger som engasjerer og som vi er sikre på vil skape en folkefest for hele Oslo. Vi mener at synligheten rundt åpningsarrangementene er like viktig som arrangementet selv, for å nå ut til mange med våre budskap. Der blir smart brukt av digitale kanaler sentralt, noe vi også har en plan for, forteller <b>Mark Olman,</b> ansvarlig rådgiver i Gyro.</p>
      <p>Det nye Munchmuseet har fått adresse ved Oslos sjøkant og i tillegg til høydepunktene fra Munchs kunstnerskap, vil man også få oppleve skiftende utstillinger med andre kunstnere. Det nye museet vil tilby kunst og kultur i 13 etasjer, og inspirere alle til å komme tett på Munchs liv og kunst.</p>
      <p>- Vi er veldig stolte over ha blitt valgt som det nye Munchmuseets eventpartner. Et viktig samarbeid der denne ærverdige institusjonen skal re-etableres som et av Oslos mest kjente landemerker, både nasjonalt og internasjonalt. Museet har allerede de siste årene gjort mange spennende prosjekt for å løfte Munchs kunst inn i vår tid og ut i bybildet, og vi gleder oss til å utvikle denne trenden videre sammen med Munchmuseet, sier Olman.</p>
      <figure>
        <img src="https://kampanje.com/globalassets/eventbyraer/gyro/trine-weidal-i-gyro-mal_980x674.jpg"/>
        <figcaption>
          <b>Ny Gyro-sjef: <br/></b>
          <i>Trine Weidal er ny sjef i Gyro.</i>
        </figcaption>
      </figure>
    </article>
  </body>
</html>