<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054070/article/epikairothta/politikh/kyvernhsh-sth-voylh-adianohth-h-kathgoria-peri-parakoloy8hshs-politwn-apo-thn-astynomia"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T14:16:42+00:00"/>
    <meta property="og:title" content="Κυβέρνηση στη Βουλή: Αδιανόητη η κατηγορία περί παρακολούθησης πολιτών από την Αστυνομία"/>
    <meta property="og:description" content="«Η Αστυνομία έχει νεκρούς και τραυματίες από τον πόλεμο εναντίον του εγκλήματος, της τρομοκρατίας και τους εξτρεμισμούς περιθωριακών ομάδων. Σας καλώ να σεβαστείτε αυτή την πραγματικότητα και να μην επηρεάζεστε από διάφορα μυθεύματα ή εικασίες ανθρώπων που συγχέουν τους ιδεασμούς τους με την καθημερινότητα»."/>
  </head>
  <body>
    <article>
      <h1>Κυβέρνηση στη Βουλή: Αδιανόητη η κατηγορία περί παρακολούθησης πολιτών από την Αστυνομία</h1>
      <address><time datetime="2019-11-29T14:16:42+00:00">29 Nov 2019, 14:16</time> by <a rel="author" href="https://www.kathimerini.gr/authors/giwrgos-s-mpoyrdaras" target="_blank">ΓΙΩΡΓΟΣ Σ. ΜΠΟΥΡΔΑΡΑΣ</a></address>
      <p>«Η Αστυνομία έχει νεκρούς και τραυματίες από τον πόλεμο εναντίον του εγκλήματος, της τρομοκρατίας και τους εξτρεμισμούς περιθωριακών ομάδων. Σας καλώ να σεβαστείτε αυτή την πραγματικότητα και να μην επηρεάζεστε από διάφορα μυθεύματα ή εικασίες ανθρώπων που συγχέουν τους ιδεασμούς τους με την καθημερινότητα». Μα αυτά τα λόγια σχολίασε κατ’ αρχήν ο υφυπουργός Προστασίας του Πολίτη Ελ.Οικονόμου σήμερα στη Βουλή, τις καταγγελίες περί «παράνομης παρακολούθησης διαδηλωτών από την Ασφάλεια», με αφορμή σχετική επίκαιρη ερώτηση του βουλευτή ΜέΡΑ25 Κρ. Αρσένη.</p>
      <p>Μάλιστα, ο κ. Οικονόμου συνέδεσε το γεγονός ότι σχετική δημόσια συζήτηση γίνεται στην παρούσα «ευαίσθητη» συγκυρία: «Είναι μάλλον περίεργο ελάχιστες ημέρες πριν από τη θλιβερή επέτειο της δολοφονίας του Αλέξανδρου Γρηγορόπουλου, αλλά και ελάχιστες ημέρες μετά από τα τελεσίγραφα της Αναρχικής Δράσης ότι με την ευκαιρία αυτής της επετείου θα υπάρξει νεκρός αστυνομικός, να βρισκόμαστε στο Κοινοβούλιο και να καλούμαστε να απαντήσουμε αν υπάρχει οργανωμένο σχέδιο για την παρακολούθηση πολιτών που συμμετέχουν στις διαδηλώσεις» είπε χαρακτηριστικά ο κ. Οικονόμου για να προσθέσει: «Θέλω, επίσης, να σας υπενθυμίσω ότι χθες είχαμε την κακοποίηση και τον σοβαρότατο τραυματισμό του στενού συνεργάτη του Υπουργού κ. Χρυσοχοΐδη, του κ. Αναστασάκου. Η προσπάθεια που κάνουμε για τη διασφάλιση της τάξης και την ασφάλεια των πολιτών δεν είναι ούτε απλή ούτε και χωρίς θυσίες».</p>
      <p>Ο ερωτών βουλευτής νωρίτερα είχε σημειώσει ότι «έχουν καταγραφεί και έχουν δημοσιευτεί κρούσματα όπου πολίτες βρίσκουν ξαφνικά στο αυτοκίνητό τους ή στη μοτοσυκλέτα τους συσκευές παρακολούθησης συνδεδεμένες με SIM κινητού, ακόμα και κάμερες στο παρμπρίζ αυτοκινήτων που παρακολουθούν συγκεκριμένους πολίτες, ακόμα έξω από τα σπίτια τους». Και συνέχισε: «Το ερώτημα είναι σαφές: Υπάρχει σχέδιο παρακολούθησης αυτών των κινημάτων, των πολιτών που συμμετέχουν σε διαδηλώσεις; Εχει εκπονηθεί ειδικό σχέδιο από την ΕΥΠ και την Αστυνομία για την παρακολούθηση πολιτών με κοινωνική και πολιτική δράση;»</p>
      <p>Ο υφυπουργός Προστασίας του Πολίτη, αφού σημείωσε ότι για όλες τις καταγγελίες βρίσκεται σε εξέλιξη προκαταρκτική εξέταση, μεταξύ άλλων υπογράμμισε: «Θέλω να είμαι ξεκάθαρος. Είναι αδιανόητη η κατηγορία, ακόμη και ως ερώτημα, περί παρακολούθησης πολιτών από την Αστυνομία με κριτήριο την πολιτική τους δράση, εφόσον φυσικά ως πολιτική δράση εννοούμε την εντός του κοινοβουλευτικού πλαισίου και της νομιμότητας λειτουργικότητα. Είναι πραγματικά δυσχερής στην κατανόησή της η αντίληψη σύμφωνα με την οποία η Αστυνομία έχει διάθεση μονίμως να κινηθεί εκτός του δημοκρατικού πλαισίου, ενώ η κάθε ενέργειά της θα πρέπει να ακολουθείται από κάποια ένορκη διοικητική εξέταση».</p>
    </article>
  </body>
</html>