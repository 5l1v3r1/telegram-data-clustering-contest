<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/wilma-17-savnet-fant-kroppsdel/71875166"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T14:04:10+00:00"/>
    <meta property="og:title" content="Wilma (17) savnet: Fant kroppsdel"/>
    <meta property="og:description" content="Svensk politi bekrefter at de har gjort funn i søket etter savnede Wilma Andersson (17)."/>
  </head>
  <body>
    <article>
      <h1>Wilma (17) savnet: Fant kroppsdel</h1>
      <h2>Svensk politi bekrefter at de har gjort funn i søket etter savnede Wilma Andersson (17).</h2>
      <address><time datetime="2019-11-29T14:04:10+00:00">29 Nov 2019, 14:04</time> by <a rel="author">Jesper Nordahl Finsveen</a></address>
      <p>I søket etter savnede Wilma Andersson (17) gjorde politiet torsdag kveld funn av en kroppsdel.</p>
      <p>Det bekrefter <a href="https://polisen.se/aktuellt/polisens-nyheter/?lpfm.loc=Uddevalla">politiet i en pressemelding</a>.</p>
      <p>De beskriver funnet som et bevis på at 17-åringen er død, og jentas pårørende er varslet skriver politiet videre.</p>
      <p>- Vi beklager dypt at søket etter Wilma har tatt fått denne tragiske slutten. Våre tanker går til jentas familie og venner, heter det i en uttalelse fra politiets innsatsleder Lars Eckerdal.</p>
      <h3>Kjæresten fengslet</h3>
      <p>Det var torsdag for to uker siden at den 17 år gamle jenta forsvant sporløst. Da foreldrene ikke fikk kontakt med 17-åringen, som de trodde oppholdte seg hos kjæresten sin, varslet de politiet.</p>
      <p>Tirsdag i forrige uke tok saken en sjokkvending.</p>
      <p>Da uttalte politiet at 17 år gamle Andersson <a href="https://www.dagbladet.no/nyheter/wilma-17-er-sporlost-forsvunnet---mistenker-drap/71836639">trolig var utsatt for noe kriminelt</a>.</p>
      <p>Samme dag pågrep de én person - kjæresten til Wilma, en mann i 20-åra.</p>
      <p>Fredag samme uke ble han varetektsfengslet. Han nekter straffskyld.</p>
      <h3>Gjør flere søk</h3>
      <p>Politiet skriver i pressemeldinga at de vil fortsette etterforskningen med uforminsket styrke etter funnet.</p>
      <p>De vil også gjennomføre nye søk etter resten av Wilmas lik, men vil gjennomføre søk basert på tips eller nye framskritt i etterforskningen, heter det i pressmeldingen.</p>
      <p>Der takker de også de frivillige søke- og letemannskapene som har bidratt i søket etter 17 år gamle Wilma Andersson.</p>
      <p>- Mange mennesker har vært engasjerte i søket og har bidratt på ulike måter til arbeidet. Vi forstår at mange er berørte av denne beskjeden, og vil rette en varm takk til alle som har bidratt, og som fortsatt kommer til å bidra i søket, sier innsatsleder Eckerdal videre i meldingen.</p>
      <h3>Særskilt hendelse</h3>
      <p>17-åringen ble meldt savnet søndag i forrige uke. Hun ble sist sett i området rundt Walkesbord i Uddevalla, en kommune i fylket Västra Götaland.</p>
      <p>
        <b>- Vi er veldig bekymret og tar takknemlig imot alle tips. For alle observasjoner, henvend dere til politiet, sa mor Linda Andersson til <a href="https://www.aftonbladet.se/nyheter/a/WbXwwa/17-ariga-wilma-forsvunnen-kan-inte-utesluta-brott">Aftonbladet</a>.</b>
      </p>
      <p>Tirsdag formiddag bestemte politiet seg for å behandle forsvinningssaken som en såkalt særskilt hendelse, slik at de kan få mer ressurser til søket, ifølge <a href="https://www.expressen.se/gt/17-arig-flicka-forsvunnen-polisen-vill-ha-tips-/">Expressen</a>.</p>
      <h3>Nektet skyld</h3>
      <p>Da Wilmas kjæreste ble framstilt for varetektsfengsling nektet han straffskyld.</p>
      <p>- Han nekter fortsatt, og vi vil bestride varetektsfengslingen, sa hans forsvarer, Beatrice Rämsell, til <a href="https://www.expressen.se/gt/krim/just-nu-sokningarna-efter-wilma-17-fortsatter/">Expressen</a> i forkant av fengslingsmøtet.</p>
      <p>Faren til den drapsmistenkte kjæresten<a href="https://www.dagbladet.no/nyheter/mistenktes-far---ville-aldri-gjort-noe-sant/71839851"> kan ikke tro at sønnen står bak.</a></p>
      <p>- Det er min sønn og jeg venter på å få høre hva som har skjedd. Han var hos meg i går. Han sa: «Pappa, jeg lover at jeg ikke har gjort noe.» Han sa de hadde kranglet, sa faren til Expressen.</p>
    </article>
  </body>
</html>