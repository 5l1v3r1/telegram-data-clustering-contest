<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Petricek-Doufam-ze-Kuberova-cesta-vztahy-Ceska-a-Ciny-neohrozi-605220"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-29T14:57:00+00:00"/>
    <meta property="og:title" content="Petříček: Doufám, že Kuberova cesta vztahy Česka a Číny neohrozí"/>
    <meta property="og:description" content="Ministr zahraničí Tomáš Petříček (ČSSD) doufá, že plánovaná cesta předsedy Senátu Jaroslava Kubery (ODS) na Tchaj-wan české vztahy s Čínou neohrozí. Petříček to ČTK řekl v Čížově na Znojemsku po setkání s rakouským protějškem, kdy si oba politici připomněli 30. výročí pádu železné opony. Kuberův úmysl jet na Tchaj-wan kritizoval prezident Miloš Zeman, varoval před negativními dopady na české podniky, připomněla ČTK."/>
  </head>
  <body>
    <article>
      <h1>Petříček: Doufám, že Kuberova cesta vztahy Česka a Číny neohrozí</h1>
      <address>
        <time datetime="2019-11-29T14:57:00+00:00">29 Nov 2019, 14:57</time>
      </address>
      <p>
        <b>Ministr zahraničí Tomáš Petříček (ČSSD) doufá, že plánovaná cesta předsedy Senátu Jaroslava Kubery (ODS) na Tchaj-wan české vztahy s Čínou neohrozí. Petříček to ČTK řekl v Čížově na Znojemsku po setkání s rakouským protějškem, kdy si oba politici připomněli 30. výročí pádu železné opony. Kuberův úmysl jet na Tchaj-wan kritizoval prezident Miloš Zeman, varoval před negativními dopady na české podniky, připomněla ČTK.</b>
      </p>
      <p>Čína považuje Tchaj-wan za jednu ze svých provincií a hrozí mu vojenským zásahem v případě vyhlášení nezávislosti. Tchaj-wan přesto funguje od roku 1949 de facto nezávisle, má vlastní vládu a demokratické zřízení, zatímco v Číně pokračuje režim jedné strany.</p>
      <p>„Naším zájmem je rozvíjet naše vztahy s Čínou, Čína je náš partner, máme strategický dialog. A zároveň máme jasno v tom, že i s Tchaj-wanem udržujeme kontakt, zejména v té ekonomické oblasti a kulturní výměny. Já doufám, že to (Kuberova cesta) neohrozí naše vztahy s Čínou,“ uvedl Petříček. „Nemohu ovlivňovat rozhodnutí našich poslanců a senátorů, je to záležitost našeho Parlamentu. Já jsem panu Kuberovi představil svůj pohled na záležitost, je to na jeho uvážení,“ dodal ministr zahraničí.</p>
      <p>Zeman kritizoval Kuberův plán ve čtvrtek v televizi Barrandov. Mimo jiné uvedl, že pokud šéf Senátu do země opravdu pojede, skončí jejich relativně přátelské vztahy. Kubera dal podle Zemana plánovanou cestou přednost své politické straně, tedy ODS, před národními zájmy. „Protože i velmi umírnění lidé před touto cestou varují,“ řekl prezident. Dodal, že Čína je druhá největší ekonomika světa a návštěva Tchaj-wanu podle něj „přinejmenším“ zhoršuje podmínky uplatnění českých výrobců na čínských trzích. „Je to jednání proti národním a v daném případě ekonomickým zájmům České republiky,“ míní Zeman.</p>
      <p>Kubera tento týden potvrdil, že na Tchaj-wan pojede příští rok. S plánováním cesty čeká na výsledek tamních lednových prezidentských voleb. Návštěvu chce pojmout jako obchodní cestu. Podnikatelé o ni mají podle něj eminentní zájem. Zemanovo aktuální vyjádření vnímá Kubera jako výrok směřovaný do Číny.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Kubera-ma-jasno-Prezident-Zeman-posila-vzkaz-Cine-605181"/>
        <a href="https://www.parlamentnilisty.cz/arena/monitor/Cinska-ambasada-se-ohradila-proti-zprave-BIS-Opakuji-pry-stale-to-same-bez-dukazu-605083"/>
        <a href="https://www.parlamentnilisty.cz/arena/nazory-a-petice/Lukas-Kovanda-Pohonne-hmoty-v-Cesku-muze-zlevnit-krach-jednani-USA-a-Ciny-Jeho-riziko-roste-605032"/>
        <a href="https://www.parlamentnilisty.cz/arena/monitor/Huawei-z-kola-ven-I-v-Cesku-Nokia-muze-zazit-navrat-predpovida-ekonom-604962"/>
      </related>
    </article>
  </body>
</html>