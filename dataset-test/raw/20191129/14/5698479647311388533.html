<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/29/lebanese-protesters-using-art-graffiti-song-dance-nightly-concerts-dj"/>
    <meta property="og:site_name" content="euronews"/>
    <meta property="article:published_time" content="2019-11-29T14:07:11+00:00"/>
    <meta property="og:title" content="معترضان لبنانی چگونه از هنر برای بیان دیدگاه‌های خود استفاده می‌کنند؟"/>
    <meta property="og:description" content="مازن تانوس، معلم رقص معتقد است که مردم لبنان در زمینه‌های هنری بسیار بااستعداد هستند. او استدلال می‌کند که سختی‌هایی که مردم در این سرزمین آشفته متحمل شده‌اند، آنها را قوی کرده و باعث شده است بتوانند اعتراض خود را با صدایی رساتر بیان کنند."/>
  </head>
  <body>
    <article>
      <h1>معترضان لبنانی چگونه از هنر برای بیان دیدگاه‌های خود استفاده می‌کنند؟</h1>
      <address><time datetime="2019-11-29T14:07:11+00:00">29 Nov 2019, 14:07</time> by <a rel="author">یورونیوز </a></address>
      <p>معترضان لبنانی در جریان اعتراضات خود به تصمیم گیری‌های اقتصادی و سیاسی دولت این کشور که از ماه اکتبر آغاز کرده‌اند، از تمام ابزارها حتی هنر برای بیان خشم و اعتراض خود استفاده کرده‌اند.</p>
      <p>نقاشی‌های دیواری یکی از این ابتکارات بوده است. یکی از این هنرمندان معترض می‌گوید: «وقت آن رسیده تا در جامعه‌ای که از نظر فرهنگی و اقتصادی محدود شده است، با صدای بلند اعلام کنیم که برده داری کافی است... ما روی دیوارها دربارۀ انقلابمان می‌نویسیم یعنی جایی که خاستگاه فرهنگ و مبارزات ما بوده است.»</p>
      <figure>
        <img src="https://static.euronews.com/articles/stories/04/33/22/64/606x340_cmsv2_e505441e-cd7d-5902-9d69-740aa0d27cb2-4332264.jpg"/>
      </figure>
      <h3>جنبشی پویا و در حرکت</h3>
      <p>هنرمندان معترض از دیگر ابزارهای هنری نیز برای بیان دیدگاههایشان استفاده می‌کنند؛ از جمله از رقص و موسیقی.</p>
      <p>بسیاری از معترضان در خیابان‌ها خواستار برکناری دولتی هستند که به گفته آنها، مردم را نمایندگی نمی‌کند.</p>
      <p>مازن تانوس، معلم رقص معتقد است که مردم لبنان در زمینه‌های هنری بسیار بااستعداد هستند. او استدلال می‌کند که سختی‌هایی که مردم در این سرزمین آشفته متحمل شده‌اند، آنها را قوی کرده و باعث شده است بتوانند اعتراض خود را با صدایی رساتر بیان کنند.</p>
      <p>او می‌گوید: «بسیاری از آثار هنری بیانگر درد و رنج مردم است. وقتی کار زیادی برای انجام ندارید به خلاقیت رو می‌آورید...ما تلاش می‌کنیم تا احساسات خود را با زبان هنر بیان کنیم و نه با زبان خشم.»</p>
      <figure>
        <img src="https://static.euronews.com/articles/stories/04/33/22/64/606x340_cmsv2_8eef3f32-4713-59d1-8e24-f511d13c2778-4332264.jpg"/>
      </figure>
      <p>معترضان در یکی از میدان های بیروت آثار مختلف از جمله نقاشی دیواری، پرچم‌ها، شعارها، شمع‌ها و گل‌های خود را به نمایش گذاشته اند.</p>
      <p>کنسرت‌های شبانه که فی‌البداهه برگزار می‌شود نیز بر وحدت حاکم بر این فضا افزوده است.</p>
      <p>دوستان جدید و قدیمی در این میدان جمع شده‌اند و در کنار هم می‌خوانند، می‌رقصند و نگاه مشترک خود به آیندۀ لبنان جشن می‌گیرند.</p>
      <p>دانا العلی، از نوازندگان و معترضان حاضر در این میدان می‌گوید: «این اعتراضات من را برانگیخت تا هنرم را با دیگران به اشترک بگذارم و به این ترتیب مردم را تشویق کنم تا به خیابان‌ها بیایند و از این فضاهای عمومی استفاده کنند... ما حرفهای زیادی برای گفتن و کارهای زیادی برای انجام داریم و اگر ایمان بیشتری به ما وجود داشته باشد، این کشور را به مرتبه‌ای بالاتر از آنچه تصور شود خواهیم رساند.»</p>
      <figure>
        <img src="https://static.euronews.com/articles/stories/04/33/22/64/606x340_cmsv2_9a396e1e-348e-5b42-9ff0-e7c150019f8c-4332264.jpg"/>
      </figure>
      <p>در ماههای اخیر صحنه‌هایی که افراد دور هم جمع می‌شوند و با زبان هنر، شعر، موسیقی و رقص حرفهایشان را بیان می‌کنند، در سراسر لبنان دیده می‌شود.</p>
      <p>در شهر طرابلس، جایی که دی‌جی مشهور لبنانی «مهدی کریمه» فعالیت دارد نیز جوش و خروشی وصف ناشدنی دیده می‌شود. او جشن‌های شبانه را برای هزاران معترض برگزار می‌کند.</p>
      <p>او حتی برای خودش نام «دی‌جی انقلاب» را برگزیده است و مانند دانا العلی معتقد است که با استعداد و خلاقیتی که در جوانان لبنانی‌ها وجود دارد، آنها می‌توانند کشور جدیدی بسازند که دولت آن همۀ شهروندان را نمایندگی کند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/26/mohammed-abrach-tripoli-painting-graffiti-al-nour-square-protests">ماندگار کردن خاطرۀ اعتراضات لبنان با هنر نقاشی دیواری</a>
        </li>
        <li>
          <a href="https://farsi.euronews.com/2019/11/17/compare-iran-gasoline-price-increasing-demonstrations-with-other-countries">مقایسه قدرت خرید بنزین در ایران و سایر کشورهای درگیر اعتراض‌های خیابانی</a>
        </li>
      </ul>
    </article>
  </body>
</html>