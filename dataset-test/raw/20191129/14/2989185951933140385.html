<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/sport/427952-domuschiev-i-koshlukov-se-razbraha-za-evropeiskoto"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T14:28:00+00:00"/>
    <meta property="og:title" content="Домусчиев и Кошлуков се разбраха за Европейското"/>
    <meta property="og:description" content="Две български телевизии ще го предават"/>
  </head>
  <body>
    <article>
      <h1>Домусчиев и Кошлуков се разбраха за Европейското</h1>
      <address><time datetime="2019-11-29T14:28:00+00:00">29 Nov 2019, 14:28</time> by <a rel="author" href="https://fakti.bg/author/4" target="_blank">Павел Ковачев</a></address>
      <p>Българската национална телевизия и Нова броудкастинг груп и ще излъчват съвместно всички мачове от Европейското първенство по футбол догодина. Това ще е юбилеен турнир, който ознаменува 60-годишнината на състезанието. Всички български фенове на футбола ще могат да се насладят на вълнуващите двубои от 12 европейски града.</p>
      <p>Телевизионните канали на двете медии ще покажат на живо всички мачове от УЕФА Евро 2020, което започва на 12 юни 2020 г., в продължение на 1 месец. Своят дебют в домакинството на Европейското първенство по футбол ще направят 8 града и 7 държави. Футболните двубои ще се проведат в Лондон, Мюнхен, Рим, Баку, Санкт Петербург, Букурещ, Амстердам, Дъблин, Билбао, Будапеща, Глазгоу и Копенхаген. За първи път мачове от финалния турнир ще има на територията на Азербайджан, Русия, Румъния, Република Ирландия, Унгария, Шотландия и Дания.</p>
      <p>Като телевизия с опит и традиции в отразяването на големи <a href="https://www.google.bg/search?q=%D1%84%D1%83%D1%82%D0%B1%D0%BE%D0%BB%D0%BD%D0%B8+%D0%B1%D0%B0%D0%B7%D0%B0%D1%80">футболни</a> форуми, БНТ залага на своите утвърдени имена. В коментаторския екип влизат Ивайло Ангелов, Петър Василев, Стефан Георгиев и Петър Иванов. Едно от лицата на първенството в ефира на БНТ ще бъде Илия Илиев, познат на публиката от дългогодишните си изяви в Сутрешния блок на медията, както и като водещ на студийните програми за "Лига Европа". За да бъде предадена пълноценно емоцията и обхвата на "УЕФА ЕВРО 2020", БНТ поставя особен акцент върху собствения репортерски екип на място. Росен Станчев ще представя ежедневни репортажи от градовете, в които ще се играят мачовете.</p>
      <p>Опитният спортен екип на Нова Броудкастинг Груп ще предложи атрактивна студийна програма с анализи и новини от горещите точки на първенството. Домакини на студийните програми от София ще бъдат утвърдените спортни журналисти Борислав Борисов, Петър Виденов и Мирослав Арабаджиев. Сред коментаторите на футболните срещи са Георги Драгоев, Виктор Врачев, Лъчезар Пройнов, като всички журналисти от футболния екип на спортния отдел на медията ще имат възможността да коментират поне един мач.</p>
      <p>Мачовете от УЕФА ЕВРО 2020 ще бъдат предавани на живо по БНТ1, БНТ3, DIEMA и NOVA, както и в каналите на DIEMA XTRA.</p>
      <p>Окончателната схема на мачовете, предавани на живо и на запис в каналите на Българска национална телевизия и Нова броудкастинг груп ще стане ясна след жребия на 30 ноември 2019 г.</p>
      <p>
        <b>София / България</b>
      </p>
    </article>
  </body>
</html>