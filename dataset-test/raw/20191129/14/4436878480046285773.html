<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191951/moncloa/soste/catalunya/problema/politic/convivencia"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T14:10:00+00:00"/>
    <meta property="og:title" content="La Moncloa sosté que a Catalunya hi ha un «problema polític i de convivència»"/>
    <meta property="og:description" content="La portaveu en funcions, Isabel Celaá, aposta perquè hi hagi acord abans de Nadal i avisa que Sánchez no anirà a la investidura sense una entesa tancada"/>
  </head>
  <body>
    <article>
      <h1>La Moncloa sosté que a Catalunya hi ha un «problema polític i de convivència»</h1>
      <h2>La portaveu en funcions, Isabel Celaá, aposta perquè hi hagi acord abans de Nadal i avisa que Sánchez no anirà a la investidura sense una entesa tancada</h2>
      <address><time datetime="2019-11-29T14:10:00+00:00">29 Nov 2019, 14:10</time> by <a rel="author">Oriol March</a></address>
      <p>El consell de ministres s'ha reunit aquest divendres després del <a href="https://www.naciodigital.cat/noticia/191900/gestos/psoe/no/mouen/encara/erc/no">primer contacte</a> entre el PSOE i ERC al Congrés dels Diputats per abordar la investidura de Pedro Sánchez. La portaveu del govern espanyol en funcions, Isabel Celaá, ha apuntat que l'escenari en el qual es troba la negociació és "esperançador" després de la cita entre socialistes i republicans, però ha indicat que a Catalunya existeix un "problema polític i de convivència". El PSOE va apuntar ahir que hi havia un "conflicte polític", i en el comunicat fet públic després de la trobada va evitar parlar de problema de convivència.<br/><br/>"Hem parlat de problemes de convivència i de la necessitat que la meitat de Catalunya que gestiona les institucions -el Govern i el Parlament- parli amb l'altra meitat. Pensem que hi ha una diferència en les formes de sentir i viure Catalunya, i en les formes de relacionar-se mab l'Estat, de manera que han de ser resoltes. Hi ha una diferència política. Si pensem que hi ha un problema de convivència, hi ha un problema de polític", ha reflexionat Celaá. El PSOE està sotmès aquests dies a pressions internes d'exdirigents que no veuen amb bons ulls la negociació amb ERC i la qualifiquen de "suïcida".<br/><br/>En tot cas, els socialistes aposten perquè la investidura arribi -si pot ser- abans de Nadal, i la portaveu ha assenyalat que Sánchez no es presentarà sense un acord tancat a la investidura. Preguntada sobre el suport del PP, ha retret als populars que exigissin la sortida del líder del PSOE per arribar a una entesa, i també ha insistit en reclamar l'abstenció de Ciutadans. Celaá, en tot cas, ha apuntat que "no hi ha alternativa" a un executiu liderat per Sánchez, un argument que ja es va fer servir al juliol.<br/><br/><b>Sense recurs (per ara)</b><br/><br/>La portaveu en funcions, a diferència de setmanes anteriors en les quals l'aprovació de resolucions sobiranistes al Parlament comportava mesures immediates en direcció al Tribunal Constitucional (TC), ha evitat pronunciar-se sobre el <a href="https://www.naciodigital.cat/noticia/191736/independentisme/rebutja/veto/constitucional/autodeterminacio">rebuig expressat aquest dimarts a la cambra catalana</a> contra la sentència de l'1-O i contra el veto a l'autodeterminació. "Esperarem a que es publiqui", ha apuntat Celaá, immediatament informada que ja apareixia en el <i>Butlletí Oficial del Parlament de Catalunya</i> (BOPC). Ha dit que ja s'abordarà en la propera reunió del consell de ministres.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>