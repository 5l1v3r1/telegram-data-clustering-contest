<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/buitenland/decembermoorden-vrijspraak-boerenveen-1.1613949"/>
    <meta property="og:site_name" content="RD.nl"/>
    <meta property="article:published_time" content="2019-11-29T14:29:00+00:00"/>
    <meta property="og:title" content="Decembermoorden: vrijspraak Boerenveen"/>
    <meta property="og:description" content="De rechter in Suriname heeft de eerste vonnissen uitgesproken in het proces van de Decembermoorden. Etienne Boerenveen en Jimmy Stolk zijn vrijgesproken. Tegen Boerenveen had het Openbaar Ministerie twintig jaar cel geëist. Hij werd na hoofdverdachte Desi Bouterse gezien als belangrijkste verdachte. Voor Stolk was vrijspraak geëist."/>
  </head>
  <body>
    <article>
      <h1>Decembermoorden: vrijspraak Boerenveen</h1>
      <address><time datetime="2019-11-29T14:29:00+00:00">29 Nov 2019, 14:29</time> by <a rel="author">ANP</a></address>
      <p>
        <b>De rechter in Suriname heeft de eerste vonnissen uitgesproken in het proces van de Decembermoorden. Etienne Boerenveen en Jimmy Stolk zijn vrijgesproken. Tegen Boerenveen had het Openbaar Ministerie twintig jaar cel geëist. Hij werd na hoofdverdachte Desi Bouterse gezien als belangrijkste verdachte. Voor Stolk was vrijspraak geëist.</b>
      </p>
      <p>Het OM werd niet-ontvankelijk verklaard in de zaak tegen Arthy Gorré, die inmiddels is overleden. Tegen hem was ook twintig jaar cel geëist voor zijn aandeel in de moord op vijftien politieke tegenstanders van Bouterse op 8 december 1982 in Fort Zeelandia. Van de in totaal 25 verdachten zijn er inmiddels zes overleden.</p>
      <p>In de zaak van Boerenveen, die destijds bataljonscommandant was, vindt de krijgsraad niet bewezen dat hij aanwezig was bij het doodschieten van de slachtoffers in de nacht van 7 op 8 december. Er zijn getuigen die zeggen dat zij dat hebben gezien.</p>
      <p>Ook is volgens de krijgsraad niet bewezen dat Boerenveen wist van het draaiboek waarin de moord beschreven zou staan. Het is wel zo dat Boerenveen het alarmplan heeft geactiveerd. Omdat het in die periode in Suriname zeer onrustig was, was het volgens de krijgsraad niet onlogisch dat Boerenveen die opdracht kreeg en uitvoerde.</p>
      <p>Eddy Wijngaarde, een van de nabestaanden van de slachtoffers, is niet verrast over de uitspraken van de krijgsraad. Hij is wel verrast dat de krijgsraad vrijdag toch uitspraak doet in verschillende zaken; dit was tot vrijdag niet echt duidelijk.</p>
      <p>Waarschijnlijk maakt president van de krijgsraad Cynthia Valstein-Montnor vrijdagmiddag ook bekend of president Desi Bouterse schuldig wordt bevonden. Ook tegen hem is twintig jaar celstraf geëist. Bouterse is niet aanwezig; hij is op staatsbezoek in China.</p>
      <p>De zitting in Paramaribo vrijdag is omgeven met strenge veiligheidsmaatregelen. Er zijn veel militairen en agenten op de been.</p>
    </article>
  </body>
</html>