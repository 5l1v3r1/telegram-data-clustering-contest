<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Premier-League/a315999-Klop-Ne-zanima-me-ko-daje-golove.html"/>
    <meta property="og:site_name" content="Sport Klub"/>
    <meta property="article:published_time" content="2019-11-29T14:54:00+00:00"/>
    <meta property="og:title" content="Klop: Ne zanima me ko daje golove"/>
    <meta property="og:description" content="Menadžer Liverpula Jirgen Klop je pred meč sa Brajtonom na &quot;Enfildu&quot; poručio da &quot;galebovi&quot; ove sezone igraju pravi fudbal, da su hrabri i da imaju projekat koji se razvija. Poručio je i da će ekipa morati da se snađe bez povređenog Fabinja, kao i da ga ne zanima ko daje golove."/>
  </head>
  <body>
    <article>
      <h1>Klop: Ne zanima me ko daje golove</h1>
      <h2>Menadžer Liverpula Jirgen Klop je pred meč sa Brajtonom na "Enfildu" poručio da "galebovi" ove sezone igraju pravi fudbal, da su hrabri i da imaju projekat koji se razvija. Poručio je i da će ekipa morati da se snađe bez povređenog Fabinja, kao i da ga ne zanima ko daje golove.</h2>
      <address><time datetime="2019-11-29T14:54:00+00:00">29 Nov 2019, 14:54</time> by <a rel="author">Marko Vlahović</a></address>
      <figure>
        <img src="https://sportklub.rs/Picture/170664/jpeg/Jirgen-Klop"/>
        <figcaption>
          <cite>Justin Setterfield/Getty Images</cite>
        </figcaption>
      </figure>
      <p>Liverpulu koji je ubedljivo prvi na tabeli Premijer lige u subotu od 16 časova gostuje Brajton. Ekipa menadžera Potera ima 15 bodova i na 12. je mestu na tabeli iako su ih mnogi videli u borbi za opstanak. Jirgen Klop je odao priznanje protivničkom menadžeru a takođe je poručio i da je veoma zadovoljan učinkom svojih napadača. </p>
      <related>
        <a href="http://sportklub.rs/Fudbal/Premier-League/a315967-Mane-Umor-Mi-smo-Liverpul.html"/>
        <a href="http://sportklub.rs/Fudbal/Premier-League/a315914-No-Justice-for-the-96-Dakenfild-nije-kriv.html"/>
      </related>
      <p> "<i>Ne zanima me ko daje golove, srećan sam samo kada je lopta u mreži. To nas čini nepredvidivima i možemo da damo više golova. Igramo sa Brajtonom koji se razvijaju uz način igre. Igraju dobar fudbal. Menadžer Poter je radio fantastičan posao do sada. Imaju uzbudljiv razvoj, imali su 48% poseda protiv Sitija i to poštujem. Biće teško. Svi imaju po tri meča za nedelju dana ali imaju vremena da se spreme. Imali smo naporan meč sa Napolijem. Brajton je imao nedelju dana da se spremi, dolaze da uzmu poene</i>", rekao je <b>Jigen Klop</b> koji je govorio i o Unaiju Emeriju koji je dobio otkaz u Arsenalu. </p>
      <p>"<i>Emeriju želim sve najbolje. On je odličan menadžer koji je to pokazao u nekoliko zemalja. Arsenal mora da nađe rešenje, ima drugih trenera, mlađih, možda neiskusnijih i treba da probaju. Bio sam iznenađen ali takav je fudbalski svet. Nemam pojma šta se desilo ali očigledno uprava nije bila zadovoljna. To je život menadžera</i>", kaže Klop. </p>
      <p><b><a href="http://sportklub.rs/Fudbal/Premier-League/a315997-Fabinjo-van-terena-sest-do-osam-nedelja.html">Liverpul je inače posle meča sa Napolijem u Ligi šampiona ostao bez Fabinja koji će odsustvovati prilično dugo</a></b>. </p>
      <p>"<i>To je moj glavni problem posle meča. Imam opcije i možemo da ga zamenimo. Želimo da se vrati što pre. Nismo jedini koji imamo povređenog igrača i moramo s tim da se nosimo</i>".</p>
      <p>Klop je još jednom ponovio da Liverpul razmišlja samo o onome što sledi, a da njegovu ekipu pozicija na tabeli ne opterećuje. </p>
      <p>"<i>Ne razmišljamo o 12 pobeda u 13 mečeva, samo mislimo 100% o sledećem protivniku. Želimo da igramo najbolji fudbal i to moramo i protiv Brajtona. Ne samo da su hrabri, organizovani su i uvek su u igri</i>".</p>
      <p>Liverpul igra protiv Brajtona u subotu od 16 časova uz direktan prenos na Sport Klubu 1. </p>
    </article>
  </body>
</html>