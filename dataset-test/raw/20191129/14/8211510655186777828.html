<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-piloti/verstappen-nessuna-sorpresa-mercedes-molto-veloce-469816.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-29T14:20:17+00:00"/>
    <meta property="og:title" content="Verstappen: “Nessuna sorpresa, Mercedes molto veloce”"/>
    <meta property="og:description" content="Terza fila virtuale per i due alfieri Red Bull Honda al termine della prima giornata di prove libere del Gran Premio di Abu Dhabi 2019, sul tracciato di Yas Marina"/>
  </head>
  <body>
    <article>
      <h1>Verstappen: “Nessuna sorpresa, Mercedes molto veloce”</h1>
      <h2>Terza fila virtuale per i due alfieri Red Bull Honda al termine della prima giornata di prove libere del Gran Premio di Abu Dhabi 2019, sul tracciato di Yas Marina</h2>
      <address><time datetime="2019-11-29T14:20:17+00:00">29 Nov 2019, 14:20</time> by <a rel="author">Stefano Ollanu</a></address>
      <p>La <b>Red Bull</b> è parsa maggiormente in difficoltà a Yas Marina, rispetto all’ultimo trionfale appuntamento iridato di Interlagos. La scuderia anglo-austriaca ha concluso la prima giornata in pista ad Abu Dhabi al <b>quinto posto con Max Verstappen</b> (1’36.807) e al<b> sesto con Alexander Albon</b> (1’37.288), palesando qualche difficoltà con gli pneumatici portati dalla Pirelli per l’ultima gara stagionale.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040638-Custom.jpg"/>
      </figure>
      <p>L’olandese ha fatto segnare il proprio tempo con le Medium, sebbene le Soft per il gommista italiano garantiscano un miglioramento di circa mezzo secondo: “<i>Il feeling non è stato male. <b>La Mercedes sembra ancora molto veloce</b>, ma ci sono alcune cose da parte nostra che possiamo migliorare nel complesso e non ci sono grosse sorprese. Nel complesso è stata una <b>giornata discreta</b></i>“. Verstappen sembra avere le idee chiare sulle gomme da utilizzare nel Q2: “<i>Le Soft nel giro secco sono migliori. Calano parecchio nel passo gara ma non ci sarà nessuna sorpresa da quel punto di vista</i>“.</p>
      <figure>
        <img src="https://www.formulapassion.it/wp-content/uploads/2019/11/Alex-Albon-Red-Bull-AbuDhabi-GP.jpg"/>
      </figure>
      <p><b>Albon</b>, alla prima volta a Yas Marina in F1, ha avuto qualche problema nell’adattamento al tracciato, come dimostrano i quasi cinque decimi di distacco dal compagno di box: “<i>La macchina ha dato sensazioni piuttosto simili, nulla di particolare.<b> Dobbiamo migliorare.</b> Le Mercedes sono ovviamente molto veloci e le Ferrari lo saranno in qualifica, quindi vedremo. Margini di miglioramento? <b>Dobbiamo far funzionare meglio le gomme.</b> Non è semplice qui, abbiamo visto molti piloti che si sono girati perché è difficile far funzionare le gomme. Vedremo se domani riusciremo a fare meglio</i>“.</p>
      <footer>RIPRODUZIONE RISERVATA</footer>
    </article>
  </body>
</html>