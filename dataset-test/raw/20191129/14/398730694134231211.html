<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/forbundskaptenen-om-laget-som-ska-ta-vm-medalj/"/>
    <meta property="og:site_name" content="DN.SE"/>
    <meta property="article:published_time" content="2019-11-29T14:18:15+00:00"/>
    <meta property="og:title" content="Förbundskaptenen om laget som ska ta VM-medalj"/>
    <meta property="og:description" content="Sverige hoppas kunna spela om medaljerna i handbolls-VM. Här är förbundskapten Henrik Signells egna tankar om sina spelare som ska göra jobbet."/>
  </head>
  <body>
    <article>
      <h1>Förbundskaptenen om laget som ska ta VM-medalj</h1>
      <address><time datetime="2019-11-29T14:18:15+00:00">29 Nov 2019, 14:18</time> by <a rel="author" href="https://www.dn.se/av/lars-grimlund/" target="_blank">Lars Grimlund</a></address>
      <p>
        <b>Sverige hoppas kunna spela om medaljerna i handbolls-VM. Här är förbundskapten Henrik Signells egna tankar om sina spelare som ska göra jobbet.</b>
      </p>
      <p>Sverige ställs mot – i tur och ordning – Kongo-Kinshasa, Kina, Japan, Argentina och Ryssland i grupp D i handbolls-VM. De tre främsta går vidare till mellanrundan och dit tar lagen med sig poäng från inbördes möten. Sverige och Ryssland väntas göra upp om gruppsegern – där bakom skuggar värdnationen Japan.</p>
      <p>Så här säger förbundskapten Henrik Signell om truppen han tagit med sig till VM.</p>
      <p><b>Målvakter:<br/></b>Filippa Idéhn, Silkeborg, Martina Thörn, Århus, <i>Jessica Ryde, Herning-Ikast (reserv)</i></p>
      <p>”Filippa får anses som en ganska klar förstamålvakt. Både Martina och Jessica har gjort det bra i danska ligan, de får stå mycket och tar hela tiden kliv.”</p>
      <p><b>Vänstersexor:<br/></b>Olivia Mellegård och Marie Wall, Köpenhamn.</p>
      <p>”De har varit ett radarpar sedan Marie kom tillbaka från sin knäskada. Det är snabba och kontringsstarka spelare som också är bra inåt i banan.”</p>
      <p><b>Mittsexor:<br/></b>Linn Blohm, Köpenhamn, Anna Lagerquist, Nyköbing Falster, Johanna Forsberg, Sävehof.</p>
      <p>”Här är vi starka. Linn öser in mål i Danmark, så fort hon får bollen så är det mål. Anna har sin styrka i försvaret och har utvecklat sitt anfallsspel under året. Johanna är bra både i försvar och anfall”.</p>
      <p><b>Högersexor:<br/></b>Nathalie Hagman, Odense, Mathilda Lundström, Skuru.</p>
      <p>”Nathalie som spelat högernio är användbar på flera positioner och kommer förmodligen bli så även under VM. Mathilda har utvecklats mycket offensivt de senaste åren och är dessutom en duktig försvarsspelare.”</p>
      <p><b>Vänsternior:<br/></b>Jamina Roberts, Randers, Mikaela Mässing, Thüringer, <i>Kristin Thorleifsdóttir, H65 Höör (reserv)</i></p>
      <p>”Jamina tar ett otroligt stort ansvar i Danmark och har vuxit som spelare. Mikaela är viktig för oss med sin längd och sitt skyttehot, det är två helt olika spelartyper som vi kommer få användning av. Kristin har tagit stora kliv i sin utveckling och har en internationell spelstil med sin storlek och kraft.”</p>
      <p><b>Mittnior:<br/></b>Isabelle Gulldén, Brest Bretagne, Carin Strömberg, Viborg, Melissa Petrén, Horsens.</p>
      <p>”Det ska bli spännande att se i vilken status Isabelle är men vi räknar med att hon ska kunna bidra. Carin är en annan spelartyp än ’Bella’, hon är viktig för laget. Melissa gör mål på många olika sätt och kan bli vår joker.”</p>
      <p><b>Högernior:<br/></b>Hanna Blomstrand, Köpenhamn, Emma Lindqvist, H65 Höör.</p>
      <p>”Emma spelar mittnio i klubblaget och är också användbar i försvaret. Hanna är tillbaka efter sin höftoperation och ser allt bättre ut.”</p>
      <p><a href="https://www.dn.se/sport/guide-handbolls-vm-i-japan/">Guide: Handbolls-VM i Japan: Matchtider, lag, favoriter, spelare att hålla koll på</a> </p>
    </article>
  </body>
</html>