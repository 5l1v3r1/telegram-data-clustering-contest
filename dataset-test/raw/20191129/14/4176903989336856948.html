<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/bez-imuniteta-za-biznismena-uhapsenog-zbog-ubistva-novinarke/"/>
    <meta property="og:site_name" content="Krstarica"/>
    <meta property="article:published_time" content="2019-11-29T14:45:00+00:00"/>
    <meta property="og:title" content="Bez imuniteta za biznismena uhapšenog zbog ubistva novinarke"/>
    <meta property="og:description" content="VALETA - Malta je danas odbila da da imunitet biznismenu Jorgenu Feneču u slučaju ubistva novinarke Dafne Karuane Galicije, koja je istraživala slučajeve"/>
  </head>
  <body>
    <article>
      <h1>Bez imuniteta za biznismena uhapšenog zbog ubistva novinarke</h1>
      <address><time datetime="2019-11-29T14:45:00+00:00">29 Nov 2019, 14:45</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>VALETA – Malta je danas odbila da da imunitet biznismenu Jorgenu Feneču u slučaju ubistva novinarke Dafne Karuane Galicije, koja je istraživala slučajeve korupcije zvaničnika, u zamenu za svedočenje tokom koga bi govorio o ulozi visokih vladinih ličnosti.</p>
      <p>Porodica novinarke zahtevala je od premijera Džozefa Muskata da podnese ostavku nakon što je njegova desna ruka Keit Šembri, uhapšen ranije ove sedmice zbog ovog slučaja, oslobođen tokom noći, preneo je Rojters.</p>
      <p>Posle dve godine zastoja, vlasti su proteklih dana ubrzale istragu u slučaju Karuane Galicije, koja je poginula 2017. godine prilikom eksplozije bombe podmetnute pod njen automobil.</p>
      <p>Muskatova vlada, koja je zasedala gotovo do tri sata ujutru, odlučila je da odbije zahtev za davanje imuniteta Jorgenu Feneču, jednom od najbogatijih ljudi u zemlji, koji je bio uhapšen prošle nedelje dok je pokušavao da napusti Maltu na svojoj jahti.</p>
      <p>Feneč je danas pušten uz kauciju, a policija navodi da će biti pod budnim nadzorom kako ne bi pobegao.</p>
      <p>Fenečovi advokati su saopštil da je on spreman da svedoči protiv visokih zvaničnika u zamenu za imunitet, ukljucujući i protiv Šembrija, koji je ove sedmice napustio funkciju Muskatovog šefa kabineta.</p>
      <p>Šembri, koji negira bilo kakvu ulogu u ubistvu, oslobođen je tokom noći jer je policija navela da ne smatraju da je potrebno da ga zadrže duže nakon što je u policiji proveo dva dana.</p>
      <p>„Delimo šok i bes Malte zbog oslobađanja Keita Šembrija, bliskog ličnog prijatelja i bivšeg šefa kabineta premijera. Najmanje dva svedoka i više fizičkih dokaza impliciraju učešće Šembrija u atentatu na našu suprugu i majku“, kaže se u saopštenju porodice Karuana Galicija.</p>
      <p>Tri muškarca čekaju suđenje zbog postavljanja bombe koja je ubila Karuanu Galiciju, ali do sada vlasti nisu uspele da pronađu osobu koja ih je angažovala.</p>
      <p>(Tanjug)</p>
    </article>
  </body>
</html>