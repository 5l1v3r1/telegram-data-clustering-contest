<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/bankerkata-ot-varna-prizna-pred-sada-che-e-iztochvala-vlogove-na-klienti.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T14:58:00+00:00"/>
    <meta property="og:title" content="Банкерката от Варна призна пред съда, че е източвала влогове на клиенти"/>
    <meta property="og:description" content="38-годишната жена заяви, че съжалява за действията си"/>
  </head>
  <body>
    <article>
      <h1>Банкерката от Варна призна пред съда, че е източвала влогове на клиенти</h1>
      <h2>38-годишната жена заяви, че съжалява за действията си</h2>
      <address><time datetime="2019-11-29T14:58:00+00:00">29 Nov 2019, 14:58</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/29/bankerka_1575040261-1.mp4"/>
      </figure>
      <p>Съдът остави за постоянно в ареста 38-годишната банкова служителка Невена, обвинена в присвояването на над 1 млн. лева от сметките на вложители.</p>
      <p>В залата стана ясно, че тя е признала за извършеното и е съдействала активно на разследващите органи.</p>
      <p>Банковата служителка отказа коментар, а по време на заседанието, изрази съжаление за действията си. След като беше оставена за постоянно в ареста, съдията ѝ назначи психиатрична експертиза.</p>
      <p>От справка, предоставена от банката се разбра, че потърпевшите вложители са 19, а сумата е 1,22 млн. лв. В залата беше обявено също, че след като била разкрита, жената подписала запис на заповед за липсващата сума в полза на банката.</p>
      <p>Тя твърди, че е изпратила парите на виртуален приятел, с когото поддържала интернет връзка, но никога не била виждала на живо. Към този момент обаче не е ясно къде са парите.</p>
      <p>„Има такива доказателства, но за много мъничка част от сумата. Не можем към този момент изцяло да дадем вяра на обясненията на обвиняемата. Те ще бъдат проверени. Според думите на третото лице, му е изпратила 15 хил. лева, като тя сама е предложила да му изпрати тези пари, тъй като той е бил финансово затруднен“, коментира прокурор Светлана Данева.</p>
      <p>Пред разследващите жената е разказала, че парите от влоговете на клиенти на банката са били прехвърляни в сметки на нейно име и на роднини, а след това теглени и изпращани с куриерска фирма на виртуалния ѝ приятел.</p>
      <p>От прокуратурата разкриха, че той се е представял като Мирослав Михайлов, но истинското му име е Сергей и живее в монтанско село. Освен парите на вложителите, Невена теглила личен кредит и кредит от името на баща си, а парите също били изпратени на мъжа.</p>
      <p>Обвиняемата обяснила, че Мирослав е искал парите, за да реши свои финансови проблеми с лихвари.  </p>
    </article>
  </body>
</html>