<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119969-djb-budzet-dobar-za-partokratiju-los-za-gradjane?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-29T14:50:04+00:00"/>
    <meta property="og:title" content="DJB: Budžet dobar za partokratiju, loš za gradjane"/>
    <meta property="og:description" content="Pokret &quot;Dosta je bilo&quot; (DJB) ocenio je danas da aktuelna vlast nastavlja svoju pogubnu ekonomsku politiku uništavanjem bilo kakve mogućnosti razvoja domaće privrede, čime tera gradjane u dužničko ropstvo.&quot;Donošenjem budžeta koji finansira partokratsku mašineriju i subvencionisanje nelojalne konkurencije iz inostranstva s jedne strane, i zavlačenjem ruke u džep gradjana i domaće privrede na drugoj strani, aktuelna vlast nastavlja svoju pogubnu ekonomsku politiku uništavanja bilo kakve mogućnosti razvoja domaće privrede i tera gradjane u dužničko ropstvo&quot;, navodi se u saopštenju.DJB dodaje da uprkos tome što vlast naziva budžet za iduću godinu razvojnim, on je isti kao i prethodnih godina &quot;partokratski i ekonomski poguban za domaću privredu&quot;.&quot;Umesto da štedi i uvodi red u javnom i državnom sektoru, vlast zavlači ruku duboko u džep gradjana i domaće privrede ne bi li nekako smanjila deficit. U budžetu postoji prostor za velike uštede kada je reč o bankarskim garancijama za javna preduzeća, zatim u okviru novca predvidjenog…"/>
  </head>
  <body>
    <article>
      <h1>DJB: Budžet dobar za partokratiju, loš za gradjane</h1>
      <address>
        <time datetime="2019-11-29T14:50:04+00:00">29 Nov 2019, 14:50</time>
      </address>
      <p><b>Pokret "Dosta je bilo" (DJB) ocenio je danas da aktuelna vlast nastavlja svoju pogubnu ekonomsku politiku uništavanjem bilo kakve mogućnosti razvoja domaće privrede, čime tera gradjane u dužničko ropstvo.</b><br/><br/>"Donošenjem budžeta koji finansira partokratsku mašineriju i subvencionisanje nelojalne konkurencije iz inostranstva s jedne strane, i zavlačenjem ruke u džep gradjana i domaće privrede na drugoj strani, aktuelna vlast nastavlja svoju pogubnu ekonomsku politiku uništavanja bilo kakve mogućnosti razvoja domaće privrede i tera gradjane u dužničko ropstvo", navodi se u saopštenju.<br/><br/>DJB dodaje da uprkos tome što vlast naziva budžet za iduću godinu razvojnim, on je isti kao i prethodnih godina "partokratski i ekonomski poguban za domaću privredu".<br/><br/>"Umesto da štedi i uvodi red u javnom i državnom sektoru, vlast zavlači ruku duboko u džep gradjana i domaće privrede ne bi li nekako smanjila deficit. U budžetu postoji prostor za velike uštede kada je reč o bankarskim garancijama za javna preduzeća, zatim u okviru novca predvidjenog za plaćanja sudskih kazni i penala sudovima, kao i po pitanju novca predvidjenog za subvencionisanje velikih stranih kompanija koje u Srbiju dolaze u potrazi za jeftinom radnom snagom", navodi se.<br/><br/>Taj pokret je optužio vlast da umesto da uvede red u javna preduzeća ona već osmu godinu deficit smanjuje preko ledja gradjana i domaće privrede.<br/><br/>"Budžet za 2020. godinu nalikuje svim budžetima koje smo imali u poslednjih 15 godina, jer promoviše ideju da je ekonomska budućnost Srbije vezana za koloniju jeftine radne snage iz koje nam deca beže, a umesto njih će u nemačkim fabrikama koje subvencionišemo kablove za platu od 200 evra motati migranti koje nam EU vrati nakon što im odbije zahtev za azil, jer se Srbija vodi kao zemlja njihovog prvog ulaska u Evropu", smatra taj pokret.<br/><br/>DJB je dodao da je i predsednik Aleksandar Vučić rekao da će se do 2028. godine u Srbiji izjednačiti broj gradjana koji napuštaju zemlju sa brojem migranata koji će se trajno naseljavati, a da će nakon toga broj migranata biti i veći.<br/><br/>"DJB apeluje na vlast da odustane od svoje poslušničke politike ispunjavanja interesa EU i Nemačke, te da se okrene odgovornoj i državotvornoj politici, jer trenutna razgradnja države na svim nivoima preti nestanku Srbije", dodaje se u saopštenju.</p>
    </article>
  </body>
</html>