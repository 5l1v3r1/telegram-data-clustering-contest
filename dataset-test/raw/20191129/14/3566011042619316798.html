<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550902.html/%D8%A8%D8%B1%D8%AE%D9%88%D8%B1%D8%AF-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7-%D8%A8%D8%A7-%D9%85%D9%81%D8%B3%D8%AF%D8%A7%D9%86-%D9%85%D9%86%D8%A7%D9%81%D8%B9-%D8%A8%D8%B1%D8%AE%DB%8C-%D8%B1%D8%A7-%D8%A8%D9%87-%D8%AE%D8%B7%D8%B1-%D8%A7%D9%86%D8%AF%D8%A7%D8%AE%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T14:38:00+00:00"/>
    <meta property="og:title" content="برخورد دستگاه قضا با مفسدان منافع برخی را به خطر انداخته است"/>
    <meta property="og:description" content="نماینده مردم بروجرد در مجلس شورای اسلامی گفت: برخی برای انتخابات پول پاشی می کنند و سفره های حرام پهن می کنند در حالی که نماینده مجلس باید برای خدمت به مردم تلاش کند."/>
  </head>
  <body>
    <article>
      <h1>برخورد دستگاه قضا با مفسدان منافع برخی را به خطر انداخته است</h1>
      <h2>نماینده مردم بروجرد در مجلس شورای اسلامی:</h2>
      <address>
        <time datetime="2019-11-29T14:38:00+00:00">29 Nov 2019, 14:38</time>
      </address>
      <p>نماینده مردم بروجرد در مجلس شورای اسلامی گفت: برخی برای انتخابات پول پاشی می کنند و سفره های حرام پهن می کنند در حالی که نماینده مجلس باید برای خدمت به مردم تلاش کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safireaflak.ir/">سفیر افلاک</a> عباس گودرزی در سخنرانی پیش از خطبه های نماز جمعه بروجرد اظهار داشت: چهار دهه از عمر با برکت انقلاب اسلامی ایران می گذرد و در طول این سالها سختی های زیادی را پشت سر گذاشته ایم و ایستادگی و مقاومت کرده ایم گرچه مقاومت هزینه دارد اما دستاوردهای آن بیش از هزینه است در حالی که تسلیم شدن در برابر دشمن تنها ضرر را به دنبال دارد.</p>
      <p>وی با اشاره به قضیه برجام افزود: رهبری فرمودند که من خوشبین نیستم، با آمریکا مذاکره شد و برجام امضا گردید ولی در عمل اتفاقی صورت نگرفت و چند سال ایران به وعده های خود عمل کرد و در قلب راکتور اراک بتن ریختند، سانتریفیوژها را کاهش دادند و به همه وعده ها عمل شد اما طرف غربی نه تنها به تعهدات خود عمل نکرد بلکه پس از مدتی از برجام خارج شد.</p>
      <p>نماینده مردم بروجرد در مجلس تصریح کرد: بعد از خروج آمریکا از برجام گفتند برجام را با اروپا ادامه می دهیم اما در طول این مدت نیز اروپا به وعده های خود عمل نکرده و تنها فرصت سوزی صورت گرفته است در حالی که قرار بود تحریم ها برداشته شود اما تحریم های جدیدی اعمال شد.</p>
      <p>وی با اشاره به آشوب های اخیر در کشور عنوان کرد: بخشی از مشکلات اخیر به بی تدبیری مسئولان برمی گردد چرا که وقتی قرار است طرحی به این بزرگی در کشور اجرا شود چرا از مدتها قبل اعلام نشد تا مردم در جریان قرار بگیرند.</p>
      <p>وی بیان کرد: رئیس جمهور به یزد رفت و دعوا راه می اندازد، دستگاه قضا انقلابی عمل می کند، دانه درشت تر از برادر رئیس جمهور؟ لازمه گام دوم انقلاب، دستگاه قضایی انقلابی و برخورد با مفسدان اقتصادی است و برخی در راستای اجرای دستگاه قضا، منافعشان به خطر افتاده است.</p>
      <p>گودرزی گفت: چرا سفیر انگلیس یک روز قبل از اجرای گرانی بنزین مطلع است ولی یک نماینده مجلس از این ماجرا اطلاعی ندارد؟ این همان موضوع نفوذ است که مشکلاتی را ایجاد کرد.</p>
      <p>وی اظهار داشت: رهبری خواستند که از ساختار اصلی نظام دفاع کنند و تدابیر مقام معظم رهبری آب بر آتش آشوب های اخیر ریخت و رهبری آبروی خود را برای انقلاب گذاشت تا بی تدبیری مسئولان به نظام آسیب نزند.</p>
      <p>نماینده مردم بروجرد در مجلس شورای اسلامی عنوان کرد: دشمنان و ضد انقلاب خواب هایی دیده بودند که این خواب ها با تدابیر رهبری و حضور مردم تعبیر نخواهد شد؛ هر جایی که انقلابی عمل کردیم و ایستادگی و مقاومت نشان دادیم به موفقیت دست یافتیم چرا که در دوران دفاع مقدس با اندک امکانات اما با ایستادگی بر دشمن پیروز شدیم و امروز پیشرفت ایران در عرصه های مختلف آنقدر زیاد شده که نشان می دهد با این پیشرفت ها دشمنان غلطی نمی توانند بکنند.</p>
      <p>وی بیان کرد: متاسفانه برخی از احمق های سیاسی اعتقاد دارند و می گویند که موشک ها را کنار بگذاریم تا مشکلات برطرف شود اما ملت ایران ایستاده و مقاومت می کند و هیچ گاه در برابر دشمن تسلیم نخواهد شد.</p>
      <p>گودرزی با اشاره به روز مجلس خاطرنشان کرد: در جامعه برخی برای انتخابات پول پاشی می کنند و سفره های حرام پهن می کنند که با این اقدامات معیارهای الهی را عوض می کنند، مسئولی که حرف رهبری را نمی فهمد شکمش از حرام پر شده است.</p>
      <p>وی تصریح کرد: مجلس باید در طراز انقلاب باشد، انقلابی که حمایت از مستضعفین را در سرلوحه کار قرار داده و مخالف اشرافی گری و رفاه طلبی است باید دانست که اگر کسی دلش برای انقلاب سوخت دلش برای مردم هم می سوزد و در جهت خدمت به مردم تلاش می کند.</p>
      <p>وی گفت: کاندیداها حق ندارند به مردم وعده های اجرایی دهند و نباید با اعتماد مردم که بالاترین سرمایه نظام است بازی کرد و باید کاندیداها در جهت وظایف خود و پیگیری ها با مردم صحبت کنند.</p>
      <p>انتهای پیام/</p>
    </article>
  </body>
</html>