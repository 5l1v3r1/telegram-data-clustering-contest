<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cr-je-sedma-v-evrope-v-poctu-plateb-chytrymi-hodinkami-ci-naramky/1826761?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T14:03:00+00:00"/>
    <meta property="og:title" content="ČR je sedmá v Evropě v počtu plateb chytrými hodinkami či náramky"/>
    <meta property="og:description" content="Praha - Česko je sedmou zemí v Evropě podle počtu plateb tzv. nositelnou elektronikou, kam patří chytré hodinky, prsteny nebo náramky. První trojici tvoří Nizozemsko, Británie a Švýcarsko. Celkový počet plateb přes nositelná zařízení v Evropě letos vzrostl na osminásobek v porovnání s rokem 2018. Vyplývá to ze studie společnosti Mastercard. Nositelnou elektronikou lze platit všude tam, kde přijímají bezkontaktní platební karty."/>
  </head>
  <body>
    <article>
      <h1>ČR je sedmá v Evropě v počtu plateb chytrými hodinkami či náramky</h1>
      <address><time datetime="2019-11-29T14:03:00+00:00">29 Nov 2019, 14:03</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česko je sedmou zemí v Evropě podle počtu plateb tzv. nositelnou elektronikou, kam patří chytré hodinky, prsteny nebo náramky. První trojici tvoří Nizozemsko, Británie a Švýcarsko. Celkový počet plateb přes nositelná zařízení v Evropě letos vzrostl na osminásobek v porovnání s rokem 2018. Vyplývá to ze studie společnosti Mastercard. Nositelnou elektronikou lze platit všude tam, kde přijímají bezkontaktní platební karty.</p>
      <p>Na Nizozemsko připadla třetina všech evropských plateb uskutečněných pomocí nositelných zařízení. Na druhém místě je Británie s podílem 18 procent, následují Švýcarsko (osm procent) a Rusko (sedm procent). Přesný podíl Česka na evropských platbách firma Mastercard nemá k dispozici, zveřejnila pouze umístění. Zařízení, jež je k bezkontaktnímu placení možné používat, jsou dostupná ve 26 členských zemích EU a na výběr je přes 30 různých modelů.</p>
      <p>V celosvětovém měřítku se nejvíc plateb tzv. nositelnou elektronikou uskuteční v Austrálii, za ní následuje Nizozemsko. Na osmém místě jsou USA, ostatní země v první desítce jsou evropské. Za poslední rok převýšily evropské transakce počet plateb ve Spojených státech téměř dvacetkrát.</p>
      <p>Mastercard poznamenal, že s pokračujícím vývojem technologií nositelných zařízení vstupují do hry i módní značky, které trh posouvají dál. Vznikají zařízení, jež jsou funkční a současně plní roli módních doplňků. Nyní používá každý pátý dospělý člověk chytré hodinky nebo sportovní náramek. Předpokládá se, že do roku 2020 bude mít celosvětový trh s nositelnými zařízeními hodnotu 30 miliard eur.</p>
      <p>V nedávném průzkumu Mastercard zjistila, že využívání nositelných zařízení v Česku roste. Podíl fitness náramků u české populace stoupl na 12 procent, což je dvojnásobek v porovnání s rokem 2016. Každý desátý Čech má chytré hodinky, zatímco před třemi roky to byla čtyři procenta. Z výsluní naopak ustupují tablety, jejichž podíl klesl na 41 procent z 53 procent v roce 2016.</p>
      <p>Bezkontaktní platby již dokázaly proměnit podobu placení prakticky po celém světě a jejich oblíbenost především v Evropě stále roste nejen mezi uživateli, ale i mezi vydavateli karet a obchodníky. Bezkontaktní platby jsou stále rozšířenější. V Evropě se nyní 61 procent všech plateb v obchodech uskuteční bezkontaktně, což představuje nárůst o 23 procent proti stavu v roce 2018. Podíl obchodů, v nichž lze bezkontaktně platit, se meziročně zvedl ze 42 na 70 procent.</p>
      <p>
        <b>Evropské země s nejvyšším počtem plateb nositelnými zařízeními:</b>
      </p>
      <ul>
        <li>1. | Nizozemsko</li>
        <li>2. | Velká Británie</li>
        <li>3. | Švýcarsko</li>
        <li>4. | Rusko</li>
        <li>5. | Polsko</li>
        <li>6. | Švédsko</li>
        <li>7. | <b>Česká republika</b></li>
        <li>8. | Finsko</li>
        <li>9. | Německo</li>
        <li>10. | Ukrajina</li>
      </ul>
      <p>
        <i>zdroj: Mastercard</i>
      </p>
    </article>
  </body>
</html>