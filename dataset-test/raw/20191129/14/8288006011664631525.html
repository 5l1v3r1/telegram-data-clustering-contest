<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175985/beh-na-lyziach-sp-sprint-klasicky-vyhrali-nori-fallova-a-klabo-slovaci-zaostali"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T14:33:53+00:00"/>
    <meta property="og:title" content="Beh na lyžiach-SP: Šprint klasicky vyhrali Nóri Fallová a Kläbo, Slováci zaostali"/>
    <meta property="og:description" content="Slovenským reprezentantom vstup do sezóny nevyšiel, keď v kvalifikácii skončili ďaleko za postupujúcou tridsiatkou najlepších."/>
  </head>
  <body>
    <article>
      <h1>Beh na lyžiach-SP: Šprint klasicky vyhrali Nóri Fallová a Kläbo, Slováci zaostali</h1>
      <h2>Slovenským reprezentantom vstup do sezóny nevyšiel, keď v kvalifikácii skončili ďaleko za postupujúcou tridsiatkou najlepších.</h2>
      <address><time datetime="2019-11-29T14:33:53+00:00">29 Nov 2019, 14:33</time> by <a rel="author">TASR</a></address>
      <p>Ruka 29. novembra (TASR) - Nóri Maiken Caspersen Fallová a Johannes Hösflot Kläbo triumfovali v úvodných pretekoch nového ročníka Svetového pohára v behu na lyžiach. Vo fínskom stredisku Ruka dominovali v šprinte klasickou technikou na 1,4 km. Slovenskí reprezentanti Alena Procházková a Ján Koristek nepostúpili z kvalifikácie.</p>
      <p>Fallová v mrazivom počasí zaútočila v ženskom finále približne v polovici trate a v závere jej tempu nestačila žiadna zo súperiek. V cieli mala výrazný náskok 2,33 sekundy pred Švédkou Jonnou Sundlingovou, tretia skončila Američanka Sadie Maubetová Bjornsenová. Polovicu finálovej zostavy tvorili reprezentantky Nórska. <i>"Táto trať patri medzi moje obľúbené. Je veľmi náročná, takže v cieli som vždy na konci so silami. Som rada, že mi to dnes vyšlo,"</i> povedala Fallová po svojom 20. víťazstve v SP.</p>
      <p>Ešte suverénnejšie si prišiel po víťazstvo Kläbo, obhajca veľkého glóbusu za celkové prvenstvo v SP i malého za šprint. Vo finále nadelil súperom viac ako štyri sekundy. Druhé miesto obsadil jeho krajan Paal Golberg s odstupom 4,17 s, tretí bol Francúz Richard Jouve (+4,62). Tesne za stupňami víťazov dobehol druhý muž celkového poradia seriálu v minulej zime Rus Alexander Boľšunov. <i>"Vlani som tu vyhrať nedokázal, takže teraz musím byť spokojný. Som šťastný, že mi úvod pohára vyšiel na jednotku,"</i> vyhlásil v cieli.</p>
      <p>Slovenským reprezentantom vstup do sezóny nevyšiel, keď v kvalifikácii skončili ďaleko za postupujúcou tridsiatkou najlepších. Procházková obsadila až 67. priečku, jej manko na najrýchlejšiu Luciu Scardoniovú z Talianska narástlo na 18,19 sekundy. Na postup jej chýbalo viac ako osem sekúnd. Na štart sa postavilo spolu 92 bežkýň, v kvalifikácii stroskotali napríklad aj Nórka Heidi Wengová, či Švédky Charlotte Kallová a Frida Karlssonová.</p>
      <p>Koristek skončil v kvalifikácii takmer na chvoste štartového poľa na 103. mieste. Na prvého Kläba stratil priepastných 28,8 sekundy a za sebou nechal iba troch súperov. Na severe Európy ešte slovenskú dvojicu čakajú v sobotu dištančné preteky klasicky a v nedeľu stíhačka voľne na 10, resp. 15 km.</p>
    </article>
  </body>
</html>