<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/exarthrothike-speira-ierosylon-poy-ekleve-tamata-kai-eikones/"/>
    <meta property="og:site_name" content="ert.gr"/>
    <meta property="article:published_time" content="2019-11-29T14:03:40+00:00"/>
    <meta property="og:title" content="Εξαρθρώθηκε σπείρα ιερόσυλων που έκλεβε τάματα και εικόνες"/>
    <meta property="og:description" content="Εξαρθρώθηκε εγκληματική οργάνωση που διέπραττε συστηματικά διακεκριμένες κλοπές από Ιερούς Ναούς σε διάφορες περιοχές της χώρας. Συνελήφθησαν (6) μέλη της οργάνωσης μεταξύ των οποίων και ο «αρχηγός» της."/>
  </head>
  <body>
    <article>
      <h1>Εξαρθρώθηκε σπείρα ιερόσυλων που έκλεβε τάματα και εικόνες</h1>
      <address><time datetime="2019-11-29T14:03:40+00:00">29 Nov 2019, 14:03</time> by <a rel="author">Δήμητρα Λαχουρή</a></address>
      <p>Εξαρθρώθηκε εγκληματική οργάνωση που διέπραττε συστηματικά διακεκριμένες κλοπές από Ιερούς Ναούς σε διάφορες περιοχές της χώρας. Συνελήφθησαν (6) μέλη της οργάνωσης μεταξύ των οποίων και ο «αρχηγός» της.</p>
      <p>Εξιχνιάστηκαν -11- περιπτώσεις κλοπών από Ιερούς Ναούς καθώς επίσης ληστεία και κλοπή από οικία.</p>
      <p>Ενδεικτικές περιπτώσεις της εγκληματικής τους δράσης αποτελούν:</p>
      <p>-η διάρρηξη Ιερού Ναού στην Ύδρα, όπου αφαίρεσαν περίπου πέντε κιλά χρυσό σε τάματα και παλαιά κοσμήματα, εικόνα της Θεοτόκου, τιμαλφή και (200) ευρώ από το παγκάρι της εκκλησίας. Η αξία των αφαιρεθέντων ταμάτων υπολογίστηκε ότι ξεπερνά τις (100.000) ευρώ,</p>
      <p>-η διάρρηξη Ιερού Ναού στην Άνδρο, όπου αφαίρεσαν χρυσά και αργυρά τιμαλφή (τάματα) από εικόνες, ενώ επιπρόσθετα βεβήλωσαν προθήκη με Ιερά Λείψανα, πετώντας τις θήκες των λειψάνων στο πάτωμα του Ναού,</p>
      <p>-διάρρηξη Ιερού Ναού σε περιοχή της Σπάρτης όπου αφαίρεσαν χρυσά τάματα, (2) εγκόλπια και (2) σταυρούς, συνολικής αξίας (15.000) ευρώ.</p>
      <p>Χαρακτηριστικό της μεθοδολογίας δράσης τους ( modus operandi ) αποτελεί το γεγονός ότι τα μέλη της οργάνωσης, στο πλαίσιο των προπαρασκευαστικών ενεργειών για τις διαρρήξεις, επισκέπτονταν προηγουμένως τους Ιερούς Ναούς και με πρόσχημα την προσκύνηση κατόπτευαν τους χώρους και τα αφιερωμένα αντικείμενα (τάματα).</p>
      <p>Επιπλέον από την έρευνα εξιχνιάστηκαν άλλες δυο περιπτώσεις και συγκεκριμένα ληστεία σε μονοκατοικία στο Κορωπί, όπου αφού έδεσαν και φίμωσαν τον ιδιοκτήτη αφαίρεσαν 750 ευρώ και διάρρηξη σε οικία σε περιοχή της Ρόδου, από όπου αφαίρεσαν 1.800 ευρώ και διάφορα τιμαλφή.</p>
      <p>Σε έρευνες που πραγματοποιήθηκαν στις οικίες των συλληφθέντων και στην κατοχή τους, βρέθηκαν συνολικά και κατασχέθηκαν:</p>
      <p>(2) τάματα σε λεπτό φύλλο χρώματος χρυσαφί,<br/>(2) βραχιόλια χρώματος χρυσαφί,<br/>(2) δαχτυλίδια χρώματος χρυσαφί ,<br/>ρολόι χειρός,<br/>(8) κινητά τηλέφωνα και (12) κάρτες sim,<br/>(1.570) ευρώ,<br/>(2) φακοί και<br/>(2) αυτοκίνητα.</p>
      <p>Πηγή:ΕΡΤ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/radiotileorasi/politismos-radiotileorasi/technes-radiotileorasi/ekpaideytika-programmata-ston-elliniko-kosmo/"/>
        <a href="https://www.ert.gr/radiotileorasi/politismos-radiotileorasi/technes-radiotileorasi/11o-diethnes-festival-sygchronoy-choroy-arc-for-dance-festival/"/>
        <a href="https://www.ert.gr/radiotileorasi/politismos-radiotileorasi/technes-radiotileorasi/o-solist-kai-synthetis-paskal-soymacher-xana-sto-megaro-moysikis-athinon/"/>
        <a href="https://www.ert.gr/radiotileorasi/politismos-radiotileorasi/technes-radiotileorasi/anoixi-me-fantasia-sto-moyseio-kotsana/"/>
        <a href="https://www.ert.gr/ert3/eidiseis-ert3/klopi-chrimaton-kai-eikonon-apo-ierea-ston-tyrnavo-video/"/>
        <a href="https://www.ert.gr/radiotileorasi/politismos-radiotileorasi/technes-radiotileorasi/draseis-psychagogias-gia-ta-paidia-ston-elliniko-kosmo/"/>
      </related>
    </article>
  </body>
</html>