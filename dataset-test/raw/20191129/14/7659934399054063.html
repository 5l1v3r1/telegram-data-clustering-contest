<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2013901/cezayirde-g%C3%B6stericilere-uygulanan-%C5%9Fiddete-soru%C5%9Fturma-talebi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-29T14:15:00+00:00"/>
    <meta property="og:title" content="Cezayir'de göstericilere uygulanan şiddete soruşturma talebi"/>
    <meta property="og:description" content="Cezayir İnsan Hakları Savunma Birliği (LADDH), gözaltına alınan göstericilerin şiddet ve kötü muameleye maruz kaldığını, güvenlik görevlileri hakkında soruşturma açma talebinde bulundu. Öte yandan cumhurbaşkanı adayı Ali Benflis’in seçim kampanyasını"/>
  </head>
  <body>
    <article>
      <h1>Cezayir'de göstericilere uygulanan şiddete soruşturma talebi</h1>
      <address>
        <time datetime="2019-11-29T14:15:00+00:00">29 Nov 2019, 14:15</time>
      </address>
      <p>Cezayir İnsan Hakları Savunma Birliği (LADDH), gözaltına alınan göstericilerin şiddet ve kötü muameleye maruz kaldığını, güvenlik görevlileri hakkında soruşturma açma talebinde bulundu. Öte yandan cumhurbaşkanı adayı Ali Benflis’in seçim kampanyasını engellemeye çalışan protestocular ile güvenlik güçleri arasında yaşanan çatışmaların ardından Buyra şehrinde yeniden sessizlik hakim.<br/><br/>LADDH Başkan Yarsımcısı Said Salihi, dün yaptığı açıklamada, halk hareketinden iki aktivistin gözaltına alındıkları sırada şiddet ve kötü muameleye maruz kaldıklarını ifade etti. Salihi’nin belirttiğine göre bu kişiler Burc Bu Ariric vilayetinden İbrahim Lalami ve Vahran şehrinden Yunus Ricdal. Medyada yer alan haberlere göre, bu ikilinin 13 gün önce başlayan seçim kampanyaları kapsamında cumhurbaşkanları adayları karşıtı protestolarda bulundukları için tutuklandı.<br/><br/>Salihi, Cezayir savcılığını bu husustaki gerçekleri ortaya çıkarıp adaleti sağlamak için acilen soruşturma başlatmaya çağırdı. Aynı zamanda gözaltına alınan kişilerin haklarının yasalarla güvence altına alındığı, fiziksel ve zihinsel bütünlüklerinin korunması hususunda güvenlik güçlerinin dikkat etmeleri gerektiğini belirtti.<br/><br/>Cezayirli güvenlik güçleri dün Vahran’da Abdulhamid Emin isminde bir ressamı gözaltına alarak bazı tablolarına el koydu. Bunlardan biri de Genelkurmay Başkanı Ahmed Kayid Salih, geçici başkan Abdulkadir bin Salih ve Başbakan Nureddin Bedevi’nin batmak üzere olan bir gemide müzik aletleri çaldığını gösteren bir tabloydu. Bu sırada yolcuların da panik halinde bağırmakta olduğuna bakılırsa bu tablo, iktidarda bulunanların uçurumun kenarında bulunan Cezayir’in kaderini umursamadıklarını ifade ediyordu. Güvenlik güçlerinin el koyduğu diğer tabloda ise Kayid Salih ve Abdulkadir bin Salih, seçim adaylarından biri olan Başbakan Abdulmecid Tebbun’a Süpermen kıyafeti çizdikleri görülüyordu. Bu sırada Tebbun ise eski Cumhurbaşkanı Abdulaziz Buteflika’nın fotoğrafına bakıyordu. Söz konusu ressam aleyhinde herhangi bir suçlama olup olmadığı henüz bilinmiyor ancak çizdiği tablolara bakılırsa devlet büyüklerine hakaret suçlamasıyla karşı karşıya kalabilir.<br/><br/>Buyra şehri hastanesindeki kaynaklar, seçim adayı Benflis’in destekçileriyle buluşmasını engellemeye çalışırken güvenlik güçleriyle yaşanan çatışmalarda yaralanan 20 kişinin hastanede tedavi gördüğünü bildirdi. Tüm bu kargaşaya rağmen Benflis, destekçileriyle bir araya gelmesinin ardından şehirde yeniden sakinlik hakim oldu. Cumhurbaşkanlığı seçimlerindeki 5 aday, güvenlik takviyeleri eşliğinde kampanyalarını yürütmeye devam ediyor.<br/><br/>Genelkurmay Başkanı Ahmed Kayid Salih, dün seçim kampanyası kapsamında yaptığı açıklamada, Cezayir’i hedef alan eski bir komploya değinerek şu açıklamalarda bulundu: “Ordunun ve halkımızın uyanıklığı sayesinde Cezayir’in düşmanları ve çete tarafından kurulan komployu ortaya çıkarttık ve etkisiz hale getirdik. Zirâ, şartlar ne olursa olsun vatanımızın çıkarlarını korumaya ve savunmaya söz verdik.”<br/><br/>Salih, söz konusu açıklamalarında, seçim sürecini destekleyenlerin ülkenin içinde bulunduğu hassas dönemi atlatması için tek bir safta birleştiğini, sırtlarını ise Ulusal Halk Ordusu’na dayadıklarını ifade etti. Bunun da Cezayir halkının olgunluğu ve ülkeye karşı kurulan entrikalara karşı uyanıklığını gösterdiğini belirtti. Ardından, “Askeri liderlik, düşmanlar ve komplolar karşısında Cezayir ve halkının huzurunu ve sükunetini korumaktan başka hiçbir gayesinin olmadığına dair Allah’ın huzurunda söz vermiştir” ifadelerini de sözlerine ekledi. İktidara geçmek istemediğini daha önceden açıklayan Salih, hiçbir adayı desteklemediğini da ifade etmişti.</p>
    </article>
  </body>
</html>