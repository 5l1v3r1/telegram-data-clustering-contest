<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/11/29/2724559/virtualniyat-lyubovnik-na-obvinenata-varnenska-bankerka-tvardi-che-tya-mu-e-pratila-samo-15-000-lv.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-11-29T14:29:00+00:00"/>
    <meta property="og:title" content="Виртуалният любовник на обвинената варненска банкерка твърди, че тя му е пратила само 15 000 лв."/>
    <meta property="og:description" content="Варна. Виртуалният любовник на обвинената варненска банкерка твърди, че тя му е пратила само 15 000 лева. Това съобщи пред медии наблюдаващият прокурор Светлана Данева, предаде репортер на Радио „Фокус“ – Варна . По думите на прокурора, мъжът на който Невена Йорданова е пращала пари, твърди че самата варненка му е предложила да изпрати сумата, с която да му помогне да реши ч"/>
  </head>
  <body>
    <article>
      <h1>Виртуалният любовник на обвинената варненска банкерка твърди, че тя му е пратила само 15 000 лв.</h1>
      <address><time datetime="2019-11-29T14:29:00+00:00">29 Nov 2019, 14:29</time> by <a rel="author">Агенция "Фокус"</a></address>
      <p><b><i>Варна. </i></b>Виртуалният любовник на обвинената варненска банкерка твърди, че тя му е пратила само 15 000 лева. Това съобщи пред медии наблюдаващият прокурор Светлана Данева, предаде репортер на <b>Радио „Фокус“ – Варна </b>. Според прокурора мъжът, на който Невена Йорданова е пращала пари, твърди че самата варненка му е предложила да изпрати сумата, с която да му помогне да реши част от финансовите си проблеми. <br/><br/>„Делото е едва на няколко дни, но и третото лице ще бъде обследвано. Вече има предприети процесуално следствени действие спрямо него и близки. Спрямо събраните доказателства ще преценим дали да го привличаме като обвиняем и в какво качество.<br/>Към момента това, което знаем от банката, е, че обвиняемата е ощетила 19 клиенти с над 1 милион лева, като сумата може и да набъбне, защото се извършва вътрешна проверка“, допълни Светлана Данева. <br/><br/>Сумите са били теглени в продължение на 3 години, като разследващите органи нямат данни къде са в момента откраднатите пари и дали действително сумите са пращани по куриер към виртуалния ѝ приятел. „Не мога да си представя как един милион лева са били изпратени по куриер в пликове пишейки документи“, каза още прокурор Данева. <br/><br/>Успоредно с това стана ясно, че от имот в село Мокреш, Монтанско, полицията е иззела 30 000 лева, за които има съмнение, че са изпратени от Невена Йорданова. <br/><br/>В обясненията си онлайн приятелят ѝ е казал, че парите са на баща му, като това тепърва предстои да бъде изяснено от разследващите. Към момента сумата е приета за веществено доказателство.<br/><br/>Светлана Данева допълни, че самопризнанията, които обвиняемата е направила, не са необходими на прокуратурата, защото има достатъчно доказателства за извършеното от нея деяние. „Такава голяма сума, има още по-голяма вероятност да е скрита някъде другаде“, каза още наблюдаващият прокурор. <br/><br/>В съдебната зала бе препоръчано на обвинената да ѝ бъде извършено съдебно-психиатрична епикриза. За престъплението, в което е обвинена Невена Йорданова, може да получи присъда от 10 до 20 години затвор, конфискация на имущество и забрана за упражняване на определени професии. <br/><br/>Десислава ВАСИЛЕВА</p>
    </article>
  </body>
</html>