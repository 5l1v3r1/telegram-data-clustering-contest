<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/5ba6bd4d4272a9bc/de-ce-real-madrid-i-a-spus-nu-lui-mauro-icardi-cum-au-renuntat-spaniolii-la-transfer-in-ultimul-moment.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-29T14:10:08+00:00"/>
    <meta property="og:title" content="De ce Real Madrid i-a spus NU lui Mauro Icardi: Cum au renunțat spaniolii la transfer, în ultimul moment"/>
    <meta property="og:description" content="Spaniolii de la Marca scriu că Mauro Icardi a încercat să se transfere la Real Madrid în două rânduri, dar a fost de fiecare dată refuzat de clubul din capitala Spaniei."/>
  </head>
  <body>
    <article>
      <h1>De ce Real Madrid i-a spus NU lui Mauro Icardi: Cum au renunțat spaniolii la transfer, în ultimul moment</h1>
      <address><time datetime="2019-11-29T14:10:08+00:00">29 Nov 2019, 14:10</time> by <a rel="author">Jurnal.md</a></address>
      <p>
        <b>Spaniolii de la Marca scriu că Mauro Icardi a încercat să se transfere la Real Madrid în două rânduri, dar a fost de fiecare dată refuzat de clubul din capitala Spaniei.</b>
      </p>
      <p>Argentinianul ajuns la PSG a vrut să forțeze mutarea la Madrid atât în iarna lui 2017, cât și în cea a lui 2018. Numele său a fost luat în discuție de șefii Realului, mai ales pe fondul formei slabe a lui Benzema. Numai că afacerea nu s-ar fi materializat din cauza caracterului îndoielnic al lui Icardi.</p>
      <p>În 2017, soția și agenta fotbalistului, controversata Wanda, s-a întâlnit cu Florentino Perez la Abu Dhabi, în Emiratele Arabe Unite. Tratativele păreau să decurgă bine, iar conducerea tehnică a madrilenilor îl dorea pe Icardi.</p>
      <p>Totuși, președintele Realului n-a mers mai departe cu negocierile din cauza indisciplinei cunoscute a vârfului argentinian. Până la urmă, Icardi a ajuns la PSG în septembrie, după ce Antonio Conte a decis să nu conteze pe el la Inter.</p>
      <p>Fost junior la Barcelona, Mauro Icardi a devenit faimos în tricoul lui Inter, pentru care a marcat 124 de goluri. Argentinianul a început în forță cariera sa pe „Parc des Princes”, marcând deja zece goluri pentru PSG.</p>
    </article>
  </body>
</html>