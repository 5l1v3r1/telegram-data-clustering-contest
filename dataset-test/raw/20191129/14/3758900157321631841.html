<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-premier-iraku-zapowiada-rezygnacje-od-miesiaca-w-kraju-trwaj,nId,3361325"/>
    <meta property="og:site_name" content="RMF24"/>
    <meta property="article:published_time" content="2019-11-29T14:37:00+00:00"/>
    <meta property="og:title" content="Premier Iraku zapowiada rezygnację. Od miesiąca w kraju trwają protesty"/>
    <meta property="og:description" content="Premier Iraku Adil Abd al-Mahdi zapowiedział, że złoży rezygnację ze stanowiska, żeby parlamentarzyści mogli wybrać nowy rząd - podaje agencja Reutera, powołując się na oświadczenie kancelarii premiera."/>
  </head>
  <body>
    <article>
      <h1>Premier Iraku zapowiada rezygnację. Od miesiąca w kraju trwają protesty</h1>
      <address><time datetime="2019-11-29T14:37:00+00:00">29 Nov 2019, 14:37</time> by <a rel="author" href="https://www.rmf24.pl/tylko-w-rmf24/adam-zygiel" target="_blank">Adam Zygiel</a></address>
      <p>
        <b>Premier Iraku Adil Abd al-Mahdi zapowiedział, że złoży rezygnację ze stanowiska, żeby parlamentarzyści mogli wybrać nowy rząd - podaje agencja Reutera, powołując się na oświadczenie kancelarii premiera.</b>
      </p>
      <figure>
        <img src="https://i.iplsc.com/adil-abd-al-mahdi/0009FBLNHP8Y9BS2-C123-F4.jpg"/>
        <figcaption>Adil Abd al-Mahdi<cite>/FILIP SINGER /PAP/EPA</cite></figcaption>
      </figure>
      <p>Decyzja al-Mahdiego jest wynikiem piątkowego apelu najwyższego przywódcy szyickiego w Iraku ajatollaha Ali Sistaniego o zmianę władzy. <i>Ataki przeciwko protestującym pokojowo są zakazane</i> - cytował słowa Sistaniego jego przedstawiciel podczas piątkowych modlitw w Karbali. Zaapelował też do uczestników demonstracji o zachowanie spokoju i unikanie aktów przemocy i wandalizmu. Podkreślił, że kraj nie może pogrążyć się w wojnę domową czy tyranię.</p>
      <p>Reuters informuje, że od początku antyrządowych protestów <b>zginęło co najmniej 408 osób</b>. W większości byli to nieuzbrojeni uczestnicy demonstracji. Źródła medyczne przekazały, że bilans ofiar śmiertelnych wzrósł po czwartkowych starciach między protestującymi i siłami bezpieczeństwa w Nasirii na południu kraju, gdzie zginęło 46 osób.</p>
      <p>To <b>największe protesty w Iraku od upadku reżimu Saddama Husajna</b> w 2003 roku. Ruch kontestacji przeciwko brakowi miejsc pracy i nieregularnym dostawom prądu i wody pitnej rozpoczął się 1 października w Bagdadzie, po czym zaczął ogarniać także południowe prowincje kraju. Protestujący wzywają do obalenia rządu i uciekają się do strajków, blokad dróg, portów i instalacji naftowych oraz do akcji nieposłuszeństwa obywatelskiego.</p>
      <p>Politycy i rządzący obwiniani są o chroniczną korupcję, blokującą odbudowę kraju po latach konfliktów religijnych i niszczycielskiej wojnie, w której pokonano dżihadystyczne Państwo Islamskie. Mimo wielkich rezerw ropy naftowej część ludności Iraku żyje w biedzie, z ograniczonym dostępem do czystej wody, elektryczności, opieki zdrowotnej czy edukacji.</p>
      <p>
        <b>ZOBACZ: </b>
        <a href="https://www.rmf24.pl/fakty/swiat/news-trzy-eksplozje-w-bagdadzie-zginelo-szesc-osob-jest-wielu-ran,nId,3356039">
          <u>
            <b>Trzy eksplozje w Bagdadzie. Zginęło sześć osób, jest wielu rannych</b>
          </u>
        </a>
      </p>
    </article>
  </body>
</html>