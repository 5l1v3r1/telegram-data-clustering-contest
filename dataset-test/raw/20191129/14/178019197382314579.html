<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/karty_graficzne/asus_rtx_2080_ti_rog_strix_white_gaming_oc_cena_i_parametry"/>
    <meta property="og:site_name" content="PurePC"/>
    <meta property="article:published_time" content="2019-11-29T14:00:01+00:00"/>
    <meta property="og:title" content="ASUS RTX 2080 Ti ROG Strix White Gaming OC - cena i parametry"/>
    <meta property="og:description" content="ASUS zapowiedział wprowadzenie do sprzedaży flagowy model karty RTX 2080 Ti - mowa o ASUS RTX 2080 Ti ROG Strix White Gaming OC. Więcej szczegółów o karcie pod linkiem."/>
  </head>
  <body>
    <article>
      <h1>ASUS RTX 2080 Ti ROG Strix White Gaming OC - cena i parametry</h1>
      <address><time datetime="2019-11-29T14:00:01+00:00">29 Nov 2019, 14:00</time> by <a rel="author">Damian Marusiak</a></address>
      <figure>
        <img src="https://www.purepc.pl/files/Image/m165/27612.jpg"/>
      </figure>
      <p>Choć od oficjalnej prezentacji karty NVIDIA GeForce RTX 2080 Ti minęło już sporo czasu, co jakiś czas wciąż są prezentowane kolejne wersje niereferencyjne od partnerów firmy. Choć kilka miesięcy temu zostały zaprezentowane układy GeForce RTX 20x0 SUPER, to właśnie RTX 2080 Ti wciąż pozostaje tą najwydajniejszą konstrukcją (no chyba że do listy dołączamy jeszcze absurdalnie drogiego TITANA RTX). Firma ASUS postanowiła wprowadzić do sprzedaży kolejny niereferencyjny układ GeForce RTX 2080 Ti. Karta nazwana ASUS RTX 2080 Ti ROG Strix White Gaming OC ma już wkrótce wejść do sprzedaży i być najwyższą w hierarchii ASUS-a kartą, która będzie osiągać najwyższe taktowanie w trybie GPU Boost 4.0. Wysoka będzie także cena.</p>
      <h3>💬 ASUS zapowiedział wprowadzenie do sprzedaży karty RTX 2080 Ti ROG Strix White Gaming OC w cenie blisko 1600 euro.</h3>
      <figure>
        <img src="https://www.purepc.pl/image/news/2019/11/29_asus_rtx_2080_ti_rog_strix_white_gaming_oc_cena_i_parametry_0_b.jpg"/>
      </figure>
      <p>Pod względem parametrów, ASUS RTX 2080 Ti ROG Strix White Gaming OC ma być najwydajniejszym modelem z racji najwyższego taktowania w trybie GPU Boost 4.0 sięgającego 1770 MHz. W poprzednich kartach tajwańskiej firmy ten parametr wynosił maksymalnie 1665 MHz. Kolorystyka karty jest w przeważającej mierze biała, choć biel jest nieco przełamywana przez niebieskie diody LED (choć kolorystykę naturalnie można zmienić, niebieski będzie w tym wypadku domyślnym kolorem) ułożone wokół trzech masywnych wentylatorów. Nie da się ukryć, że pod względem ogólnego designu ASUS RTX 2080 Ti ROG Strix White Gaming OC może konkurować z serią Hall of Fame (HOF) od firmy Galax.</p>
      <figure>
        <img src="https://www.purepc.pl/image/news/2019/11/29_asus_rtx_2080_ti_rog_strix_white_gaming_oc_cena_i_parametry_1_b.jpg"/>
      </figure>
      <p>Pod względem pozostałych parametrów to dobrze już znany układ GeForce RTX 2080 Ti bazujący na rdzeniu Turing TU102-300. GPU wyposażono w 11 GB pamięci VRAM GDDR6 na magistrali 352-bitowej. Efektywne taktowanie pamięci GDDR6 sięga 14 000 MHz. Oprócz tego układ TU102 posiada m.in. 4352 rdzenie CUDA, 272 jednostki teksturujące, 88 jednostek renderujących, 544 rdzeni Tensor oraz 68 jednostek RT dla obsługi Ray Tracingu oraz DLSS. Bazowe taktowanie karty wynosi 1350 MHz. Ile sobie życzy firma ASUS za swój flagowy model RTX 2080 Ti ROG Strix White Gaming OC? Całkiem sporo, bo według Cowcotland kwota wynosi około 1600 euro, czyli w przeliczeniu na polską walutę - jakieś 6900 złotych.</p>
      <figure>
        <img src="https://www.purepc.pl/image/news/2019/11/29_asus_rtx_2080_ti_rog_strix_white_gaming_oc_cena_i_parametry_2_b.jpg"/>
      </figure>
      <footer>Źródło: VideoCardz</footer>
      <related>
        <h4>Powiązane publikacje</h4>
        <a href="https://www.purepc.pl/karty_graficzne/amd_radeon_rx_5500_karty_zadebiutuja_w_polowie_grudnia"/>
        <a href="https://www.purepc.pl/karty_graficzne/nvidia_tesla_v100s_cicha_premiera_szybszej_wersji_akceleratora"/>
        <a href="https://www.purepc.pl/karty_graficzne/amd_radeon_rx_5500_pojawily_sie_pierwsze_testy_wersji_oem"/>
        <a href="https://www.purepc.pl/karty_graficzne/plotka_nvidia_geforce_rtx_2080_ti_super_jednak_powstaje"/>
        <a href="https://www.purepc.pl/karty_graficzne/nvidia_szykuje_mobilne_uklady_graficzne_w_wersji_super"/>
      </related>
    </article>
  </body>
</html>