<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Raskrinkano-hrvatsko-spijunsko-leglo-u-Srbiji/571178?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T14:54:33+00:00"/>
    <meta property="og:title" content="Raskrinkano hrvatsko špijunsko leglo u Srbiji"/>
    <meta property="og:description" content="Bezbjednosno-informativna agencija podnijela je krivičnu prijavu Višem javnom tužilaštvu u Sremskoj Mitrovici protiv N. K. i D. L. zbog postojanja osnovane sumnje da su izvršili krivično djelo špijunaže."/>
  </head>
  <body>
    <article>
      <h1>Raskrinkano hrvatsko špijunsko leglo u Srbiji</h1>
      <address><time datetime="2019-11-29T14:54:33+00:00">29 Nov 2019, 14:54</time> by <a rel="author">N.N.</a></address>
      <p>Bezbjednosno-informativna agencija podnijela je krivičnu prijavu Višem javnom tužilaštvu u Sremskoj Mitrovici protiv N. K. i D. L. zbog postojanja osnovane sumnje da su izvršili krivično djelo špijunaže.</p>
      <p>Bezbjednosno-informativna agencija je prikupila podatke koji ukazuju na postojanje osnovane sumnje da se D. L, bivši pripadnik MUP-a Srbije, svjesno, tajno i organizovano, uz materijalnu nadoknadu, po nalozima pripadnika hrvatskih bezbjednosnih i političkih struktura, te lica koja se nalaze u prikrivenoj službi Sigurnosno-obavještajne agencije Hrvatske (SOA), na teritoriji Srbije angažuje na prikupljanju informacija koje imaju obavještajni karakter, prenošenju istih navedenim inostranim obavještajnim činiocima, saopštila je BIA, prenio je RTS.</p>
      <p>U saopštenju dodaju da je D. L. preduzimao i druge aktivnosti kojima je pomagao rad hrvatskih obavještajnih struktura, a koje su usmjerene na ugrožavanje nacionalne bezbjednosti i međunarodno-političkih i ekonomskih interesa Srbije.</p>
      <p>Naime, D. L. je dio saradničke mreže, sačinjene od više državljana Srbije, koju je tokom prethodnih godina oformio i koristio državljanin Hrvatske N. K. (1973), inspektor u Odjeljenju za terorizam i ekstremno nasilje u Policijskoj upravi Vukovarsko-sremskoj i predsjednik Nacionalnog sindikata policije Hrvatske.</p>
      <p>U saopštenju BIA se ističe da je N. K. oformio saradničku mrežu za prikupljanje obavještajnih informacija, za vrbovanje lica sa ovih prostora za saradnju sa hrvatskim pravosuđem, kao i za pribavljanje dokumentacije koja bi bila zloupotrebljena u spoljnopolitičke svrhe, u cilju diskreditacije Srbije.</p>
      <p>N. K. je svojevremeno, u periodu najintenzivnijeg korišćenja D. L. u obavještajne svrhe, obavljao i funkciju šefa „Istražnog tima za ratne zločine“, koji su zajednički formirali MUP Hrvatske, Državno odvjetništvo Hrvatske (DORH) i Sigurnosno-obavještajna agencija Hrvatske, radi ponovnog pokretanja istražnih radnji u vezi sa ratnim zločinima, počinjenim protiv lica hrvatskog porijekla u periodu građanskog rata u Hrvatskoj, a naročito u slučajevima koji su već okončani pravosnažnim presudama Posebnog odjeljenja za ratne zločine Okružnog suda u Beogradu, navodi se u saopštenju BIA.</p>
      <p>"Međutim, BIA je ustanovila da je N. K. svoje angažovanje na teritoriji Srbije sprovodio ilegalno, realizujući tajne, konspirativne i obaveštajne aktivnosti, mimo postojećih procedura i zvaničnih kanala komunikacije i saradnje, koji postoje između policijskih i pravosudnih struktura dve zemlje, u vezi sa istragama i procesuiranjem okrivljenih u slučajevima počinjenih dela ratnog zločina u periodu građanskog rata u Hrvatskoj“, saopštila je BIA.</p>
      <p>Navedeno je realizovao po nalogu hrvatske obavještajne službe i desničarskih političkih struktura u Hrvatskoj, sa krajnjim ciljem da se pred međunarodnim instancama dovede u pitanje sposobnost pravosudnih institucija Srbije da postupaju u skladu sa zakonom, da se ukaže na navodni politički uticaj na pomenute odluke suda, te da se ugroze bezbjednost, politički položaj i ekonomska stabilnost Srbije, ističe BIA.</p>
      <p>"Napominjemo da je D. L. 13. jula 2019. godine lišen slobode u međunarodnoj policijskoj akciji Srbije, Hrvatske, Češke i Švajcarske u svojstvu pripadnika međunarodne organizovane kriminalne grupe predvođene američkim državljaninom Majklom Dokovićem (pravo ime Iljmija Frljučkić), prilikom pokušaja krijumčarenja 600 kilograma kokaina vrednog oko 18 miliona evra iz Urugvaja u Švajcarsku. Za razliku od imenovanog, N. K. je trenutno nedostupan istražnim organima Republike Srbije i nalazi se van granica naše zemlje“, saopštila je BIA.</p>
      <p>(Sputnjik)</p>
    </article>
  </body>
</html>