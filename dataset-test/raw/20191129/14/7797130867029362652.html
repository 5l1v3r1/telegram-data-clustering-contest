<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a548088/Poslanici-vlasti-najavili-podrsku-povecanju-TV-pretplate-deo-opozicije-negoduje.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T14:46:00+00:00"/>
    <meta property="og:title" content="Poslanici vlasti najavili podršku povećanju TV pretplate, deo opozicije negoduje"/>
    <meta property="og:description" content="Poslanici vladajuće većine najavili su podršku poskupljenju pretplate za medijski javni servis Srbije za 35 dinara,..."/>
  </head>
  <body>
    <article>
      <h1>Poslanici vlasti najavili podršku povećanju TV pretplate, deo opozicije negoduje</h1>
      <address>
        <time datetime="2019-11-29T14:46:00+00:00">29 Nov 2019, 14:46</time>
      </address>
      <p>Poslanici vladajuće većine najavili su podršku poskupljenju pretplate za medijski javni servis Srbije za 35 dinara, dok je deo opozicije protiv, jer program ne odgovara potrebama građana, a negodovali su i zato što se pretplata i dalje plaća kroz račun za struju. Pretplata za javni servis je 220 dinara, a posle poskupljenja do kog će doći ako predlog usvoji Skupština Srbije iznosiće 255 dinara.</p>
      <p>Šefica poslaničke grupe Stranke moderne Srbije Tatjana Macura rekla je da se SMS oštro protivi povećanju takse za javni medijski servis jer RTS i RTV ne odgovaraju potrebama gradjana i ne rade ono što je u opisu njihovog posla.</p>
      <p>"Mislimo da bez obzira što je malo povećanje i što možda neće mnogo opteretiti budžet gradjana, jednostavno nije opravdano", rekla je Macura.</p>
      <p>S obzirom da se pretplata plaća u sklopu računa za struju, poslanik Srpske radiklane stranke (SRS) Milorad Mirčić pitao je dokle će ljudi u Srbiji kada uključe ringlu ili rernu da plaćaju TV pretplatu za televiziju i radio javnog servisa, dok je samostalni poslanik Milorad Ševarlić rekao da i "stoka figurativno plaća" TV pretplatu jer i u štalama postoji brojilo za struju.</p>
      <p>"Sve štale koje imaju brojilo, čak iako nema stoke u njima, moraju da plaćaju TV pretplatu. Sva brojila koja se nalaze na banderama i služe kao pogonska energija za pokretanje pumpi i za navodnjavanje u povrtnjacima voćnjacima i drugim obradivim površinama plaćaju TV pretplatu svih 12 meseci iako su ta brojila praktično u funkciji najviše četiri meseca u toku godine", rekao je Ševarlić.</p>
      <p>Poslanik SRS Mirčić je kazao da je bilo razumljivo u jednom periodu plaćati preko računa za struju TV pretplatu kada je bila ekonomska kriza, odnosno kada je bilo dovedeno u pitanje funkcionisanje javnih servisa, ali da bi to sada trebalo prekinuti.</p>
      <p>"Ovde smo više puta slušali u proteklim godinama da smo izašli iz ekonomske krize čak se išlo u nekim tvrdnjama da smo ušli u zlatno doba mislim da bi sada trebalo razmišljati", rekao je Mirčić.</p>
      <p>On je kazao i da "u vreme kada se gradjani bore za svaki dinar" 255 dinara ipak nije malo.</p>
      <p>Mirčić je ocenio da pretplatu ne bi trebalo da plaćaju gradjani koji nemaju TV aparate, te da zato nije u redu što se taksa naplaćuje preko računa za struju i osvrnuo se na pusta domaćinstva po selima sa jednim članom domaćinstva u poznim godinama u kojima je, kako je rekao, "račun za struju manji nego tv pretplata".</p>
      <p>"Ako javni servis RTS i RTV tvrde da su nezavisni da je njihov program potpuno nezavisan čemu onda voditi toliko računa, neka kvalitetom programa većim delom ubiraju tu nadoknadu pa nek se izdržavaju jednim delom iz kvalitetnog programa, a ne bez obzira kakav im je kvalitet gradjani Srbije moraju da plaćaju pretplatu", rekao je Mirčić.</p>
      <h3>Povećanje pretplate neophodno?</h3>
      <p>Poslanica Socijaldemokratske partije Srbije (SDPS) Nataša Mihajlović rekla je da je opstanak javnog servisa izuzetno važna tema i da je finansiranje javnog servisa ulaganje u budućnost.</p>
      <p>To što javni servis emituje mora biti provereno i kredibilno, a program mora biti otvoren odgovorna i inovativan rekla je Mihajlović i dodala da javni servis "vuče društvo unapred".</p>
      <p>"Javni servis kada ga mi ojačamo on dobija tu snagu i moć i u kulturološkom i vrednosnom smislu vuče društvo napred, a ne ka mulju i beznadju. Zato je vrlo važno da Vlada na šta je obavezna i po zakonu obezbedi stabilno i održivo finansiranje RTS. Povećanje pretplate, a istvoremeno smanjenje subvencija za javni servis upravo pokazuje jednu ozbiljnost države", rekla je Mihajlović.</p>
      <p>Poslanik SDPS Branimir Jovanović rekao je da je povećanje takse nepopularan predlog, ali neophodan.</p>
      <p>On je istakao da je osnovni zadatak javnog sevisa da promoviše ravnopravnost i jednakost svih gradjana da emituje program odredjenog kulturno-umetničkog sadržaja da emituje dokumentarne emisije, program za hendikepirane osobe, za najmladje sugradjane, kvalitetan program za decu i program edukativnog karaktera, a koji nisu atraktivni za oglašivače.</p>
      <p>"Jednostavno komercijalne televizije vode se zakonima tržišta i rukovode se profitom i ovo je jedan od načina da osnaživanjem javnog servisa ulažemo, zapravo, u ovakvu jednu oblast koja se tiče pre svega kulture. Dakle moramo da shvatimo da su kvalitet programa i njegova dostupnost ključni faktori koji opravdavaju finansiranje javnog servisa", rekao je Jovanović.</p>
      <p>Poslanica Socijalističke partije Srbije (SPS) Stefana Miladinović rekla je da se svuda naplaćuje taksa samo da je metodologija naplate različita.</p>
      <p>Ona je rekla da dokumentarni program RTS u poslednje vreme ima više prostora u ukupnom sadržaju i pohvalila RTS Digital kanal namenjen pre svega kulturi i obrazovanju i da je uloga RTS u doba rijaliti programa veoma važna.</p>
      <p>"U dobra različitih formi rijaliti programa javni servisi mogu da naprave jedan iskorak, da osmisle možda neki program koji će dati drugačiji odgovor, učiniti taj program i atraktivnijim a da sadržaj bude svakako edukativnog karaktera", rekla je Miladinović.</p>
      <p>Poslanica Srpske napredne stranke (SNS) Aleksandra Tomić ukazala je da pre tri četiri godine iz budžeta izdvajano četiri milijarde dinara, a da je sada tri milijarde i 150 miliona dinara.</p>
      <p>Ona je kazala da bi trebalo bi da izadju na tržište i pokažu da zaista rade u interesu svih gradjan Srbije jer taksu plačćaju svi gradjani Srbije.</p>
    </article>
  </body>
</html>