<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/LAQm09/den-savnede-tenaaringsjenten-i-uddevalla-er-doed-konstaterer-svensk-pol"/>
    <meta property="og:site_name" content="Bergens Tidende"/>
    <meta property="article:published_time" content="2019-11-29T14:20:12+00:00"/>
    <meta property="og:title" content="Den savnede tenåringsjenten i Uddevalla er død, konstaterer svensk politi"/>
    <meta property="og:description" content="Den 17 år gamle jenten som forsvant i midten av forrige uke, er konstatert død, opplyser politiet ifølge det svenske nyhetsbyrået TT."/>
  </head>
  <body>
    <article>
      <h1>Den savnede tenåringsjenten i Uddevalla er død, konstaterer svensk politi</h1>
      <h2>Den 17 år gamle jenten som forsvant i midten av forrige uke, er konstatert død, opplyser politiet ifølge det svenske nyhetsbyrået TT.</h2>
      <address><time datetime="2019-11-29T14:20:12+00:00">29 Nov 2019, 14:20</time> by <a rel="author">NTB</a></address>
      <p>Torsdag kveld ble det gjort funn som tyder på at Wilma Andersson (17) er død, opplyser svensk politi. 17-åringen ble sist sett 14. november.</p>
      <p>– Politiet har funnet en kroppsdel, som gjør at det er utelukket at hun kommer til å bli funnet i live, skriver svensk politi på sin hjemmeside.</p>
      <p>Politiet ønsker ikke å gå nærmere inn på hvilken kroppsdel som er funnet, eller hvor funnet er gjort.</p>
      <p>– Vi beklager sterkt at søket etter Wilma endte på denne tragiske måten. Våre tanker går til jentens familie og venner, sier Lars Eckerdal i politiet i en pressemelding, ifølge <a href="https://www.aftonbladet.se/nyheter/a/lAmrp3/kroppsdel-hittad-i-sokandet-efter-wilma-17">Aftonbladet</a>.</p>
      <p>17 år gamle Wilma ble sist sett i Uddevalla 14. november. Noen dager senere ble en 22 år gammel mann pågrepet, siktet for drap. Torsdag opplyste politiadvokat Caroline Fransson at mistanken mot mannen var styrket.</p>
      <p>Politiet opplyser at etterforskningen fortsetter med uforminsket styrke etter funnet.</p>
      <p>17-åringens pårørende er informert.</p>
      <related>
        <h4>Mest lest akkurat nå</h4>
        <a href="https://www.bt.no/utenriks/i/xPz7Pp/en-mann-skutt-og-flere-personer-skadet-etter-terrorhendelse-paa-london"/>
        <a href="https://www.bt.no/btmeninger/debatt/i/jPjWJ9/aldri-undervurder-den-snille-stemmen"/>
        <a href="https://www.bt.no/nyheter/okonomi/i/e8v5La/denne-gjengen-har-skapt-en-av-landets-aller-mest-loennsomme-bedrifter"/>
        <a href="https://www.bt.no/btmeninger/debatt/i/vQdnQw/jeg-hadde-aldri-tid-til-bestefar-da-han-fortsatt-var-i-live"/>
        <a href="https://www.bt.no/kultur/i/8mLOWA/ole-bull-scene-sjefen-har-opplevd-pistolskudd-millionunderskudd-og-kj"/>
        <a href="https://www.bt.no/nyheter/lokalt/i/wPJVzL/oedela-bremsene-paa-bilen-til-eksens-nye-mann"/>
      </related>
      <ol>
        <li>
          <a href="https://www.bt.no/tag/Drap">Drap</a>
        </li>
      </ol>
    </article>
  </body>
</html>