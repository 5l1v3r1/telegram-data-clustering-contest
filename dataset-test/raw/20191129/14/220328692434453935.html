<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/slavi-nyama-takava-khubava-drzhava-407897.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-29T14:35:56+00:00"/>
    <meta property="og:title" content="Слави: Няма такава хубава държава"/>
    <meta property="og:description" content="До две седмици става ясно регистрират ли партията на Дългия"/>
  </head>
  <body>
    <article>
      <h1>Слави: Няма такава хубава държава</h1>
      <address><time datetime="2019-11-29T14:35:56+00:00">29 Nov 2019, 14:35</time> by <a rel="author">Стандарт</a></address>
      <ul>
        <li>
          <b>До две седмици става ясно регистрират ли партията на Дългия</b>
        </li>
      </ul>
      <p>С името на партията си "Няма такава държава" Слави Трифонов и екипът му имали предвид, че "няма такава хубава държава". Това става ясно на заседанието на Софийския градски съд</p>
      <p>Адвокатите на партията поискаха да уточнят два детайла. Първо, че името на формацията не е отрицание на държавността, а напротив - учредителите подходили позитивно и имали предвид, че "Няма такава хубава държава". Според тях с допускането на партията в политиката държавата щяла да стане още по-хубава и това било видно от уставните й намерения, съобщи БНР.</p>
      <p>Второто уточнение беше свързано със символа на партията - ръка в синьо с три линии в средата с цветовете на българския флаг. От формацията твърдят, че това не е нарушение на законовата забрана за ползването на българското знаме в партийни символи. От държавното обвинение също нямаха възражения - нито по символа, нито по името.</p>
      <p>Прокурорът от Софийската градска прокуратурата Милен Ютеров обяви, че няма законови пречки за регистрацията на новоучредената партия с име "Няма такава държава". До две седмици ще стане ясно дали формацията с председател Слави Трифонов, ще бъде вписана в регистъра на политическите партии. Съдебното решение се очаква до средата на декември. Ако съдия Татяна Костадинова откаже да регистрира партията, формацията може да обжалва пред Софийския апелативен съд.</p>
    </article>
  </body>
</html>