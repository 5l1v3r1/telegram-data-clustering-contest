<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/jog/20191129-magyar-orszagos-kozjegyzoi-kamara-webaruhaz-fizetesi-meghagyas.html"/>
    <meta property="og:site_name" content="Origo"/>
    <meta property="article:published_time" content="2019-11-29T14:22:00+00:00"/>
    <meta property="og:title" content="MOKK: így segít a fizetési meghagyás a nem fizető webáruházakkal szemben"/>
    <meta property="og:description" content="A fizetési meghagyási eljárás gyors és hatékony módszer a nem fizető internetes áruházakkal szemben."/>
  </head>
  <body>
    <article>
      <h1>MOKK: így segít a fizetési meghagyás a nem fizető webáruházakkal szemben</h1>
      <address><time datetime="2019-11-29T14:22:00+00:00">29 Nov 2019, 14:22</time> by <a rel="author">Origo</a></address>
      <p>
        <b>A fizetési meghagyási eljárás nem csupán Magyarországon, hanem szinte az egész Európai Unióban használható, ráadásul gyors és hatékony módszer a nem fizető internetes áruházakkal szemben – hívták fel az Origó figyelmét a Magyar Országos Közjegyzői Kamara szakértői.</b>
      </p>
      <p>Évről-évre egyre többen vásárolnak az interneten. A webáruházban a november-decemberi időszak a legforgalmasabb, sokan már elkezdték a karácsonyi ajándékok beszerzését. Az interneten gyorsan, kényelmesen lehet vásárolni, de vannak kockázatok: sokan tapasztalhatták már, hogy késve érkezik a termék, vagy hibást, sérültet, illetve nem a megrendeltet küldik. Az is elfordul, hogy nem fizetik vissza a pénzt a visszaküldött termék után.</p>
      <p>Fontos tudni, hogy a webáruházakra a hagyományos boltoktól részben eltérő szabályok vonatkoznak, ezzel védve a fogyasztókat. Ha valamelyik cég nem tartja be ezeket, és nem tudjuk rávenni, hogy megtérítse vagy visszafizesse a nekünk járó pénzt, akkor a fizetési meghagyásos eljárás indítása a gyors és hatékony módszer. Ráadásul nem csak Magyarországon, hanem az egész EU-ban használható (kivéve Dániát).</p>
      <p>Tavaly 17 százalékos volt a bővülés, 425 milliárd forintos forgalmat bonyolítottak le a magyar webshopok. Az online vásárlás kényelmes, gyors, egyszerű, nagy a kínálat, és gyakran még olcsóbb is a hagyományos boltoknál.</p>
      <p>
        <b>Az online kereskedelemben van „gondolkodási idő"</b>
      </p>
      <p>Persze vannak hátrányai: nem tudjuk megtapogatni, felpróbálni a terméket, látatlanban rendeljük meg. És bár az áruk jelentős részét rendben megkapja a vevő, gyakoriak a problémák. Sokszor késve érkezik a termék (különösen a karácsonyi roham idején), nem mindig ugyanaz a szín, a méret. Sérülhet a csomag és a termék is a szállításnál. Ezekért mind a webáruház üzemeltetője felel.</p>
      <p>Ráadásul egyre több az álwebáruház, amely nem szállítja ki az árut a fizetés után, erre már a rendőrség és a bankszövetség is felhívta a figyelmet.</p>
      <p>Érdemes tisztába lenni azzal, hogy az online kereskedelemben van „gondolkodási idő", azaz legkésőbb az átvételtől számított 14 napig elállhatunk a vásárlástól, és visszakérhetjük a pénzt, akkor is, ha hibátlan a termék, és azt kaptuk, amit megrendeltünk. Az elállási jog nem korlátlan, egyes termékkörökre nem vonatkozik: például élelmiszerek, a fogyasztó egyedi utasításai alapján legyártott termékek, kibontott csomagolású higiéniai termékek esetén.</p>
      <p>Mit tehetünk akkor, hogy ha – akár problémás volt a vásárlásunk, akár egyszerűen csak meggondoltuk magunkat – a webshop üzemeltetője elérhetetlen, egy idő után nem válaszol a leveleinkre, tőle független hibára hivatkozik, vagy egyszerűen csak nem akarja visszafizetni a vételárat?</p>
      <p>
        <b>A fizetési eljárás szabályai</b>
      </p>
      <p>Ilyenkor van egy egyszerű megoldás, amellyel gyorsan, pereskedés nélkül hozzájuthatunk a jogosan nekünk járó pénzhez. Attól függően, hogy az adott webáruháznak Magyarországon vagy egy másik uniós tagállamban van a székhelye, illetve a képviselete, indíthatunk fizetési meghagyásos eljárást (FMH), vagy európai fizetési meghagyásos eljárást (EU FMH). Fizetési meghagyást bárki, bármely magyarországi közjegyzőnél kezdeményezhet, nem szükséges hozzá se ügyvédi közreműködés, se bizonyítékok csatolása.</p>
      <p>A fizetési meghagyásos eljárás gyors: a közjegyző, ha mindent rendben talál a kérelemben, a fizetési meghagyást legkésőbb a kérelem beérkezésétől számított tizenöt napon belül – elektronikus úton beadott kérelem esetén három munkanapon belül – bocsátja ki.</p>
      <p>Az FMH megindításához szükséges űrlapokat le lehet tölteni a Magyar Országos Közjegyzői Kamara honlapjáról. Ha a webshop üzemeltetője a kézbesítéstől számított 15 napon belül nem fizet, de nem is vitatja a követelés jogosságát, akkor a fizetési meghagyás jogerőre emelkedik.</p>
      <p>Ezután a közjegyző kérelemre elrendelheti a végrehajtási eljárást, így néhány héten belül pénzhez juthat a vásárló. A végrehajtási eljárás iránti kérelem formanyomtatványa is megtalálható a kamara honlapján. Ezt a kérelmet ugyanahhoz a közjegyzőhöz kell benyújtani, mint aki a fizetési meghagyást kibocsátotta.</p>
      <figure>
        <img src="https://cdn.nwmgroups.hu/s/img/i/1402/20140227online-vasarlas-ekereskedelem-hitelkartya-webshop1.jpg?w=644&amp;h=322"/>
        <figcaption>
          <cite>Forrás: AFP</cite>
        </figcaption>
      </figure>
      <p>Az európai FMH hasonlóan működik, egy magyar nyelvű formanyomtatvány kitöltésével bármelyik magyar közjegyzőnél kezdeményezhető. A közjegyző harminc napon belül megvizsgálja a kérelmet, és kézbesíti az európai fizetési meghagyást az adósnak. Ha a cég nem vitatja a követelést – erre a kézhezvételt követően 30 napig van lehetősége –, a közjegyző végrehajthatóvá nyilvánítja az európai fizetési meghagyást.</p>
      <p>Ha a fizetési meghagyás kézbesítését követően az internetes áruház üzemeltetője vitatja a tartozást (ellentmondással él), akkor a vásárló döntésén múlik, hogy folytatja-e az ügyet a bíróságon. De a tapasztalatok azt mutatják, hogy a fizetési meghagyás kibocsátása – annak ismert és súlyos következményei miatt – önmagában jelentősen növeli a fizetési hajlandóságot. Mindenesetre csak olyan ügyben érdemes eljárást kezdeményezni, ha a követelésünk jogosságában biztosak vagyunk, és rendelkezünk az annak bizonyításához szükséges dokumentumokkal is.</p>
      <p>Fizetési meghagyásos eljárást egyébként nemcsak webáruházakkal szemben lehet indítani, hanem minden olyan esetben, ha 30 millió forintot nem meghaladó összeggel tartoznak nekünk. Hatékony és gyors megoldás lehet, ha a munkáltatónkkal vagy akár egy magánszeméllyel szemben van követelésünk – hangsúlyozták végezetül a Magyar Országos Közjegyzői Kamara szakértői.</p>
    </article>
  </body>
</html>