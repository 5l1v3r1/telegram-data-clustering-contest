<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/relax/ostatni/pardubicke-muzeum-oslavi-vyznamne-jubileum_535835.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T14:14:00+00:00"/>
    <meta property="og:title" content="Pardubické muzeum oslaví významné jubileum"/>
    <meta property="og:description" content="Východočeské muzeum si příští rok připomene 140 let své existence. V roce 1880 vznikl Musejní spolek, který před 100 lety pro sbírkové předměty koupil..."/>
  </head>
  <body>
    <article>
      <h1>Pardubické muzeum oslaví významné jubileum</h1>
      <address><time datetime="2019-11-29T14:14:00+00:00">29 Nov 2019, 14:14</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Východočeské muzeum si příští rok připomene 140 let své existence. V roce 1880 vznikl Muzejní spolek, který před 100 lety pro sbírkové předměty koupil pardubický zámek. Muzeum připravuje výstavu, mohou se do ní zapojit i lidé, uvedlo v tiskové zprávě.</b>
      </p>
      <p>Příští rok v září muzeum zpřístupní opravené výstavní sály v hospodářské budově. Na webu muzea je <a href="https://www.vcm.cz/anketa/">anketa</a>, kde lidé mohou zanechat vzkazy, vzpomínky, příběhy, fotografie, které mají s muzeem spojené.</p>
      <p>"Vzpomínky, fotografie nebo videa zachycující život na zámku a v muzeu bychom rádi využili v připravované výstavě. Dokreslí založení muzea, budování sbírek, nejpozoruhodnější výstavy a expozice od založení Muzejního spolku v roce 1880 až do současnosti," řekl ředitel muzea Tomáš Libánek.</p>
      <p>Muzejní spolek díky veřejnosti získal hodně sbírkových předmětů a hledal vhodné prostory, získal je díky přispění města koupí zámku v roce 1920. Renesanční zámek pak postupně opravil. V roce 1952 převzal stát zámek do své správy. V dalších dekádách zanedbával jeho údržbu. Generální obnova začala, až když se v roce 1977 zřítila část stropů druhého patra paláce.</p>
      <p>Po roce 1989 přešel zámek, respektive muzeum pod správu ministerstva kultury. Pardubický kraj získal objekt v roce 2001, v roce 2017 byl prohlášen národní kulturní památkou. Hejtmanství od ledna zámek opravuje za 119 milionů korun. Část opraveného zámku návštěvníci uvidí příští rok na jaře. Celou rezidenci věnovanou rodu Pernštejnů muzeum zpřístupní v roce 2021.</p>
    </article>
  </body>
</html>