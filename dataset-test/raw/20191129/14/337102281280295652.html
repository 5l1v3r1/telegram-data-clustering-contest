<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B9%D8%B1%D8%A7%D9%82%DA%86%DB%8C-%D8%A8%D8%B1%D8%AC%D8%A7%D9%85-%D8%AF%D8%B1%D8%B4%D8%B1%D8%A7%DB%8C%D8%B7-%D9%85%D8%B1%D8%A7%D9%82%D8%A8%D8%AA%E2%80%8C%D9%87%D8%A7%DB%8C-%D9%88%DB%8C%DA%98%D9%87-%D9%82%D8%B1%D8%A7%D8%B1-%D8%AF%D8%A7%D8%B1%D8%AF-20191129/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-29T14:48:53+00:00"/>
    <meta property="og:title" content="عراقچی: برجام درشرایط &quot;مراقبت‌های ویژه&quot; قرار دارد"/>
    <meta property="og:description" content="سید عباس عراقچی، معاون وزیر امورخارجه جمهوری اسلامی ایران توافق اتمی وین و برجام را به بیماری تشبیه کرده است که در شرایط اضطراری قرار گرفته و در بخش &quot;مراقبت‌های ویژه&quot; قرار دارد. عراقچی این سخنان را در حالی بیان می کند که راهبرد ایران در کاهش پلکانی..."/>
  </head>
  <body>
    <article>
      <h1>عراقچی: برجام درشرایط "مراقبت‌های ویژه" قرار دارد</h1>
      <address><time datetime="2019-11-29T14:48:53+00:00">29 Nov 2019, 14:48</time> by <a rel="author">شاهرخ بهزادی</a></address>
      <p>
        <b>سید عباس عراقچی، معاون وزیر امورخارجه جمهوری اسلامی ایران توافق اتمی وین و برجام را به بیماری تشبیه کرده است که در شرایط اضطراری قرار گرفته و در بخش "مراقبت‌های ویژه" قرار دارد. عراقچی این سخنان را در حالی بیان می کند که راهبرد ایران در کاهش پلکانی تعهدات برجامی خود تا کنون نه تنها نتایج مثبتی به بار نیاورده است، بلکه کشورهای اروپایی خواستار حفظ برجام، از جمله فرانسه را نیز با تردیدهای جدی برای حفظ برجام روبرو کرده است.</b>
      </p>
      <p>سید عباس عراقچی در مصاحبه با پایگاه خبری هلندی "ان‌.آر‌.سی." گفت: "برجام اکنون در شرایطی شبیه مراقبت ویژه به ‌سر می‌برد. ایران تاکنون هزینه‌های خود ذیل برجام را پرداخته و اکنون نوبت طرف‌های دیگر برجام است که این کار را انجام دهند. ما قبول کردیم که برنامه هسته‌ای خود را محدود کنیم، اما به‌عوض، هدف فشار حداکثری آمریکا قرار گرفتیم. در این شرایط ، طرف‌های دیگر برجام باید راهکارهای عملی برای رهایی ایران از تحریم‌ها بیندیشند."</p>
      <p>عراقچی در حالی از طرف های اروپایی برجام می خواهد که راهکارهایی برای حفظ برجام و تأمین  منافع ایران از این توافق بیاندیشند و آنرا به موقع اجرا بگذارند که تلاش های اتحادیه اروپا و سه کشور بزرگ اروپایی فرانسه، بریتانیا و آلمان در این زمینه تا کنون با بن بست آمریکا روبرو شده است. در واقع، قاطعیت آمریکا برای افزایش تحریم ها علیه ایران و در همان حال، وابستگی شدید شرکت های اروپایی به اقتصاد آمریکا هر گونه ابتکاری را در زمینه اقتصادی از کشورهای اروپایی برای حل این موضوع سلب کرده است. خود آقای عراقچی نیز به این مسئله آگاهی دارد و می گوید:"کشورهای اروپایی می‌گویند که می‌خواهند برجام را حفظ کنند، اما آنها تاکنون نشان داده‌اند که نمی‌توانند یا نمی‌خواهند در برابر تسلط آمریکا بر نظام مالی اروپا مقاومت کنند."</p>
      <p>عراقچی با بیان اینکه اروپا باید از حاکمیت و استقلال خود دفاع کند، تصریح کرد: " [اروپا] باید صندوقی ایجاد کند که از کمپانی‌های خود در برابر تنبیه آمریکا محافظت کند، حتی با وجود اینکه تجارت با ایران کاملا قانونی است. اروپایی‌ها باید از خودگذشتگی بیشتری نشان دهند. هرچیزی بهایی دارد. یک ضرب‌المثل ایرانی می‌گوید، نمی‌توانید بدون خیس شدن، شنا کنید."</p>
      <p>شاید هم اکنون ابتکاراتی از سوی کشورهای اروپایی در جهت استقلال مالی و اقتصادی این اتحادیه از تسلط آمریکا در جریان باشد. اما نباید فراموش کرد که تحقق چنین خواستی در کوتاه مدت میسر نیست و نیل به این مقصود با فرض خوش بینانه در میان مدت(۵ تا ۷ سال) و با فرض واقع‌گرایانه بیش از ١۰ تا ١۵سال طول خواهد کشید.</p>
      <p>در حالی آقای عراقچی از ضرب المثل ایرانی "بدون خیس شدن، نمی توان شنا کرد" استفاده می کند و از کشورهای اروپایی می خواهد "هرچیزی بهایی" دارد و برای حفظ برجام، اروپا باید این بها را بپردازد که یک ضرب المثل معروف دیگر می گوید:"برای کسی بِمیر که برایت تب کند."</p>
      <p>واقعیت اینست که اروپا هیچگاه به ایران با چشم یک متحد خود نگاه نمی کند و سیاست های داخلی و منطقه ای نظام اسلامی همواره مورد انتقاد رهبران اروپایی بوده است. هر چند با ورود دونالد ترامپ به کاخ سفید، اختلافاتی بین کشورهای اروپایی با آمریکا بروز کرده است، ولی این اختلافات نمی تواند اتحاد بین اروپا و آمریکا را که ریشه های عمیق تاریخی دارد، خدشه دارد کند. کوتاه سخن اینکه اروپا برای رضایت ایران هیچگاه به آمریکا پشت نخواهد کرد و در این میان، این ایران است که باید در راهبردهای کلان خود در تعامل با جهان تجدید نظر کند. نباید فراموش کرد که توافق اتمی وین و برجام یک سند حقوقی الزام آور برای طرفین امضا کننده نیست، بلکه یک توافق سیاسی بین کشورهای بزرگ جهان با ایران است و حفظ آن نیازند نرمش متقابل کشورهای امضا کننده آن، خصوصاً ایران است.</p>
    </article>
  </body>
</html>