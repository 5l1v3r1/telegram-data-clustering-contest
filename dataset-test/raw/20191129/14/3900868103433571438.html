<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/environment/1563854/klimatiki-krisi-ypoyrgos-pyrobolei-tramp-gia-ti-stasi-twn-ipa"/>
    <meta property="og:site_name" content="NOOZ."/>
    <meta property="article:published_time" content="2019-11-29T14:41:00+00:00"/>
    <meta property="og:title" content="Κλιματική κρίση: Υπουργός &quot;πυροβολεί&quot; Τραμπ για τη στάση των ΗΠΑ"/>
    <meta property="og:description" content="Η Ισπανίδα υπουργός Οικολογικής Μετάβασης Τερέσα Ριμπέρα επέκρινε «την εντελώς ανεύθυνη στάση της κυβέρνησης Τραμπ» απέναντι στην κλιματική αλλαγή, πριν από την έναρξη, την ερχόμενη Δευτέρα, της διεθνούς διάσκεψης για το κλίμα COP25 στη Μαδρίτη."/>
  </head>
  <body>
    <article>
      <h1>Κλιματική κρίση: Υπουργός "πυροβολεί" Τραμπ για τη στάση των ΗΠΑ</h1>
      <address>
        <time datetime="2019-11-29T14:41:00+00:00">29 Nov 2019, 14:41</time>
      </address>
      <p>
        <b>Η Ισπανίδα υπουργός Οικολογικής Μετάβασης Τερέσα Ριμπέρα επέκρινε «την εντελώς ανεύθυνη στάση της κυβέρνησης Τραμπ» απέναντι στην κλιματική αλλαγή, πριν από την έναρξη, την ερχόμενη Δευτέρα, της διεθνούς διάσκεψης για το κλίμα COP25 στη Μαδρίτη.</b>
      </p>
      <p>Οι Ηνωμένες Πολιτείες επισημοποίησαν στις αρχές Νοεμβρίου την πρόθεσή τους να αποχωρήσουν από τη συμφωνία του Παρισιού για το κλίμα που εγκρίθηκε τον Δεκέμβριο του 2015 και έχει υπογραφεί από 197 χώρες, ακόμη και από τη Βόρεια Κορέα.</p>
      <p>«Έχουμε μια εντελώς ανεύθυνη στάση εκ μέρους της κυβέρνησης Τραμπ», δήλωσε η υπουργός της σοσιαλιστικής κυβέρνησης του <b>Πέδρο Σάντσεθ</b>, σε συνέντευξη στη δημόσια τηλεόραση TVE.</p>
      <p>Μια «ανεύθυνη στάση στα μάτια όλου του κόσμου, γιατί αυτό που κάνει η μεγαλύτερη οικονομία στον πλανήτη (...) μας επηρεάζει όλους, αλλά ανεύθυνη επίσης ως προς τα συμφέροντα της αμερικανικής κοινωνίας», πρόσθεσε η Ριμπέρα.</p>
      <p>Ωστόσο, η «διεθνής κοινότητα βρήκε τον τρόπο να πει 'όχι, είναι σημαντικό να συνεχίσουμε να εργαζόμαστε, είναι σημαντικό να συνεχίσουμε να συντονίζουμε τις ενέργειες' κανείς δεν ακολουθεί τυπικά τον πρόεδρο Τραμπ, άρα είμαστε μπροστά σε μια θετική αντίδραση», εκτίμησε.</p>
      <p>Η αποχώρηση των Ηνωμένων Πολιτειών από τη συμφωνία του Παρισιού δεν θα λάβει χώρα πριν από τις 4 Νοεμβρίου 2020 το νωρίτερο, την επομένη της διεξαγωγής των προεδρικών εκλογών στις ΗΠΑ, όπου ο Ντόναλντ Τραμπ υπολογίζει να εξασφαλίσει δεύτερη θητεία.</p>
      <p>Η 25η ετήσια σύνοδος του ΟΗΕ για το κλίμα (COP25) θα πραγματοποιηθεί στη Μαδρίτη από τη Δευτέρα, 2 Δεκεμβρίου και μέχρι τις 13 Δεκεμβρίου. Σύμφωνα με την κυβέρνηση, έχει ανακοινωθεί η συμμετοχή 25.000 ανθρώπων και 1.500 δημοσιογράφοι έχουν διαπιστευθεί για τη σύνοδο αυτή.</p>
    </article>
  </body>
</html>