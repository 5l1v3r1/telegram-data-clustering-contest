<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550899.html/%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%AD%D9%82-%D9%85%D8%B1%D8%AF%D9%85-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T14:12:00+00:00"/>
    <meta property="og:title" content="اعتراض به گرانی بنزین حق مردم است"/>
    <meta property="og:description" content="امام جمعه سمنان با بیان اینکه اعتراض به گرانی بنزین حق مردم است، گفت: کسی نمی‌تواند جلوی این حق را بگیرد اما باید مراقب موج‌سواری دشمن از اعتراضات بود."/>
  </head>
  <body>
    <article>
      <h1>اعتراض به گرانی بنزین حق مردم است</h1>
      <h2>امام جمعه سمنان:</h2>
      <address>
        <time datetime="2019-11-29T14:12:00+00:00">29 Nov 2019, 14:12</time>
      </address>
      <p>امام جمعه سمنان با بیان اینکه اعتراض به گرانی بنزین حق مردم است، گفت: کسی نمی‌تواند جلوی این حق را بگیرد اما باید مراقب موج‌سواری دشمن از اعتراضات بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از مرآت، آیت‌الله سیدمحمد شاهچراغی نماینده ولی فقیه در استان و امام جمعه سمنان در خطبه های این هفته نماز جمعه سمنان با اشاره به اغتشاشات اخیر گفت: اتفاقات اخیر در کشور بالاتر از فتنه و توطئه‌ای بسیار خطرناک  با هدف سقوط نظام بود اما ملت بصیر و هشیار از خانه‌ها بیرون آمدند و آن را نابود کردند و ایران اسلامی را برای همیشه بیمه کردند.</p>
      <p>شاهچراغی با بیان اینکه اعتراض به گرانی بنزین حق مردم است اظهار کرد: کسی نمی‌تواند جلوی این حق را بگیرد اما باید مراقب موج سواری دشمن از اعتراضات بود.   وی همچنین اضافه کرد: بین اعتراض و آشوب تفاوت وجود دارد و نباید اجازه داد موج‌سواران از اعتراضات سوءاستفاده کنند.   امام جمعه سمنان با تاکید بر اینکه آمریکا شیطان بزرگ است گفت: روایت است تا شیطان نمروده از مکرش درامان نیستیم، آمریکا شیطان بزرگ است و باید مقابل او ایستاد.   شاهچراغی با اشاره به وقایع کشورهای منطقه ابراز کرد: چندماه است که آمریکا و مزدورانش حرکاتی علیه ایران در منطقه را شروع کرده‌اند، باید بدانند با این حرکات به جایی نمیرسند و با  حمله به کنسولگری ایران در کربلا و نجف به جایی نخواهند رسید.   وی با بیان اینکه روز ۱۰ آذر روز مجلس است و ثبت‌نام انتخابات مجلس آغاز می‌شود اظهار کرد: مجلس در راس امور است، البته مجلسی که مدرس داشته باشد، نمایندگانی که مدرس وار عمل کنند و در مقابل دشمن بایستند.   نماینده ولی فقیه در استان با تاکید بر لزوم تشکیل مجلسی مقاوم و مردمی گفت: ملت در برابر دشمنان مقاوم است و مجلسی مقاوم می‌خواهیم.   شاهچراغی خطاب به شورای نگهبان گفت: شورای نگهبان محکم عمل کند و افرادی که آلوده به فساد هستند، بدانند در مجلس راهی ندارند.   وی در پایان گفت: کسانی که توان خدمت دارند ثبت نام کنند، مجلسی انتخاب کنیم که مدرس وار عمل کند و مردم افراد اصلح را راهی مجلس کنند.   انتهای پیام/</p>
    </article>
  </body>
</html>