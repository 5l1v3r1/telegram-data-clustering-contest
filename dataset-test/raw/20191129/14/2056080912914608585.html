<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/11/29/3998922_12_strani_v_es_blokiraha_predlojenie_golemi_kompanii/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T14:12:00+00:00"/>
    <meta property="og:title" content="12 страни в ЕС блокираха предложение големи компании да обявяват какви данъци плащат"/>
    <meta property="og:description" content="Сред другите гласували против предложението бяха Люксембург, Малта, Кипър, Латвия, Словения, Естония, Австрия, Чехия, Унгария и Хърватия."/>
  </head>
  <body>
    <article>
      <h1>12 страни в ЕС блокираха предложение големи компании да обявяват какви данъци плащат</h1>
      <address><time datetime="2019-11-29T14:12:00+00:00">29 Nov 2019, 14:12</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Дванадесет държави - членки на Европейския съюз, блокираха предложение за ново правило, което щеше да принуди многонационални компании да разкриват колко печелят и какви данъци плащат във всяка една от страните в блока, предаде "Гардиън".</p>
      <p>Предложената директива имаше за цел да хвърли светлина върху въпроса как някои от най-големите в света компании като "Епъл", "Фейсбук" и "Гугъл" избягват плащането на около 500 милиарда долара на година под формата на данъци, като преместват печалбите си от страни с високи данъци, например Великобритания, Франция и Германия, към юрисдикции с нулеви или ниски такива, сред които Ирландия, Люксембург и Малта.</p>
      <p>Ирландия е един от най-големите бенефициенти при сегашните правила. Страната е домакин на корпоративни офиси, които събират печалби, генерирани от редица многонационални компании в ЕС. Ирландия позволява на световни технологични компании да плащат корпоративен данък от едва 6.25% в сравнение с 19% в Обединеното кралство.</p>
      <p>Решението ѝ да гласува против предложената директива, която щеше да принуди компаниите да съобщават приходите и печалбите си във всяка страна, дойде на фона на предупреждението на ирландския фискален орган, че икономиката на страната може да се срине, ако се затегнат мерките срещу укриването на данъците по света.</p>
      <p>Ирландският фискален съвет предупреди в четвъртък, че икономиката е станала толкова зависима от данъците, плащани от многонационални компании, че половината от всички корпоративни данъци, плащани там, идват от едва 10 световни компании. Те не са назовани, но се смята, че сред тях са американските технологични гиганти "Епъл", "Фейсбук", "Майкрософт", "Дел", "Гугъл" и "Оракъл".</p>
      <p>Сред другите гласували против предложението бяха Люксембург, Малта, Кипър, Латвия, Словения, Естония, Австрия, Чехия, Унгария и Хърватия.</p>
      <p>Швеция също гласува против, но защото правителството ѝ се опасява, че директивата може да разводни високите ѝ стандарти за прозрачност. Франция, Испания и Холандия бяха сред гласувалите за, а Германия се въздържа.</p>
      <p>Вотът се проведе повече от три години, след като Европейската комисия предложи да се предприемат мерки срещу укриването на данъци от корпорациите в отговор на скандала около "Досиетата от Панама". Предложението щеше да задължава компаниите с годишен оборот от над 750 млн. евро да обявяват приходите и печалбите си във всяка страна членка.</p>
      <p>Корпоративният данък в Ирландия е 12.5%, но тя взима само 6.25% за печалби, свързани с патент или интелектуална собственост на дадена компания.</p>
    </article>
  </body>
</html>