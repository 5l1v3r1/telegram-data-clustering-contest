<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805320/%D8%A7%D8%AC%D8%A7%D8%B2%D9%87-%D9%88%D8%B1%D9%88%D8%AF-%D8%A7%D9%81%D8%B1%D8%A7%D8%AF-%D8%BA%DB%8C%D8%B1%D9%85%D8%B3%D8%A6%D9%88%D9%84-%D8%B1%D8%A7-%D8%A8%D9%87-%D9%81%D8%B1%D8%A2%DB%8C%D9%86%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%86%D9%85%DB%8C-%D8%AF%D9%87%DB%8C%D9%85-%D8%AA%D8%AF%D9%88%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-29T14:24:25+00:00"/>
    <meta property="og:title" content="اجازه ورود افراد غیرمسئول را به فرآیند انتخابات نمی‌دهیم/ تدوین طرح جامع امنیت انتخابات"/>
    <meta property="og:description" content="ایسنا/خراسان جنوبی استاندار خراسان جنوبی گفت: با تدوین طرح جامع امنیت انتخابات اشراف اطلاعاتی و امنیتی خود را افزایش خواهیم داد و با بررسی آسیب‌ها و چالش‌های پیش رو سعی خواهیم کرد اوضاع انتخابات را به خوبی مدیریت کنیم."/>
  </head>
  <body>
    <article>
      <h6 class="kicker">استاندار خراسان جنوبی:</h6>
      <h1>اجازه ورود افراد غیرمسئول را به فرآیند انتخابات نمی‌دهیم/ تدوین طرح جامع امنیت انتخابات</h1>
      <address><time datetime="2019-11-29T14:24:25+00:00">29 Nov 2019, 14:24</time> by <a rel="author">زهرا حمیدی</a></address>
      <p>ایسنا/خراسان جنوبی استاندار خراسان جنوبی گفت: با تدوین طرح جامع امنیت انتخابات اشراف اطلاعاتی و امنیتی خود را افزایش خواهیم داد و با بررسی آسیب‌ها و چالش‌های پیش رو سعی خواهیم کرد اوضاع انتخابات را به خوبی مدیریت کنیم.</p>
      <p>محمدصادق معتمدیان، امروز جمعه ۸ آذر، در همایش توجیهی آموزشی هیات‌های نظارت بر انتخابات خراسان جنوبی اظهار کرد: دشمنان با توطئه‌های مختلف خود در کشور و منطقه به دنبال پروژه ناامن‌سازی هستند.<br/><br/>وی با بیان اینکه یکی از اهداف استکبار جهانی این است که مردم را مقابل نظام قرار دهد، ادامه داد: یکی از چالش‌ها پیش رو در چند ماه آینده تشدید فشارهای اقتصادی از سوی غربی‌ها است.<br/><br/>به گزارش ایسنا، استاندار خراسان جنوبی بیان کرد: میزان تخریب‌هایی که در این مدت در کشور انجام گرفت حتی در جریان پیروزی انقلاب اسلامی انجام نگرفت و آشوبگران ۷۰۰ بانک و صدها خودرو را به آتش کشیدند و تعدادی از سربازان خدمت و امنیت کشور را شهید و مجروح کردند.<br/><br/>معتمدیان اظهار کرد: امروز در شرایط خاصی قرار داریم و نیازمند همدلی، انسجام و تعاون بین بخش‌های مختلف نظام هستیم؛ ما می‌توانیم با تعاون و هماهنگی با هیات‌های نظارت بر انتخابات این موضوع را به درستی در سطح استان مدیریت کرده و باید مسئله‌هایی که احتمال تشکیک در انتخابات را دارد، پیش بینی، مدیریت و برنامه‌ریزی کنیم.<br/><br/>وی با بیان اینکه دشمنان همواره تلاش می‌کنند سلامت انتخابات را تحت الشعاع قرار دهند، افزود: در خصوص استفاده از امکانات دولتی در دوره‌های مختلف در استان‌ها تخلف صورت می‌گیرد که در این دوره با نظارت کامل اجازه سوء‌استفاده از امکانات دولتی را نخواهیم داد.<br/><br/>استاندار خراسان جنوبی بیان کرد: نباید اجازه ورود افراد غیرمسئول را به انتخابات داد و ناظران و مجریان انتخابات اجازه ورود به انتخابات را ندارند و اجازه نخواهیم داد مجریان انتخابات له یا علیه کاندیدایی فعالیت داشته باشند.<br/><br/>معتمدیان ادامه داد: در زمان انتخابات نامزدها برخی وعده‌های انتخاباتی را می‌دهند که چالش‌هایی را برای منطقه به وجود می‌آورد و گزارش‌های متعددی از برخی نامزدهای احتمالی در انتخابات داریم که بین مردم به دنبال القای تقسیمات کشوری هستند که تنش ایحاد می‌کند.<br/><br/>وی خاطرنشان کرد: فشارهای اقتصادی وارده به مردم زمینه کاهش مشارکت آنان را فراهم می‌کند بنابراین در شرایط خاص و پیچیده‌ای قرار داریم و نباید بگذاریم این شرایط به نفع دشمنان تمام شود.<br/><br/>استاندار خراسان جنوبی بیان کرد: پمپاژ یاس و ناامیدی میان مردم برای ایجاد نارضایتی یکی از برنامه‌های دشمنان، منافقین و اپوزیسیون است که از طریق فضای مجازی و با حمایت کشورهای غربی و مرتجعین منطقه دنبال می‌کنند.<br/><br/>معتمدیان با اشاره به حضور نداکثری مردم در انتخابات سالیان گذشته، اظهار کرد: مردم خراسان جنوبی علی‌رغم تمام مشکلات پای انقلاب و دفاع از ارزش‌های نظام در صحنه‌های مختلف ایستاده‌اند.<br/><br/>وی با بیان اینکه تقویت ابعاد رقابت پذیری در افزایش مشارکت مردم تاثیرگذار است، تصریح کرد: باید جلسات هماهنگی بین ستادهای انتخابات و هیات‌های نظارت افزایش پیدا کند تا با تلاش‌های صورت گرفته مانع از ورود افراد ناصالح و افرادی که اعتقادی به نظام اسلامی ندارند، به مجلس شورای اسلامی شویم.<br/><br/>معتمدیان با اشاره به اینکه مراحل اجرایی کار از ۱۰ آذر ماه همزمان با ثبت نام نامزدها شروع خواهد شد، افزود: همایش ملی و استانی برای توجیه عوامل انتخابات برگزار شده و بر اجرای قانون و قانون‌مداری تاکید کرده‌ایم.<br/><br/>وی از تمام الکترونیکی برگزار شدن انتخابات در ۱۱ استان خبر داد و بیان کرد: البته برگزاری این نوع انتخابات مشروط به نظر نهایی شورای نگهبان است که ما در خراسان جنوبی آمادگی برای برگزاری انتخابات تمام الکترونیک را داریم.<br/><br/>استاندار خراسان جنوبی با بیان اینکه هیات‌های نظارت بر انتخابات باید با نظارت کامل مانع از ایجاد فضای تخریبی در حوزه‌های مختلف انتخابات شوند، یادآور شد: چهار مولفه در برگزاری سالم انتخابات حضور حداکثری، رقابت، امنیت انتخابات و سلامت انتخابات است.<br/><br/> انتهای پیام</p>
    </article>
  </body>
</html>