<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915503"/>
    <meta property="og:site_name" content="Dnevnik"/>
    <meta property="article:published_time" content="2019-11-29T14:27:00+00:00"/>
    <meta property="og:title" content="Premalo podpore za nujno obravnavo zakonodaje za omejitev delovanja vard"/>
    <meta property="og:description" content="Kolegij predsednika DZ ni potrdil vladnega predloga, da bi DZ po nujnem postopku obravnaval predloga zakonodaje za omejitev vard in vaških straž. Tako bo DZ predloga dveh novel obravnaval po rednem postopku. V opoziciji so bili kritični tako do vsebine predlogov kot do tega, da bi se sprejemala po nujnem postopku."/>
  </head>
  <body>
    <article>
      <h1>Premalo podpore za nujno obravnavo zakonodaje za omejitev delovanja vard</h1>
      <address><time datetime="2019-11-29T14:27:00+00:00">29 Nov 2019, 14:27</time> by <a rel="author">STA</a></address>
      <p>
        <b>Kolegij predsednika DZ ni potrdil vladnega predloga, da bi DZ po nujnem postopku obravnaval predloga zakonodaje za omejitev vard in vaških straž. Tako bo DZ predloga dveh novel obravnaval po rednem postopku. V opoziciji so bili kritični tako do vsebine predlogov kot do tega, da bi se sprejemala po nujnem postopku.</b>
      </p>
      <p>Predloga novel o nadzoru državne meje in o varstvu javnega reda in miru bosta po prepričanju vlade omogočila pregon oziroma omejitev delovanja t. i. vard ali vaških straž. Kot je na seji kolegija izpostavil generalni sekretar vlade <b>Stojan Tramte</b>, policija že drugo leto zapored v povezavi s povečanim številom nezakonitih prehajanj državne meje zaznava tudi pogostejše ustanavljanje različnih gibanj, tako imenovanih vard. Veliko ravnanj teh »varnostnih samoorganiziranj občanov« pa ima posamezne elemente prekrškov. Kot sporne je izpostavil predvsem nošenje imitacij uniform in imitacij orožja. Posamezna ravnanja takšnih skupin po pojasnilih Tramteta pomenijo varnostna tveganja za državo, saj bi se lahko pod pretvezo samoorganiziranja varnosti posamezniki pravzaprav združevali z namenom izvajanja obrambnih in varnostnih nalog države in varovanja državne meje, kar pa je izključna pristojnost državnih organov. Prav tako pa da bi lahko razumeli dosedanja ravnanja nekaterih skupin na mejnih območjih.</p>
      <p>V opoziciji so bili kritični tako da namere po sankcioniranju vard kot tudi do načina, na katerega je želela vlada izpeljati sprejem obeh novel - torej po nujnem postopku, kar da ne omogoča razprave. Vodja poslancev SNS <b>Zmago Jelinčič Plemeniti</b> je dejal, da »namesto, da bi vzgajali občutek varnosti in varde vključili v policijo ter jim dali neke naloge, boste to prepovedali. Končni rezultat tega bo, da bo imel gospod Šiško v naslednjem mandatu državnega zbora sedem do devet poslancev, potem boste imeli pa hec«.</p>
      <p>Proti sprejemanju tovrstnih določil po nujnem postopku so tudi v SDS. Po oceni vodje poslancev SDS <b>Danijela Krivca</b> vlada ni navedla nobenih vsebinskih razlogov, ki bi utemeljili sprejemanje po nujnem postopku. In ker po njegovem mnenju predlagane rešitve povzročajo »več možnosti za izigravanje vsem skupinam, ki si želijo paradirati na meji, kot pa da jasno definira, kaj se sme, pa kaj se ne«, se zavzemajo za redni postopek sprejemanja, v katerem bi prišli do »rešitev, ki res pijejo vodo«. <b>Nataša Sukič</b> je napovedala, da v Levici obravnavi po nujnem postopku sicer ne bodo nasprotovali, a je tudi ne bodo podprli. Nujni postopek je ocenila kot »izrazito piar potezo, slepilni manever, ki prikriva neaktivnost pristojnih organov«. »Vse zakonske podlage že obstajajo, da bi lahko ukrepali in bi morali ukrepati in ukrepati bi morali že včeraj. Ne moreš se ti izdajati za uradno osebo,« je komentirala poslanka.</p>
      <p>Določeno zaskrbljenost nad tem, da bi bile lahko predvsem nekatere določbe novele o javnem redu in miru »interpretirane drugače, kot so bile mišljene«, je izrazil tudi vodja poslancev SMC<b> Igor Zorčič</b>, saj da je vprašanje, kdo »zbuja videz uradnih ali vojaških oseb« lahko »predmet zelo raztegljive interpretacije«. Da tudi v SAB niso popolnoma zadovoljni z vsemi rešitvami, je dejala vodja poslanske skupine <b>Maša Kociper</b>, ki pa je vendarle podprla nujni postopek.<b> Jože Tanko</b> iz SDS pa se je zavzel, da poslanci vladi raje naložijo pripravo zakona o dodatni zaščiti državne meje in o dodatnih pooblastilih vojski in policiji zaradi izrednih razmer.</p>
      <p>Ob glasovanju so predlog za nujni postopek podprle le poslanske skupine LMŠ, SDS, SMC, SAB in DeSUS, kar pa je bilo premalo.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914917/kronika/policisti-blizu-meje-legitimirali-41-pripadnikov-varde-sedmim-odvzeli-domnevno-orozje-"/>
      </related>
    </article>
  </body>
</html>