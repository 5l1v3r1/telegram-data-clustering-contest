<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a548100/Premijer-Iraka-podnosi-ostavku-u-jeku-antivladinih-protesta-sirom-zemlje.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T14:59:00+00:00"/>
    <meta property="og:title" content="Premijer Iraka podnosi ostavku u jeku antivladinih protesta širom zemlje"/>
    <meta property="og:description" content="Irački premijer Abdel Abdul-Mahdi rekao je da će podneti ostavku Parlamentu u trenutku kada zemlju potresaju veliki..."/>
  </head>
  <body>
    <article>
      <h1>Premijer Iraka podnosi ostavku u jeku antivladinih protesta širom zemlje</h1>
      <address>
        <time datetime="2019-11-29T14:59:00+00:00">29 Nov 2019, 14:59</time>
      </address>
      <p>Irački premijer Abdel Abdul-Mahdi rekao je da će podneti ostavku Parlamentu u trenutku kada zemlju potresaju veliki antivladini protesti, nešto više od godinu dana od kada je preuzeo dužnost. Njegova izjava koju je prenela iračka televizija data je dan pošto su bezbednosne snage ubile više od 40 demonstranata i ubrzo pošto je irački šiitski verski vođa pozvao parlament da mu uskrati podršku.</p>
      <p>Abdul Mahdi je rekao da će podneti parlamentu zvanični memorandum u kome traži ostavku sadašnje vlade. Glavni irački šiitski vođa Veliki Ajatola Ali al Sistani upozorio je na građanski rat posle teškog dana nasilja kada su bezbednosne snage ubile 40 ljudi u glavnom gradu zemlje Bagdadu i u južnim provincijama, i pozvao poslanike da preispitaju podršku aktuelnoj vladi.</p>
      <p>Al-Sistani je govorio u svojoj nedeljnoj propovedi petkom u svetom gradu Nadžafu. On je takođe rekao da demonstranti treba da prave razliku između mirnih demonstranata i onih sa zlom namerom koji žele da im otmu pokret.</p>
      <p>Četrdeset demonstranata je ubijeno u četvrtak u Bagdadu i južnim gradovima Nadžaf i Nasirija, dan pošto su demonstranti zapalili iranski konzulat u Nadžafu.</p>
    </article>
  </body>
</html>