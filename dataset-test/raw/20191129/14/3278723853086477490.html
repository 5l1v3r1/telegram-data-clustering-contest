<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2114116"/>
    <meta property="og:site_name" content="www.bta.bg"/>
    <meta property="article:published_time" content="2019-11-29T14:28:00+00:00"/>
    <meta property="og:title" content="Президентът постави началото на кампанията &quot;Българската Коледа 2019/2020&quot;"/>
    <meta property="og:description" content="Варна, 29 ноември /БТА/ Президентът Румен Радев обяви днес във Варна началото на 17-о издание на благотворителната инициатива &quot;Българската Коледа&quot;. Тя се провежда под патронажа на държавния глава в подкрепа на болни деца. Официалният старт бе поставен в университетската болница &quot;Св. Марина&quot; в крайморския град. Президентът посочи, че е избрал това лечебно заведение, защото е сред водещите в страната и е най-високотехнологичното. Темата на настоящата кампания е &quot;Да дарим бъдеще на болните деца&quot;, посочи Радев. По думите му основната цел ще бъде осигуряването на високотехнологична апаратура за диагностика и лечение. Стартираме с надежда за повече подпомогнати деца, посочи още президентът. Той каза още, тази кампания обединява българите и дава надежда за бъдещето ни като нация, защото ни обединява. В резултат на дарителската кампания през 2018/2019 г. са набрани над 2,4 милиона лева, каза президентът. По думите му зад сухите цифри стоят добрите сърца на много хора, както и доверието в хората, които усвояват парите…"/>
  </head>
  <body>
    <article>
      <h1>Президентът постави началото на кампанията "Българската Коледа 2019/2020"</h1>
      <address>
        <time datetime="2019-11-29T14:28:00+00:00">29 Nov 2019, 14:28</time>
      </address>
      <p>Варна, 29 ноември /БТА/</p>
      <p>Президентът Румен Радев обяви днес във Варна началото на 17-о издание на благотворителната инициатива "Българската Коледа". Тя се провежда под патронажа на държавния глава в подкрепа на болни деца. Официалният старт бе поставен в университетската болница "Св. Марина" в крайморския град. Президентът посочи, че е избрал това лечебно заведение, защото е сред водещите в страната и е най-високотехнологичното.</p>
      <p>Темата на настоящата кампания е "Да дарим бъдеще на болните деца", посочи Радев. По думите му основната цел ще бъде осигуряването на високотехнологична апаратура за диагностика и лечение. Стартираме с надежда за повече подпомогнати деца, посочи още президентът. Той каза още, тази кампания обединява българите и дава надежда за бъдещето ни като нация, защото ни обединява.</p>
      <p>В резултат на дарителската кампания през 2018/2019 г. са набрани над 2,4 милиона лева, каза президентът. По думите му зад сухите цифри стоят добрите сърца на много хора, както и доверието в хората, които усвояват парите по най-добрия начин.</p>
      <p>Със събраните средства бяха подпомогнати 551 деца със сумата от 853 162 лв., допълни Радев. Той уточни, че 464 от тях са получили средства за рехабилитация, 63 са подпомогнати за осъществяване на скъпа медикаментозна терапия, а на 24 деца с неврологични заболявания са дарени пари за медицински изделия и помощни средства.</p>
      <p>Отминалата кампания "Българската Коледа" дари медицинска апаратура на обща стойност 1 585 770 лв. на 19 лечебни заведения от цялата страна, допълни държавният глава. По думите му възможността за прецизна диагностика и навременно лечение при тежките заболявания е от особено значение, тъй като само по този начин децата имат шанс да получат качествена помощ.</p>
      <p>Благодарение на кампанията високотехнологична апаратура са получили лечебни заведения от София, Габрово, Добрич, Плевен, Пловдив, Силистра, Стара Загора. Във Варна "Българската Коледа" е подкрепила три болници - УМБАЛ "Св.Марина", специализирана АГ болница и МБАЛ "Св.Анна".</p>
      <p>
        <i>Източник: Варна</i>
      </p>
    </article>
  </body>
</html>