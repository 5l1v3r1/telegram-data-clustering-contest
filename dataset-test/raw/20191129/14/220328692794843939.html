<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/evropeyskiya-opit-i-traditsiya-otvaryat-novi-vzmozhnosti-da-uspeem-407896.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-29T14:20:00+00:00"/>
    <meta property="og:title" content="Европейският опит и традиция отварят нови възможности да успеем"/>
    <meta property="og:description" content="Приключиха инициативите по Работната програма за 2019 г. на Комуникационната стратегия на Република България за Европейския съюз"/>
  </head>
  <body>
    <article>
      <h1>Европейският опит и традиция отварят нови възможности да успеем</h1>
      <address><time datetime="2019-11-29T14:20:00+00:00">29 Nov 2019, 14:20</time> by <a rel="author">Стандарт</a></address>
      <p>С интерактивно представяне на европейски проекти за успешна кариерна, културна и езикова подготовка приключиха инициативите по Работната програма за 2019 г. на Комуникационната стратегия на Република България за Европейския съюз.</p>
      <p>Пред учениците на обединените училища в селата Девене и Тишевица, възпитаници на ПГТР- Враца представиха реализираните проекти и учебни практики в партньорство с повече от 15 държави. Със своите презентации и споделени впечатления за културата и традициите в страните-членки на Европейския съюз, Янислава Георгиева и Симона Иванова станаха част от информационните събития, които Областна администрация – Враца организира.</p>
      <p>Заместник-областният управител Мирослав Комитски изрази увереност, че възможностите за обучение в реална среда, които европейските проекти предоставят, са важен фактор за натрупване на професионален опит, нови знания от досега с културното многообразие на Европа и умения за работа в екип.</p>
      <p>„Младите хора на Враца имат потенциал, а и възможности да се представят в страните от Европейския съюз, защото са амбициозни, талантливи и уверени“, поздрави учениците Мирослав Комитски.</p>
      <p>По време на информационните събития беше представено отличеното с награда есе на ученикът Станислав Тодоров, спечелил призово място на конкурса „Моето приключение в Европа“. Наградата ще му бъде връчена от еврокомисаря по иновациите и младежта Мария Габриел и вицепремиера Томислав Дончев на тържествена церемония в началото на месец декември.</p>
      <p>„Новите умения и придобитите квалификации са поредното доказателство, че с труд и усилия се изкачва поредната стъпка за професионално развитие, а срещата с европейския опит и традиция ни отваря нови възможности да успеем“, завършиха представянето си Янислава и Симона.</p>
      <p>Комуникационните инициативи „Европейското културно многообразие и идентичност – модерния поглед на младото поколение от област Враца“ за поредна година дадоха възможност на широката общественост да се докосне до богатото многообразие на страните от Европейския съюз и мястото на България в него.</p>
      <p> </p>
    </article>
  </body>
</html>