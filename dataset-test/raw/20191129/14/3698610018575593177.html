<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/dpsu-pidozryuvala-tanker-delfi-v-prichetnosti-do-perevezennya-kontrabandi-331341_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T14:16:00+00:00"/>
    <meta property="og:title" content="ДПСУ підозрювала танкер Delfi у перевезенні контрабанди"/>
    <meta property="og:description" content="Прикордонники здійснювали постійний контроль за судном."/>
  </head>
  <body>
    <article>
      <h1>ДПСУ підозрювала танкер Delfi у перевезенні контрабанди</h1>
      <h2>Прикордонники здійснювали постійний контроль за судном.</h2>
      <address>
        <time datetime="2019-11-29T14:16:00+00:00">29 Nov 2019, 14:16</time>
      </address>
      <p><a href="https://dt.ua/UKRAINE/stalo-vidomo-burhlive-minule-zatonulogo-v-odesi-sudna-pid-moldavskim-praporom-330661_.html"><b>Танкер Delfi перебував під спостереженням</b></a> Державної прикордонної служби з моменту його потрапляння в межі територіального моря України. Це знизило можливість залучення танкера до протиправних схем, повідомляє пресслужба <a href="https://dpsu.gov.ua/ua/news/Tanker-DELFI-perebuvav-pid-sposterezhennyam-shcho-znizilo-mozhlivist-yogo-zaluchennya-do-protipravnih-shem-/">ДПСУ</a>.</p>
      <p>"Постійний контроль прикордонниками за судном, як за допомогою постів технічного спостереження, аналізу оперативної інформації, так і силами Морської охорони Держприкордонслужби, практично звело до нуля можливість здійснення ним незаконних оборудок в масштабах міжнародних морських перевезень та прибережного плавання", - йдеться у повідомленні.</p>
      <p>Зазначається, що 16 листопада спеціальна оглядова група Морської охорони прикордонного відомства здійснила огляд Delfi за 6 миль від берега (в територіальному морі). Зокрема, перевірялася імовірна причетність до протиправної діяльності.</p>
      <p>"Ані вантажу, ані заборонених предметів, ані ознак здійснення незаконної діяльності виявлено на судні не було", - додають працівники ДПСУ.</p>
      <p>Окрім цього, прикордонники зафіксували низку порушень у суднових документах, відмітили незадовільний стан самого судна, що загрожувало навігаційній та екологічній безпеці.</p>
      <p>Нагадаємо, через негоду <b><a href="https://dt.ua/UKRAINE/na-reydi-odeskogo-portu-terpit-liho-tanker-pid-praporom-moldovi-330497_.html">на рейді Одеського порту зазнав катастрофи невеликий танкер "Делфі" під прапором Молдови</a></b>. Сильний шторм (швидкість вітру 20-25 м/с, висота хвилі 2,3 метра) завадив проведенню рятувальної операції. Капітан танкера <b><a href="https://dt.ua/UKRAINE/kapitan-avariynogo-tankera-v-odesi-vidmovlyayetsya-podavati-signal-sos-330528_.html">відмовився подавати сигнал SOS і евакуювати екіпаж</a></b> без дозволу судновласника.</p>
      <p>22 листопада стало відомо, що танкер перекинувся на бік, і з нього почало витікати пальне. Так, в Чорному морі біля Одеси рівень забруднення води нафтопродуктами перевищив допустиму норму в 157 разів <b><a href="https://dt.ua/UKRAINE/tanker-yakiy-zaznav-avariyi-bilya-odesi-perekinuvsya-moryakiv-namagayutsya-vryatuvati-330556_.html">через аварію танкера</a></b> "Делфі".</p>
      <p>Рятувальники Державної служби з надзвичайних ситуацій <b><a href="https://dt.ua/UKRAINE/stalo-vidomo-burhlive-minule-zatonulogo-v-odesi-sudna-pid-moldavskim-praporom-330661_.html">евакуювали трьох членів екіпажу</a></b> з борту танкера "Делфі".</p>
      <p>За фактом події правоохоронці відкрили кримінальне провадження за ч. 1 ст. 276 (порушення правил безпеки руху або експлуатації залізничного, водного чи повітряного транспорту) Кримінального кодексу України.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>