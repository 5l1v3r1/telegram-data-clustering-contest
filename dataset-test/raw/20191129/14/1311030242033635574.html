<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626917/%E0%A6%AC%E0%A6%BF%E0%A6%B6%E0%A7%8D%E0%A6%AC%E0%A6%95%E0%A7%87-%E0%A6%8F%E0%A6%96%E0%A6%A8-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6-%E0%A6%A5%E0%A7%87%E0%A6%95%E0%A7%87-%E0%A6%B6%E0%A6%BF%E0%A6%96%E0%A6%A4%E0%A7%87-%E0%A6%B9%E0%A6%AC%E0%A7%87-%E0%A6%85%E0%A6%B0%E0%A7%8D%E0%A6%A5%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T14:20:00+00:00"/>
    <meta property="og:title" content="বিশ্বকে এখন বাংলাদেশ থেকে শিখতে হবে: অর্থমন্ত্রী"/>
    <meta property="og:description" content="অর্থমন্ত্রী আ হ ম মুস্তফা কামাল বলেছেন, ২০০৯ সালে আওয়ামী লীগ সরকার গঠনের পর প্রধানমন্ত্রী শেখ হাসিনা বাংলাদেশকে অন্য এক উচ্চতায় নিয়ে গেছেন। স্বল্প সময়ে বাংলাদেশের অর্জন অনেক। বিশ্বকে অর্থনৈতিক উন্নয়নের শিক্ষা এখন বাংলাদেশ থেকে শিখতে হবে। বিভিন্ন উন্নয়নশীল দেশের কাছে বাংলাদেশ এখন রোল মডেল।"/>
  </head>
  <body>
    <article>
      <h1>বিশ্বকে এখন বাংলাদেশ থেকে শিখতে হবে: অর্থমন্ত্রী</h1>
      <address><time datetime="2019-11-29T14:20:00+00:00">29 Nov 2019, 14:20</time> by <a rel="author">নিজস্ব প্রতিবেদক, কুমিল্লা</a></address>
      <p>অর্থমন্ত্রী আ হ ম মুস্তফা কামাল বলেছেন, ২০০৯ সালে আওয়ামী লীগ সরকার গঠনের পর প্রধানমন্ত্রী শেখ হাসিনা বাংলাদেশকে অন্য এক উচ্চতায় নিয়ে গেছেন। স্বল্প সময়ে বাংলাদেশের অর্জন অনেক। বিশ্বকে অর্থনৈতিক উন্নয়নের শিক্ষা এখন বাংলাদেশ থেকে শিখতে হবে। বিভিন্ন উন্নয়নশীল দেশের কাছে বাংলাদেশ এখন রোল মডেল। বিশ্বব্যাংকের প্রেসিডেন্ট বাংলাদেশে এসে অন্যান্য উন্নয়নশীল দেশের সামনে আমাদের দেশের দৃষ্টান্ত দেন।</p>
      <p>আজ শুক্রবার রাতে কুমিল্লার সদর দক্ষিণ উপজেলার পিপুলিয়া দিঘিরপাড় টিআইকে মেমোরিয়াল কলেজ মাঠে উপজেলা ছাত্রলীগের সম্মেলনে প্রধান অতিথির বক্তব্যে তিনি এসব কথা বলেন।</p>
      <p>অর্থমন্ত্রী বলেন, বঙ্গবন্ধুর উন্নত সমৃদ্ধ সোনার বাংলা প্রতিষ্ঠার জন্য ছাত্রলীগের নেতা-কর্মীদের অগ্রণী ভূমিকা রাখতে হবে। ছাত্রলীগ ’৫২, ’৬২, ’৬৬, ’৬৯, ’৭১ ও নব্বইয়ের আন্দোলনে অসামান্য ভূমিকা রেখেছে। ছাত্রলীগের প্রতিটি নেতা-কর্মীকে হূদয়ে বাংলাদেশকে ধারণ করতে হবে।</p>
      <p>সদর দক্ষিণ উপজেলা ছাত্রলীগের সদস্য কামাল হোসেনের সভাপতিত্বে সম্মেলনের উদ্বোধন করেন কুমিল্লা দক্ষিণ জেলা ছাত্রলীগের সভাপতি আবু তৈয়ব। এতে প্রধান বক্তা ছিলেন কুমিল্লা দক্ষিণ জেলা ছাত্রলীগের সাধারণ সম্পাদক লোকমান হোসেন রুবেল।</p>
    </article>
  </body>
</html>