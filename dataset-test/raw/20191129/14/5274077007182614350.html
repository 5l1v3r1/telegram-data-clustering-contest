<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419683"/>
    <meta property="og:site_name" content="ערוץ 7"/>
    <meta property="article:published_time" content="2019-11-29T14:17:00+00:00"/>
    <meta property="og:title" content="בשל אירועי הגביע: מכבי נגד אוהדיה"/>
    <meta property="og:description" content="ההדחה ממפעל גביע המדינה בכדורסל על ידי הפועל ירושלים עדיין מעסיקה את ראשי האלופה מת&quot;א כשאלה פעלו נגד שניים שהתפרעו"/>
  </head>
  <body>
    <article>
      <h1>בשל אירועי הגביע: מכבי נגד אוהדיה</h1>
      <address><time datetime="2019-11-29T14:17:00+00:00">29 Nov 2019, 14:17</time> by <a rel="author">נרי וייס</a></address>
      <p><b>יד קשה נגד האלימות.</b> אמש (חמישי) עמדה הפועל ירושלים לדין בבית הדין של איגוד הכדורסל וספגה קנס על סך 15,000 שקל בשל קריאות נאצה לעברו של יו"ר מכבי ת"א בכדורסל, שמעון מזרחי, במהלך משחק רבע גמר גביע המדינה בכדורסל בתחילת השבוע.</p>
      <p>כזכור, ביום שני האחרון נפגשו הפועל ירושלים ומכבי ת"א למשחק ישיר על הכרטיס לחצי גמר גביע המדינה בכדורסל, בסופו ירושלים היא זו שניצחה והעפילה כשהיא משחזרת את ניצחונה על התל אביבים בגמר גביע ווינר סל מוקדם יותר העונה.</p>
      <p>במהלך המשחק, התפרעו מספר אוהדי מכבי ת"א בצורה אלימה ביותר כשאלה זרקו מקלות לעבר ספסל האורחים מהבירה וכן התנהגו בצורה אלימה שכללה יריקות ונאצות לעבר אנשי הפועל ירושלים.</p>
      <p>היום (שישי) הודיעה מכבי ת"א בצעד נדיר ולא צפוי כי שלחה שני מכתבים לשניים מאוהדיה שנתפסו במצלמות האבטחה בעת משחק הבית במסגרת רבע גמר הגביע.</p>
      <p>במכתבם הודיעו ראשי הצהובים מת"א כי מעתה ואילך לא יורשו השניים הללו לרכוש כרטיסים ולהיכנס למשחקי הקבוצה עוד העונה.</p>
      <p>במכבי ת"א אמרו כי הם "מגנים אלימות ומגנים את האקטים המצויניים במכתבים. המועדון יפעל כנגד אלימות ויעשה זאת ביד קשה, על אחת כמה וכמה כשמדובר באוהדים שלנו". "בהזדמנות זו ראוי לציין לשבח את ראשי ארגון האוהדים "הגייט", מאחר שכשחיפשנו את הסוררים במצלמות האבטחה ראינו בבירור כי ראשי הארגון פעלו להרגעת הרוחות ולבלימת האוהדים שהתפרעו", ציינו ראשי המועדון התל אביבי.</p>
      <p>
        <a href="https://bit.ly/2Vezvc6">רוצים עוד חדשות ספורט? בואו לפייסבוק שלנו</a>
      </p>
    </article>
  </body>
</html>