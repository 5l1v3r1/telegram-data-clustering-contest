<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/posta-zavede-dve-rychlosti-v-dorucovani-dodani-do-druheho-dn/r~32987f5c12b511eaac760cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-29T14:37:44+00:00"/>
    <meta property="og:title" content="Česká pošta zavede dvě rychlosti doručování. Dodání do druhého dne vyjde na 26 korun"/>
    <meta property="og:description" content="Důvodem je podle pošty fakt, že objem listovních zásilek každoročně klesá, zatímco náklady spojené s doručováním rostou."/>
  </head>
  <body>
    <article>
      <h1>Česká pošta zavede dvě rychlosti doručování. Dodání do druhého dne vyjde na 26 korun</h1>
      <address>
        <time datetime="2019-11-29T14:37:44+00:00">29 Nov 2019, 14:37</time>
      </address>
      <p>"Důvodem pro tuto změnu je fakt, že celkový objem listovních zásilek každoročně klesá o zhruba deset procent, naopak náklady spojené s doručováním rostou. Pokud by Česká pošta nepřikročila k popisovaným změnám, musela by navyšovat ceny všech listovních zásilek. Dvourychlostní doručování umožňuje, že zůstává zákazníkům možnost volby doručení bez dalšího zdražování," uvedl ředitel divize poštovní provoz a logistika Petr Cinkl.</p>
      <p>Související</p>
      <h3>Česká pošta nabízí desetikorunovou "akční slevu" na balíky. Není ale pro každého</h3>
      <figure>
        <img src="https://cdn.xsd.cz/resize/cef5304c3e0232a6af51912e3150f5d2_resize=240,135_.jpg?hash=af9307ac502a98b72fc547d3a8ce7a42"/>
      </figure>
      <p>Dvourychlostní režim má umožnit zefektivnění doručování, odstranění výkyvů v kvalitě doručování a zároveň přinese stabilizaci v personální oblasti a úsporu nákladů. Dle výstupů z výzkumu na rozdíl od trhu balíkových služeb většina zákazníků preferuje nižší cenu u listovních zásilek oproti rychlosti dodání.</p>
      <p>V případě, že bude chtít zákazník využít režim rychlejšího doručování každý pracovní den, musí zásilku viditelně označit D+1 a nalepit známku A, či známku s platnou nominální hodnotou 26 korun. Pokud chce ekonomický režim doručování, dopis nijak označovat nemusí a nalepí známku B, či známky s nominální hodnotou 19 korun.</p>
      <p>Kvalitu doručování listovních zásilek změna podle Cinkla nijak nezasáhne. "Česká pošta je regulována ČTÚ a ten pravidelně vyhodnocuje kvalitu doručování listovních zásilek. Požadavek ČTU je dodržení minimálně 92 procent kvality doručení. Česká pošta toto procento dlouhodobě spolehlivě splňuje," uvedl.</p>
      <p>Pošta chce díky novému systému doručování podle dřívějšího vyjádření generálního ředitele Romana Knapa ušetřit až půl miliardy ročně. Chystaný model souvisí s naplánovaným přechodem na novou logistickou síť. Pošta v té souvislosti zvažuje, zda opustí svou hlavní logistickou centrálu v pražských Malešicích.</p>
      <p>Česká pošta se loni dostala do miliardové ztráty. Vedení připravilo plán restrukturalizace, do roku 2021 se chce vrátit k zisku v řádu desítek milionů korun. Zároveň chce během šesti let snížit počet pracovních míst o 7000 ze současných 30 000. Nahradí je moderními technologiemi.</p>
    </article>
  </body>
</html>