<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/prumysl-a-energetika/daimler-zrusi-deset-tisic-pracovnich-mist-automobilka-se-uz-dohodla-s-odbory-1364681"/>
    <meta property="og:site_name" content="E15.cz"/>
    <meta property="article:published_time" content="2019-11-29T14:24:00+00:00"/>
    <meta property="og:title" content="Daimler zruší deset tisíc pracovních míst. Automobilka se už dohodla s odbory"/>
    <meta property="og:description" content="Německá automobilka Daimler se chystá do tří let zrušit po celém světě deset tisíc pracovních míst, což jsou více než tři procenta z celkového počtu zaměstnanců. Firma uvedla, že ohledně tohoto plánu už dosáhla dohody s odbory. "/>
  </head>
  <body>
    <article>
      <h1>Daimler zruší deset tisíc pracovních míst. Automobilka se už dohodla s odbory</h1>
      <address><time datetime="2019-11-29T14:24:00+00:00">29 Nov 2019, 14:24</time> by <a rel="author">ČTK</a></address>
      <p>
        <b>Německá automobilka Daimler se chystá do tří let zrušit po celém světě deset tisíc pracovních míst, což jsou více než tři procenta z celkového počtu zaměstnanců. Firma uvedla, že ohledně tohoto plánu už dosáhla dohody s odbory. </b>
      </p>
      <p>Automobilky teď výrazně investují do vývoje ekologičtějších a autonomních vozidel. Poptávka v Číně, která je jejich největším odbytištěm, totiž klesá a obchodní válka mezi Spojenými státy a Čínou brzdí světové hospodářství.</p>
      <p>„Automobilový průmysl prochází největší proměnou ve své historii,“ uvedl Daimler v prohlášení, z něhož citovala agentura Reuters. Společnost se dohodla s odbory na řadě různých opatření na snížení nákladů a pracovních míst, včetně rozšíření možnosti částečného odchodu do důchodu a nabídky odchodného v Německu. Společnost také na celém světě zruší deset procent vedoucích pozic.</p>
      <p>Daimler už tento měsíc oznámil, že chce zvýšit konkurenceschopnost, mimo jiné snížením nákladů na zaměstnance asi o 1,4 miliardy eur (téměř 36 miliard korun) do konce roku 2022.</p>
      <related>
        <a href="https://www.e15.cz/byznys/prumysl-a-energetika/bmw-postavi-v-cine-tovarnu-na-elektromobily-chce-vyrabet-az-160-tisic-vozu-rocne-1364661"/>
      </related>
      <p>Automobilka Audi z koncernu Volkswagen v úterý uvedla, že v Německu do roku 2025 zruší asi 9500 pracovních míst. Chce tak ušetřit miliardy eur a přizpůsobit výrobu éře elektromobilů.</p>
      <p>Další německá automobilka BMW rovněž tento týden informovala, že vedení dosáhlo se zaměstnanci dohody, která umožní vyhnout se „drastickým opatřením“.</p>
      <related>
        <a href="https://www.e15.cz/byznys/reality-a-stavebnictvi/do-montoven-nekopat-zamestnavaji-nezamestnatelne-rika-podnikatel-v-realitach-holec-1363000"/>
      </related>
      <p>Snižování počtu pracovních míst i nákladů nedávno oznámili rovněž dva z významných dodavatelů automobilového průmyslu - německý výrobce automobilových součástek Continental a výrobce osvětlovací techniky Osram.</p>
      <p>Pod koncern Daimler spadá i společnost EvoBus, která v Holýšově na Domažlicku vyrábí skelety a části karoserií autobusů.</p>
      <related>
        <a href="https://www.e15.cz/zahranicni/audi-spoji-sily-s-daimlerem-a-bmw-v-oblasti-autonomnich-vozidel-1361692"/>
      </related>
      <related>
        <h4>Související články</h4>
        <a href="https://www.e15.cz/zahranicni/nezamestnanost-v-eurozone-je-nejnizsi-za-jedenact-let-zebricek-vede-nemecko-1364664"/>
        <a href="https://www.e15.cz/byznys/prumysl-a-energetika/bmw-postavi-v-cine-tovarnu-na-elektromobily-chce-vyrabet-az-160-tisic-vozu-rocne-1364661"/>
        <a href="https://www.e15.cz/zahranicni/audi-spoji-sily-s-daimlerem-a-bmw-v-oblasti-autonomnich-vozidel-1361692"/>
        <a href="https://www.e15.cz/magazin/audi-slavi-110-let-jako-prvni-svetu-dala-petivalcovy-motor-i-staly-pohon-vsech-kol-1360654"/>
        <a href="https://www.e15.cz/byznys/prumysl-a-energetika/audi-bude-v-nemecku-masivne-propoustet-do-roku-2025-zrusi-9-5-tisice-pracovnich-mist-1364570"/>
      </related>
    </article>
  </body>
</html>