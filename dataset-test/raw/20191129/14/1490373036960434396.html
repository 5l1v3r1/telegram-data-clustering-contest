<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/charles-michel-profil-evropska-rada-donald-tusk-eu-migrace-brexit_1911291443_eku"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T14:43:00+00:00"/>
    <meta property="og:title" content="Vedl Belgii, teď se stává nejmladším šéfem Evropské rady. Kdo je muž, který bude řídit summity EU?"/>
    <meta property="og:description" content="Ve svých 43 letech se bývalý belgický premiér Charles Michel stává nejmladším předsedou Evropské rady v historii. Díky bohatým politickým zkušenostem má pro kočírování lídrů EU všechny předpoklady."/>
  </head>
  <body>
    <article>
      <h1>Vedl Belgii, teď se stává nejmladším šéfem Evropské rady. Kdo je muž, který bude řídit summity EU?</h1>
      <address><time datetime="2019-11-29T14:43:00+00:00">29 Nov 2019, 14:43</time> by <a rel="author">Eliška Kubátová</a></address>
      <p>
        <b>Charles Michel – liberál, který ve velice útlém věku dosáhl řady politických vrcholů – přebírá štafetu od Poláka Donalda Tuska a nastupuje do funkce šéfa unijních summitů. Stává se tak teprve třetím stálým předsedou Evropské rady, po Hermanu van Rompuyovi je však už druhým Belgičanem v této funkci. Díky svým bohatým politickým zkušenostem má pro kočírování unijních lídrů všechny předpoklady, některé jeho názory se ale části EU nemusí líbit.</b>
      </p>
      <p>Ve svých 43 letech se bývalý belgický premiér Charles Michel stává nejmladším předsedou Evropské rady v historii. Podobné prvenství přitom v politické kariéře nezažívá poprvé. V pouhých 25 letech se stal nejmladším ministrem v dějinách Belgie, o třináct let později pak usedl do premiérského křesla jako nejmladší předseda belgické vlády od roku 1845.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/evropska-komise-europoslanci-jourova-babis-interview_1911221718_aur"/>
      </related>
      <p>Syn bývalého eurokomisaře a ministra zahraničí Louise Michela začal být politicky aktivní už v šestnácti letech, kdy vstoupil do strany Mladí liberálové v Jodoigne – městě, kde byl jeho otec od roku 1983 starostou. Ještě před dovršením 20 let byl Michel zvolen radním provincie Valonské Brabantsko, o pět let později jej zvolili do belgického parlamentu a v roce 2000 se stal ministrem vnitra v místní vládě Valonska.</p>
      <p>Před nástupem do čela vlády byl od prosince 2007 do února 2011 ministrem spolupráce a rozvoje v několika belgických kabinetech. V únoru 2011 byl zvolen do čela liberální valonské strany Reformní hnutí, v jejímž čele setrval až do svého nástupu do premiérského křesla v roce 2014.</p>
      <p>Letos v létě pak premiéři a prezidenti unijních zemí navrhli Michela do čela Evropské rady – křesla se má oficiálně ujmout 1. prosince a setrvat v něm přinejmenším do konce května 2022. Co od něj čekat?</p>
      <h3>Bohaté zkušenosti</h3>
      <p>Vzhledem k tomu, že pět let řídil zemi s jedním z nejkomplikovanějších politických systémů, má Charles Michel pro ukočírování summitů evropské sedmadvacítky všechny předpoklady.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/migrace-uprchlici-jan-hamacek-kvoty-nemecko_1911271413_eku"/>
      </related>
      <p>V Belgii, která je rozdělená do tří regionů (Vlámsko, Valonsko a region Brusel), působí velké množství regionálních stran a skládání federální vlády je v mnoha případech mimořádně složité. Jako belgický premiér se Michel navíc účastnil mnoha unijních summitů, pro hledání kompromisů mezi členy Evropské rady proto má potřebné zkušenosti.</p>
      <p>„Michel je na evropské scéně velmi dobře známý a dokáže s vládními lídry hovořit v několika jazycích,“ píše o bývalém belgickém premiérovi <a href="https://www.politico.eu/article/the-belgian-top-jobs-european-council-charles-michel/">server Politico</a>, zároveň ale dodává, že pnutí uvnitř Evropské unie ohledně migrační politiky nebo unijního rozpočtu bude výzvou i pro politika zvyklého hledat kompromisy.</p>
      <p>„Michel bude muset pamatovat na to, že ne každý dokáže přemýšlet jako Belgičan,“ dodává bruselský zpravodajský server.</p>
      <h3>Migrace jako výzva</h3>
      <p>Právě Michelův pohled na migraci byl pro řadu evropských států střední a východní Evropy v minulosti trnem v oku. V polovině loňského prosince například rozvířil vody prohlášením, že odmítání solidarity v otázce migrace by mohlo být důvodem k přehodnocení členství visegrádských zemí v schengenském prostoru.</p>
      <p>„Tím, že tvrdohlavě, opakovaně, systematicky odmítají prokázat aspoň minimální solidaritu a otevírají automaticky politickou debatu o schengenském prostoru, ve skutečnosti právě otevírají otázku jejich vlastního setrvání v schengenském prostoru,“ řekl tehdy Michel s tím, že tuto myšlenku podporuje stále více lidí u jednacího stolu.</p>
      <p>„Není možné, aby některé země považovaly EU za bankomat, ze kterého mohou dostávat podporu na svůj hospodářský rozvoj, a zároveň odmítat princip solidarity v otázce migrace,“ prohlásil také liberální belgický premiér.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/evropa-jaderne-zbrane-rusko-nato-usa-rozhovor-michal-onderco_1911241203_eku"/>
      </related>
      <h3>Hlavní priority</h3>
      <p>Právě migrace a v příštích měsících také brexit budou největšími výzvami jeho mandátu. Kromě odchodu Británie z EU považuje on sám za hlavní problémy příštích let hlavně klimatické změny, ale i nepříznivý ekonomický vývoj.</p>
      <p>Na srdci mu ale leží také jednota Evropy. Jak otec tří dětí prohlásil krátce po své červencové nominaci, příštích pět let podle něj bude pro budoucnost evropského projektu zásadních a je třeba „chránit a podporovat“ nejen jednotu zemí EU, ale i jejich rozdílnost a vzájemnou solidaritu.</p>
      <p>A jasno má i v tom, kam by Evropa měla směřovat na poli celosvětové politiky.  </p>
      <p>„Pevně věřím, že Evropská unie by měla na globální scéně hrát vedoucí roli… Pokud to nebudeme my, budou to ostatní. A budou to dělat v jejich vlastním zájmu, ne našem,“ <a href="https://www.politico.eu/article/eu-to-act-boldly-on-world-stage-charles-michel/">prohlásil</a> začátkem září ještě ve funkci belgického premiéra, kdy zároveň varoval před asertivitou Číny a pokračující bezpečnostní hrozbou ze strany Ruska.</p>
      <p>O budoucích vizích pro Evropu pohovořil i během přebírání úřadu od svého předchůdce Donalda Tuska. U příležitosti konání předávacího ceremoniálu Michel uvedl, že Evropská unie musí být světovým lídrem v klimaticky odpovědné ekonomice a pracovat na společné obraně a bezpečnosti.</p>
      <p>„Budu mít vlastní styl, otevřený k dialogu,“ poznamenal v pátek nastupující šéf Evropské rady. První šanci osahat si novou funkci bude mít v polovině prosince, kdy se koná poslední jednání unijních lídrů letošního roku.</p>
      <related>
        <h4>Související články</h4>
        <a href="https://www.irozhlas.cz/zpravy-svet/ochrana-spotrebitele-zaloba-volkswagen-evropska-unie-vera-jourova-brusel_1911281602_gak"/>
        <a href="https://www.irozhlas.cz/zpravy-svet/evropska-komise-ursula-von-der-leyenova_1911271123_zit"/>
        <a href="https://www.irozhlas.cz/zpravy-svet/belgie-premierka-sophie-wilmesova_1910271951_cen"/>
      </related>
    </article>
  </body>
</html>