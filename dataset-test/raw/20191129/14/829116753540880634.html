<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/kultura/20191129-a-nemzeti-osszetartozas-evenek-jegyeben-hirdetik-meg-a-2020as-versunnep-fesztivalt.html"/>
    <meta property="og:site_name" content="Origo"/>
    <meta property="article:published_time" content="2019-11-29T14:21:00+00:00"/>
    <meta property="og:title" content="A nemzeti összetartozás jegyében rendezik a 2020-as Versünnep Fesztivált"/>
    <meta property="og:description" content="A professzionális művészek január 20-ig, a civilek folyamatosan jelentkezhetnek."/>
  </head>
  <body>
    <article>
      <h1>A nemzeti összetartozás jegyében rendezik a 2020-as Versünnep Fesztivált</h1>
      <address><time datetime="2019-11-29T14:21:00+00:00">29 Nov 2019, 14:21</time> by <a rel="author">MTI</a></address>
      <p><b>A nemzeti összetartozás évének jegyében hirdetik meg a 2020-as Versünnep Fesztivált. <br/></b>Pénteken Budapesten tartották a jövőre 15. jubileumát ünneplő Versünnep Alapítvány sajtótájékoztatóját, ahol Kolti Helga, az alapítvány elnöke elmondta, hogy</p>
      <aside>a nemzeti összetartozás évének jegyében hirdetik meg a 2020-as Versünnep Fesztivált.</aside>
      <p>Az alapítvány egyébként 2005-ben indult útjára, hogy népszerűsítse a magyar nyelvet és a magyar nyelven születő irodalmi alkotásokat. Az elnök azt is elmondta hogy a Versünnep már nemcsak a professzionális művészeknek ad lehetőséget a találkozásra, hanem a civilek számára is. Kezdetekben csupán vers- és prózamondás kategóriában lehetett jelentkezni a versenyekre, de hét éve a társművészetek előtt is megnyitották az utat.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fversunnep%2Fvideos%2F604547093388169%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Kóti Helga azt is mondta, hogy a nemzeti összetartozás évének jegyében meghirdetett 2020-as Versünnepen</p>
      <p><mark>kiemelt figyelemmel fordulnak a jövőre 80. születésnapját ünneplő<br/></mark>Tolnai Ottó és Domonkos István alkotásai felé. Emlékeznek Dobos László (1930-2014) felvidéki íróra, Reményik Sándor (1890-1941) erdélyi költőre és Sáfáry László (1910-1943) kárpátaljai költőre. Mellettük Szabó Lőrinc (1900-1957) születésének 120. évfordulójára, Faludy György (1910-2006) születésének 110. évfordulójára, Csoóri Sándor (1930-2016) születésének 90. évfordulójára, valamint Bella István (1940-2006) születésének 80. évfordulójára emlékeznek.</p>
      <p>A fesztiválra a professzionális művészek 2020. január 20-ig tudnak jelentkezni, az elődöntőket pedig februárban és márciusban tartják magyarországi és határon túli helyszíneken. A döntőt 2020. április 5-én, a budapesti Nemzeti Színházban rendezik meg, ahol a tervek szerint egész napos programmal várják az érdeklődőket. A hivatásos előadók és művészeti egyetemek, szakirányú oktatási intézmények 19. életévüket betöltött hallgatói vers- és prózamondás, énekelt és megzenésített vers, film- vagy képzőművészeti alkotás és slam poetry kategóriában indulhatnak. Egy nevező több kategóriában is jelentkezhet. A jövő évi Versünnep zsűrijének elnöke Eperjes Károly színművész lesz. </p>
      <p>A sajtótájékoztatón kiderült, hogy </p>
      <aside>a civil versenyzők jelentkezését folyamatosan várják.</aside>
      <p>A fesztivál programjához bármikor kapcsolódhat bármely hazai és határon túli iskola vagy civil szervezet, jelentkezésével vállalva egy amatőr versmondó verseny megrendezését. A szervezők biztosítják egy szakember delegálását az adott zsűribe. A verseny időpontját minden intézmény maga határozhatja meg. Kóti Helga elmondta, hogy a legjobbak nemzetközi seregszemlén vehetnek részt június 6-án a Pesti Vigadóban, ahol jutalmakban részesülnek és szakmai továbbképző táborban is részt vehetnek a zsűri döntése alapján.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fversunnep%2Fvideos%2F1253956408099329%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Kucsera Tamás Gergely, a Magyar Művészeti Akadémia (MMA) főtitkára azt mondta a sajtótájékoztatón, hogy az MMA a trianoni békeszerződés 100. évfordulójához kötődően, a nemzeti összetartozás évének keretében számos programot szervez. A jövő évi Versünnep Fesztivál több olyan szerzőt is középpontba helyez, aki a trianoni döntés előtt vagy után született a történelmi Magyarország elcsatolt területein. <a href="http://versunnep.com/">A részletes versenykiírás itt böngészhető</a>. </p>
      <p>A Versünnep Alapítvány együttműködő partnerei között van a Magyar Művészeti Akadémia és a Nemzeti Színház mellett az Anyanyelvápolók Szövetsége, a Bánffy György Kulturális Szalon, a Magyar Írószövetség, a Nemzetstratégiai Kutatóintézet és a Petőfi Irodalmi Múzeum. Az eseménysorozat támogatója az Emberi Erőforrások Minisztériuma, a Nemzeti Kulturális Alap, a Nemzeti Együttműködési Alap és a Forrás Galéria. </p>
      <related>
        <h4>további tartalmak a rovatból</h4>
        <a href="https://www.origo.hu/kultura/20191128-oriasi-siker-volt-a-gulag-viragai-brusszelben-foldes-laszlo-hobo-es-racz-jozsef-eloadasa.html"/>
        <a href="https://www.origo.hu/kultura/20191129-parov-stelar-es-timmy-trumpet-is-jon-a-strandra.html"/>
        <a href="https://www.origo.hu/kultura/20191128-folszallott-a-pava-a-negyedik-elodonto-kovetkezik-november-29en.html"/>
        <a href="https://www.origo.hu/kultura/20191128-madonna-lemondta-harom-koncertjet.html"/>
      </related>
    </article>
  </body>
</html>