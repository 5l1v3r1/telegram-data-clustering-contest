<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191129_lovesek_london_bridge_rendorseg"/>
    <meta property="og:site_name" content="HVG.hu"/>
    <meta property="article:published_time" content="2019-11-29T14:36:00+00:00"/>
    <meta property="og:title" content="Terrortámadás történt a London Bridge-en, lelőtték a támadót"/>
    <meta property="og:description" content="Késsel támadt a London Bridge-en sétáló járókelőkre egy férfi péntek délután a brit fővárosban. A támadót előbb civilek próbálták megfékezi, majd lelőtték a rendőrök. Az incidensnek több sérültje van. A helyszínre terrorellenes nyomozók érkeztek."/>
  </head>
  <body>
    <article>
      <h1>Terrortámadás történt a London Bridge-en, lelőtték a támadót</h1>
      <address><time datetime="2019-11-29T14:36:00+00:00">29 Nov 2019, 14:36</time> by <a rel="author">hvg.hu</a></address>
      <p>
        <b>Késsel támadt a London Bridge-en sétáló járókelőkre egy férfi péntek délután a brit fővárosban. A támadót előbb civilek próbálták megfékezi, majd lelőtték a rendőrök. Az incidensnek több sérültje van. A helyszínre terrorellenes nyomozók érkeztek.</b>
      </p>
      <p>Rendőrök lőttek le pénteken kora délután a London Bridge-en egy férfit, aki korábban késsel támadt járókelőkre a környéken. A <a href="https://www.theguardian.com/uk-news/live/2019/nov/29/london-bridge-incident-police-city">The Guardian</a> értesülését, amely szerit a támadó a helyszínen meghalt, a rendőrség magyar idő szerint fél hatkor megerősítette.</p>
      <figure>
        <img src="https://img4.hvg.hu/image.aspx?id=2750e73c-2b67-4077-a39b-37b69f5b52ea&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© AFP / Ben Stanstall</cite>
        </figcaption>
      </figure>
      <p>A rendőrség másfél órával az eset után azt írta a Twitteren, hogy az incidens körülményei egyelőre nem világosak, elővigyázatosságból azonban terrorcselekményként kezelik. Sajtótájékoztatójukon ezt megerősítették, a késelést terrortámadásnak minősítették.</p>
      <p>A rendőrfőkapitány helyettese azt is elmondta, hogy a helyszínt és a környéket átvizsgálják a terrorellenes egységeik, ezért a hidat és környezetét továbbra is lezárva tartják.</p>
      <p>Azt a korábbi feltételezést azonban, hogy a támadó robbanómellényt viselt, Neil Basu cáfolta. Úgy fogalmazott, hogy a férfi testére hamis robbanóeszközök voltak erősítve.</p>
      <figure>
        <iframe data-src="https://twitter.com/metpoliceuk/status/1200434865889579008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A mentőszolgálat is nagy erőkkel érkezett a helyszínre. Az esetnek a rendőrség szerint több sérültje van, a pontos számukat azonban nem árulták el, és az állapotukról sem közöltek semmit hivatalosan. A <a href="https://news.sky.com/story/police-dealing-with-incident-on-london-bridge-amid-reports-of-shots-fired-11873505">Sky News</a> úgy tudja, hogy az egyik sérült meghalt.</p>
      <p>A közösségi médiában több fotót és videót is közzétettek a történtekről. Az egyik felvételen az látszik, hogy egy rendőr egy farmernadrágos férfit rángat le egy másik, a földön fekvő, fekete ruhás emberről, akit röviddel ezután lövés ér.</p>
      <figure>
        <img src="https://img4.hvg.hu/image.aspx?id=649945df-b168-4d43-98d7-4cc32388c9c7&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Twitter</cite>
        </figcaption>
      </figure>
      <p>Egy másik videón az látható, hogy több civil <a href="https://twitter.com/i/status/1200429620698501125">megpróbálta feltartóztatni a támadót</a>, az egyiküknek sikerült a kést is megszereznie.</p>
      <figure>
        <iframe data-src="https://twitter.com/Natty_Shep_PVS/status/1200434286509379584?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/999London/status/1200420773447585794?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A híd közepén egy fehér teherautót is megvizsgáltak a rendőrök, amelyik félig keresztbe fordulva állt meg.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d2337.783748637365!2d-0.08991633450071!3d51.507914468486895!2m3!1f0!2f0!3f0!3m2!1i1024!2i768!4f13.1!3m3!1m2!1s0x4876035159bb13c5%3A0xa61e28267c3563ac!2sLondon%20Bridge!5e1!3m2!1sen!2shu!4v1575039498048!5m2!1sen!2shu" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <p>Boris Johnson brit miniszterelnök a Twitteren azt közölte, hogy figyelemmel követi az eseményeket, és köszönetet mondott az incidenst kezelő rendőröknek és mentőknek.</p>
      <p>Priti Patel brit belügyminiszter e hónap elején bejelentette, hogy mérsékelték a brit elhárító hatóságok a nagy-britanniai terrorkészültség szintjét. Patel az intézkedést bejelentő közleményében hangsúlyozta ugyanakkor, hogy a terrorfenyegetettség továbbra is magas.</p>
      <p>Az ötfokozatú skálán az addig érvényben volt második legmagasabb, "súlyos" szintről a harmadik szintre, "jelentősre" módosították a készültségi fokozatot.</p>
      <p>A nagy-britanniai terrorkészültségi fokozat 2014 augusztusa óta nem volt ilyen alacsonyan.</p>
      <figure>
        <img src="https://img4.hvg.hu/image.aspx?id=064b2d12-3268-4d58-aa40-552f00684a7b&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© AFP / Ben Stanstall</cite>
        </figcaption>
      </figure>
      <p>A London Bridge-en <a href="https://hvg.hu/vilag/20170604_tomeges_gazolas_londonban?fbclid=IwAR0njIT-skcQmwNwRW55ZKwqQvw2cKyRewZultQHfQMxjb0jL3UqWFY5Xdw">2017. június 3-án este</a> három terrorista egy furgonnal a híd járdájára hajtott fel, ahol gyalogosokat gázolt el, majd a közeli piac, a Borough Market környékén sok embert megkéselt. A támadásban heten életüket vesztették, 48-an megsérültek.</p>
      <p>Néhány héttel korábban hasonló támadás történt a parlament közvetlen közelében lévő Westminster hídon is, ahol egy magányos elkövető szintén a járdán közlekedő gyalogosok közé hajtott, majd furgonjából kiszállva késsel megölt egy rendőrt. A támadót a parlament fegyveres őrsége agyonlőtte.</p>
      <p>Ebben a merényletben az elkövetőn kívül öten vesztették életüket.</p>
      <p>Azóta mindkét hídon beton- és acélelemekből álló kordonnal választották el a járdát az úttesttől.</p>
    </article>
  </body>
</html>