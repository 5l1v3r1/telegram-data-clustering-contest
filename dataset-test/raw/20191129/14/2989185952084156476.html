<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/world/427871-rusia-dari-orajia-na"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T14:10:00+00:00"/>
    <meta property="og:title" content="Русия дари оръжия на..."/>
    <meta property="og:description" content="Безплатното оръжие е за Габон, за да подпомогне африканската страна в борбата с бракониерите"/>
  </head>
  <body>
    <article>
      <h1>Русия дари оръжия на...</h1>
      <address><time datetime="2019-11-29T14:10:00+00:00">29 Nov 2019, 14:10</time> by <a rel="author" href="https://fakti.bg/author/100060715" target="_blank">Анатоли Стайков</a></address>
      <p>Руското министерство на отбраната съобщи, че е доставило безплатно оръжия на Габон, за да подпомогне африканската страна в борбата с бракониерите и в опазването на местната популация слонове, предаде Франс прес.</p>
      <p>Москва не уточни количеството на дарената <a href="https://www.google.bg/search?q=%D1%82%D0%B5%D1%85%D0%BD%D0%B8%D0%BA%D0%B0+%D0%B1%D0%B0%D0%B7%D0%B0%D1%80">техника</a> и посочи само, че става дума за огнестрелни оръжия, предназначени за защита на националните резервати.</p>
      <p>"Целта е главно да бъдат защитени горските слонове в страната, чиято популация там е най-голяма на континента", посочи руското министерство на отбраната в комюнике.</p>
      <p>Габон е разположен в центъра на африканските тропически гори - "втория бял дроб" на планетата след Амазония, заемащ площ колкото Западна Европа, отбелязва сдружението "Инициатива за горите в Централна Африка".</p>
      <p>Габонските власти водят от години сравнително активна политика за опазване на природата. В страната има 13 национални парка, заемащи 13 на сто от територията ѝ, и 20 защитени морски зони.</p>
      <p>В Габон живеят близо 60 на сто от горските слонове, населяващи Африка.</p>
      <p>След като се бе изтеглила от континента преди години, Русия поднови с голям шум амбициите си, свързани с Африка - организира през октомври в Сочи руско-африканска среща на върха в стремеж за пет години да удвои търговския стокообмен с държавите от региона.</p>
      <p>
        <b>Русия</b>
      </p>
    </article>
  </body>
</html>