<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/environment/1563858/klimatiki-krisi-poreia-mathitwn-tha-eimaste-stoys-dromoys-pics-"/>
    <meta property="og:site_name" content="NOOZ."/>
    <meta property="article:published_time" content="2019-11-29T14:49:00+00:00"/>
    <meta property="og:title" content="Κλιματική κρίση: Πορεία μαθητών - &quot;Θα είμαστε στους δρόμους&quot; [pics]"/>
    <meta property="og:description" content="Πορεία πραγματοποιήθηκε από μαθητές, μαθήτριες και περιβαλλοντικές οργανώσεις στο κέντρο της Αθήνας ενάντια στην κλιματική κρίση, στο πλαίσιο των παγκόσμιων κινητοποιήσεων για την προστασία του περιβάλλοντος."/>
  </head>
  <body>
    <article>
      <h1>Κλιματική κρίση: Πορεία μαθητών - "Θα είμαστε στους δρόμους" [pics]</h1>
      <address>
        <time datetime="2019-11-29T14:49:00+00:00">29 Nov 2019, 14:49</time>
      </address>
      <p>
        <b>Πορεία πραγματοποιήθηκε από μαθητές, μαθήτριες και περιβαλλοντικές οργανώσεις στο κέντρο της Αθήνας ενάντια στην κλιματική κρίση, στο πλαίσιο των παγκόσμιων κινητοποιήσεων για την προστασία του περιβάλλοντος.</b>
      </p>
      <p>Με κεντρικό σύνθημα «Δεν πήγαμε σχολείο για να έρθουμε εδώ να σώσουμε τη γη μας απ' το χαμό αυτό», οι διαδηλωτές κρατώντας πλακάτ και ζητώντας να ληφθούν αποφάσεις για την κλιματική αλλαγή ώστε να διασωθεί ο πλανήτης, συγκεντρώθηκαν αρχικά στην πλατεία Συντάγματος. Στη συνέχεια κατευθύνθηκαν μέχρι το Μοναστηράκι και επέστρεψαν στο Σύνταγμα, μπροστά από τη Βουλή, φωνάζοντας συνθήματα.</p>
      <p>«Η Παγκόσμια αυτή Πορεία έχει στόχο να πιέσει τους ηγέτες των κρατών να λάβουν τις απαραίτητες αποφάσεις, όταν θα συνεδριάζουν στο πλαίσιο του 25ου Συνεδρίου για την Κλιματική Αλλαγή του ΟΗΕ (COP25) από τις 2 έως τις 19 Δεκεμβρίου στην Μαδρίτη της Ισπανίας.</p>
      <p>Η σημασία του συγκεκριμένου συνεδρίου είναι καταλυτική για το μέλλον του πλανήτη, καθώς αναμένεται να καθορίσει το κατά πόσο θα μπορέσουμε να αποτρέψουμε την επικείμενη κλιματική καταστροφή. Θα είμαστε στους δρόμους, για να απαιτήσουμε από όσους θα λαμβάνουν αποφάσεις στο COP25, να ακούσουν επιτέλους τους επιστήμονες, να απονείμουν κλιματική δικαιοσύνη και να βάλουν τον πλανήτη σε πρώτη προτεραιότητα», αναφέρει μεταξύ άλλων σε ανακοίνωσή του το ελληνικό τμήμα του Fridays For Future.</p>
      <figure>
        <img src="https://www.nooz.gr/Multimedia/2019/11/7cc14c77-9c08-42d6-bad3-320e4e6f9d07.jpg"/>
      </figure>
      <figure>
        <img src="https://www.nooz.gr/Multimedia/2019/11/675040cc-f2a3-42c8-8b53-0fc87c001f22.jpg"/>
      </figure>
      <p>Σημειώνεται ότι αντίστοιχες κινητοποιήσεις διοργανώνονται σήμερα όχι ,μόνο στην Αθήνα αλλά και σε 20 άλλες ελληνικές πόλεις, πορείες και μαθητικές απεργίες στο πλαίσιο της παγκόσμιας πορείας και απεργίας για την κλιματική αλλαγή.</p>
      <p>Ανάμεσα στους διαδηλωτές βρέθηκαν και ο βουλευτής του ΜεΡΑ25, <b>Κρίτων Αρσένης, </b>καθώς και ο επικεφαλής της «Ανοιχτής Πόλης», <b>Νάσος Ηλιόπουλος.</b></p>
    </article>
  </body>
</html>