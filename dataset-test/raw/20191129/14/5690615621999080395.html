<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838563-kreml-putin-i-zelenskiy-mozhut-obgovoriti-v-parizhi-pitannya-postavok-gazu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T14:14:00+00:00"/>
    <meta property="og:title" content="Кремль: Путін і Зеленський можуть обговорити в Парижі питання поставок газу"/>
    <meta property="og:description" content="КИЇВ. 29 листопада. УНН. Президенти Росії і України Володимир Путін і Володимир Зеленський під час зустрічі в Парижі 9 грудня можуть обговорити проблемні …"/>
  </head>
  <body>
    <article>
      <h1>Кремль: Путін і Зеленський можуть обговорити в Парижі питання поставок газу</h1>
      <address><time datetime="2019-11-29T14:14:00+00:00">29 Nov 2019, 14:14</time> by <a rel="author">Олексій Супрун</a></address>
      <p><b>КИЇВ. 29 листопада. УНН.</b> Президенти Росії і України Володимир Путін і Володимир Зеленський під час зустрічі в Парижі 9 грудня можуть обговорити проблемні аспекти газових переговорів двох країн. Про це заявив журналістам прес-секретар президента Росії Дмитро Пєсков, пише <b>УНН</b> з посиланням на російське агентство ТАСС.</p>
      <p>“Йде двосторонній процес, як про це домовилися президенти під час недавнього телефонного спілкування. У цілому є розуміння, що спочатку на робочому рівні мають відбутися грунтовні переговори. Якщо будуть залишатися проблемні питання, по яким не вдалося домовитися, то президенти зможуть використати зустріч у Парижі (9 грудня під французькій столиці відбудеться саміт в нормандському форматі), де вони так чи інакше матимуть можливість удвох поспілкуватися, з тим, щоб торкнутися там і газової тематики”, — сказав представник Кремля.</p>
      <p>Він нагадав, що в даний час по цій темі “здійснюються інтенсивні контакти, і поки вони йдуть, було б передчасно давати якісь оцінки”. При цьому, за його словами, контакти йдуть і за посередництва Єврокомісії, і в двосторонньому форматі. Пєсков ще раз підкреслив, що час для проведення переговорів “скорочується — цейтнот”.</p>
      <p>Пєсков відмовився відповідати на питання про можливу ціну російського газу для України в рамках переговорів Москви і Києва на цю тему.</p>
      <p>“В ході комерційних переговорів говорити про якісь цифри з боку, не будучи учасником переговорів, було б невірно і нерозумно. Тому не будемо зараз давати жодних ні пояснень про умови, з якими сторони виступають, ні (оцінювати) перспективи. Давайте дочекаємося підсумків цих контактів”, — сказав він, відповідаючи на питання про те, яку ціну на поставку газу в Україну обговорюють Москва і Київ.</p>
      <p>Як зазначав <b>УНН</b>, прес-секретар президента Росії Дмитро Пєсков <a href="https://www.unn.com.ua/uk/news/1838087-kreml-mi-ne-komentuyemo-detali-gazovikh-peregovoriv-rosiyi-i-ukrayini">не став коментувати</a> деталі газових переговорів РФ і України, зазначивши, що йде обмін комерційними пропозиціями.</p>
    </article>
  </body>
</html>