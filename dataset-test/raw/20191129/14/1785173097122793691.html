<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/fostii-procurori-dna-ciprian-man-si-cristi-ardelean-pusi-sub-acuzare-de-procuroarea-adina-florea-de-la-sectia-speciala-si-judecatoarea-crina-muntean-a-fost-pusa-sub-invinuire-1922402929002019111419185202"/>
    <meta property="og:site_name" content="News.ro"/>
    <meta property="article:published_time" content="2019-11-29T14:29:00+00:00"/>
    <meta property="og:title" content="Foştii procurori DNA Ciprian Man şi Cristi Ardelean, puşi sub acuzare de procuroarea Adina Florea de la Secţia Specială / Şi judecătoarea Crina Muntean a fost pusă sub învinuire"/>
    <meta property="og:description" content="Procuroarea Adina Florea de la Secţia pentru investigarea infracţiunilor din Justiţie a început urmărirea penală împotriva foştilor procurori DNA Ciprian Man şi Cristi Ardelean pentru şantaj şi abuz în serviciu."/>
  </head>
  <body>
    <article>
      <h1>Foştii procurori DNA Ciprian Man şi Cristi Ardelean, puşi sub acuzare de procuroarea Adina Florea de la Secţia Specială / Şi judecătoarea Crina Muntean a fost pusă sub învinuire</h1>
      <address><time datetime="2019-11-29T14:29:00+00:00">29 Nov 2019, 14:29</time> by <a rel="author">News.ro</a></address>
      <p>
        <b>Procuroarea Adina Florea de la Secţia pentru investigarea infracţiunilor din Justiţie a început urmărirea penală împotriva foştilor procurori DNA Ciprian Man şi Cristi Ardelean pentru şantaj şi abuz în serviciu.</b>
      </p>
      <p>Cei doi procurori sunt acuzaţi că ar fi încercat să intimideze judecătorii de la Curtea de apel Oradea după ce în spaţiul public au apărut înregistrări cu ei în timp ce discutau să facă dosare penale unor judecători că ”sa între frică în ei”, conform <a href="https://www.g4media.ro/surse-fostii-procurori-dna-ciprian-man-si-cristi-ardean-pusi-sub-acuzare-de-procuroarea-adina-florea-de-la-sectia-speciala-si-judecatoarea-crina-muntean-a-fost-pusa-sub-invinuire.html#.XeEEzLxRz_w.whatsapp">G4media</a>, care citează surse judiciare.</p>
      <p>Foştii procurori DNA au instrumentat mai multe dosare de corupţie unor judecători din Oradea, iar acum aceştia i-au reclamat la Secţia specială pentru presupuse abuzuri.</p>
      <p>În acelaşi dosar a fost pusă sub învinuire şi judecătoarea Crina Muntean, fost preşedinte al Tribunalului Bihor. Muntean e acuzată de favorizarea făptuitorului, instigare la mărturie mincinoasă şi instigare la abuz în serviciu.</p>
      <p>Procurorii Ciprian Man şi Cristian Ardelean au fost cercetaţi disciplinar de Inspecţia Judiciară, după scandalul înregistrărilor de la DNA Oradea. Cei doi sunt acuzaţi că au adus ”atingere onoarei sau probităţii profesionale ori prestigiului justiţiei”, după ce au făcut afirmaţii la adresa unor judecători.<br/>Instituţia, care a cerut CSM sancţionarea celor doi, a reţinut că, în timpul şedinţei de analiză desfăşurată într-un spaţiu accesibil mai multor persoane, au făcut o serie de afirmaţii, în prezenţa altor colegi, prin care ”au fost încălcate standardele de conduită impuse magistraţilor”.<br/>”Totodată, limbajul utilizat de procurori la adresa unor judecători de la Curtea de Apel Oradea este de natură a contraria şi indigna opinia publică, fiind vizibilă implicarea acestora în desfăşurarea unor activităţi care prin natura lor pot crea îndoieli cu privire la seriozitatea, independenţa, imparţialitatea şi integritatea procurorilor”, a transmis Inspecţia Judiciară.<br/>„Dacă începi urmărirea faţă de astea două judecătoare, îi trimite Adi în judecată pe ăia trei, o să mai intre frica...”, a spus procurorul Ciprian Man, potrivit înregistrărilor făcute în ianuarie 2018 la DNA Oradea.<br/>La rândul său, Cristian Ardelean ar fi spus: ”Se mai liniştesc, da! Sută la sută” şi ”Măi, şi dacă nu se liniştesc, măcar dacă tot o fac să le dăm motive să aibă boală, nu aşa că ei consideră...”<br/>În urma înregistrărilor, cei doi procurori au fost revocaţi de la DNA Oradea şi mutaţi la la Parchetul de pe lângă Tribunalul Bihor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>