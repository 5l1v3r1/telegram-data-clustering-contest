<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/caz-incredibil-la-pascani-unde-un-copil-a-murit-de-varicela-asistentele-au-carat-defibrilatorul-5-etaje.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-29T14:05:00+00:00"/>
    <meta property="og:title" content="Caz dramatic la Pașcani, unde un copil a murit de varicelă. &quot;Asistentele au cărat defibrilatorul 5 etaje&quot;"/>
    <meta property="og:description" content="Autoritățile din Iași au demarat o anchetă după ce un copil de 7 ani a murit de varicelă la un spital din Pașcani. Părinții băiatului acuză  incompetența și nepăsarea medicilior și lipsa de aparatură din spital pentru moartea fiului lor."/>
  </head>
  <body>
    <article>
      <h1>Caz dramatic la Pașcani, unde un copil a murit de varicelă. "Asistentele au cărat defibrilatorul 5 etaje"</h1>
      <h2>Autoritățile din Iași au demarat o anchetă după ce un copil de 7 ani a murit de varicelă la un spital din Pașcani. Părinții băiatului acuză  incompetența și nepăsarea medicilior și lipsa de aparatură din spital pentru moartea fiului lor.</h2>
      <address>
        <time datetime="2019-11-29T14:05:00+00:00">29 Nov 2019, 14:05</time>
      </address>
      <p> </p>
      <p>Băiatul abia împlinise 7 ani și era elev la Liceul „Nicolae Iorga“ din Pașcani. Părinții săi povestesc că la finalul săptămânii trecute micuțului i-au apărut mai multe bube pe corp și l-au dus la medic, bănuind că s-a îmbolnăvit de varicelă.</p>
      <p>Medicul i-a prescris o serie de medicamente, iar starea copilului părea să se îmbunătășească, însă după câteva zile i s-a făcut rău, brusc. "A început să se învineţească în zona bubiţelor. Apoi s-a învineţit şi la faţă, şi pe buze“, a explicat tatăl copilului, Adrian Popoaia, potrivit <a href="https://www.ziaruldeiasi.ro/stiri/moartea-unui-copil-a-socat-iasul-defibrilatorul-carat-pe-brate-5-etaje-in-40-de-minute--237488.html">ziaruldeiasi.ro.</a></p>
      <p>Disperați, părinții au sunat la ambulanță, ca băiatul să fie dus la spital la Iași. Dispeceratul nu a considerat însă că situația în care se afla copilul reprezintă o urgență, astfel că au trimis o autospecială de la Pașcani. Mai mult, deși avea doar 1 km de parcurs până la locuința familiei Popoaia, ambulanța<br/>a ajuns abia după 17 minute.</p>
      <p>"Aşa li s-a transmis, că nu e o urgenţă. Înregistra­rea poate dovedi cât de disperaţi eram la telefon. Între timp, Ianis era aproape inconştient şi a fost pus la oxigen“, a spus Adrian Popoaia.</p>
      <p>Calvarul a continuat și după ce băiatul a ajuns la Spitalul de Urgențe Pașcani. Angajații unității l-au trimis de la Urgențe tocmai la etajul 5 al spitalului, la secția de pediatrie, unde a fost<br/>lăsat minute în șir pe o targă pe hol.</p>
      <p>„Un domn foarte în vârstă, domnul Vasiliu (Vasile Vasiliu, medic primar - n.r.) cu incompetenţă şi cu nepăsare totală, nu a preluat cazul cum trebuie. Am şi o filmare cum stătea departe de pătuţ, el fiind intubat, având mască de oxigen pe faţă, şi medicul stătea nepăsător. L-a băgat într-o cameră unde nu aveau aparatură absolut deloc“, acuză tatăl.</p>
      <p>Starea copilului a continuat să se înrăutățească, iar după 10 minute acesta și-a pierdut cunoștința. Medicii nu aveau însă la dispoziție un defibrilator și au fost nevoiți să îl resusciteze prin manevrele clasice, timp de 40 de minute, până când asistentele au cărat defibrilatorul la etajul 5, potrivit tatălui copilului.</p>
      <p>Seara, copilul a fost declarat decedat. Medicii nu i-au pus însă un diagnostic clar. "Prin bănuială, au spus ei o denumire, ceva de un meningococ, un microb în sânge care a dus ca sângele să-i inunde plămânii“, a mai adăugat Adrian Popoaia.</p>
      <p>Mai mulți colegi ai băiatului, de la Liceul „Nicolae Iorga“, ar putea fi infectați cu virusul. Speriați, părinții nu și-au mai lăsat copiii să meargă la școală, astfel că joi, 10 elevi au lipsit de la ore.</p>
      <p>Cazul a ajuns şi la DSP Iaşi. „Copilul a decedat în scurt timp, şi din această cauză este la IML, ca să i se facă autopsia. Mâine (astăzi - n.r) vom lua şi noi probe, iar rezultatele vor fi gata cel târziu mâine. Acolo există suspiciunea de meningită meningococică mai mult decât varicelă. A avut şi o erupţie“, a declarat Liviu Stafie, directorul DSP Iaşi.</p>
      <p>Prefectul de Iași, Marian Şerbescu, a declarat că e regretabil ceea ce s-a întâmplat, şi că va demara o anchetă împreună cu ISJ, cu Serviciul Judeţean de Ambulanţă şi DSP.</p>
      <p> </p>
      <p>Sursa: ziaruldeiasi.ro</p>
    </article>
  </body>
</html>