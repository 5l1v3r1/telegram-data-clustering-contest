<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/egeszsegugy-kozelet/minden-18-ev-alatti-sma-s-beteg-kezeleshez-juthat-1901058/"/>
    <meta property="og:site_name" content="Világgazdaság"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="Minden 18 év alatti SMA-s beteg kezeléshez juthat"/>
    <meta property="og:description" content="Megszületett megállapodás az SMA kezelésére szolgáló, egyetlen, Európában is törzskönyvezett készítmény forgalmazójával."/>
  </head>
  <body>
    <article>
      <h1>Minden 18 év alatti SMA-s beteg kezeléshez juthat</h1>
      <address><time datetime="2019-11-29T14:00:00+00:00">29 Nov 2019, 14:00</time> by <a rel="author">MTI</a></address>
      <p>Megszületett megállapodás az SMA kezelésére szolgáló, egyetlen, Európában is törzskönyvezett készítmény forgalmazójával, így valamennyi 18 év alatti gyermek hozzájuthat a kezeléshez – jelentette be az emberi erőforrások minisztere pénteki budapesti sajtótájékoztatóján.</p>
      <p>Kásler Miklós elmondta:</p>
      <aside>2017 nyarán törzskönyvezték a Spinraza nevű készítményt, amelyet 2018 elejétől Magyarországon is alkalmaznak az SMA-nak nevezett, gerincvelői eredetű izomsorvadás kezelésére.</aside>
      <p>A kormányzat 2018-ban egymilliárd forint többletforrást biztosított a kezelésekre, és még abban az évben 30, azóta pedig további 24 gyermek kapta meg a kezelést.</p>
      <p>A miniszter felhívta a figyelmet:</p>
      <aside>a klinikai vizsgálatok eredményei igazolták a betegségcsoport további típusai esetében is a gyógyszer hatásosságát, ezért a kormányzat most további forrást biztosít rá.</aside>
      <p>A gyógyszer forgalmazójával született megállapodás szerint így minden, 18 év alatti gyermek hozzájuthat a jelenleg létező legkorszerűbb terápiához, vagyis</p>
      <aside>további 12-15 gyermek kezelése kezdődhet meg hamarosan, és minden eddigi terápiát is folytatni lehet.</aside>
      <p>Azok is részesülhetnek a kezelésben, akiknek a kérelmét eddig visszautasították.</p>
      <figure>
        <img src="https://www.vg.hu/wp-content/uploads/2019/09/zente.jpg"/>
        <figcaption>Fotó: Facebook</figcaption>
      </figure>
      <p>Az érintettek a kedvező döntésekről szóló értesítéseket a jövő hét elején megkapják.</p>
      <p>Kásler Miklós szólt arról is, hogy a terápiát két kisgyermeknél – Zenténél és Leventénél – nem alkalmazzák, az ő részükre ugyanis</p>
      <aside>összegyűlt az Európában nem elérhető Zolgensma készítményre a forrás.</aside>
      <p>A két kisgyermek terápiáját le kellett állítani ahhoz, hogy megkaphassák a génterápiát.</p>
      <p>Mint mondta, a Zolgensma nevű készítményt nem törzskönyvezték Európában, csak az Egyesült Államokban. Hozzátette: a gyógyszer európai regisztrációja azért késik, mert kiderült, a cég az első fázisban végzett állatkísérletek eredményét manipulálta, ezért az amerikai hatóság a két évnél idősebbek esetében visszavonta a gyógyszer alkalmazási engedélyét. Megjegyezte: remélik, mielőbb tisztázódnak a körülmények, és ha az európai adminisztráció megadja az engedélyeket, Magyarország is dönt a kérdésben.</p>
      <table bordered="">
        <tr>
          <td>Az elmúlt hónapokban az egész ország <a href="https://www.vg.hu/mozaik/zente-edesanyja-bejelentette-a-nagy-hirt-1837164/">Zentére</a> és <a href="https://www.vg.hu/mozaik/beadtak-a-700-millios-gyogyszert-a-kis-leventenek-is-1895145/">Leventére</a> figyelt, akik SMA-betegségben, gerincvelő eredetű izomsorvadásban szenvednek. Ez a betegség a gerincvelő vázizmokat mozgató idegsejtjeinek funkciókiesése, amely az izommozgások gyengüléséhez, elvesztéséhez, majd kezelés nélkül a légzőizmok bénulása miatt halálhoz vezet.</td>
        </tr>
      </table>
    </article>
  </body>
</html>