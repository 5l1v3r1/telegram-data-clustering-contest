<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://velvet.hu/randi/2019/11/29/tobbszaz_csajt_neztem_vegig_becsulettel/"/>
    <meta property="og:site_name" content="VELVET"/>
    <meta property="article:published_time" content="2019-11-29T14:31:00+00:00"/>
    <meta property="og:title" content="Többszáz csajt néztem végig becsülettel"/>
    <meta property="og:description" content="„Most jöttem rá, hogy munkahelyen vagy nyilvános helyeken miért nem tudtam független, társkereső nőkkel találkozni” – olvasónkat a neten érte a meglepetés/megvilágosodás."/>
  </head>
  <body>
    <article>
      <h1>Többszáz csajt néztem végig becsülettel</h1>
      <address><time datetime="2019-11-29T14:31:00+00:00">29 Nov 2019, 14:31</time> by <a rel="author" href="https://velvet.hu/szerzo/eivissa" target="_blank">Eivissa</a></address>
      <blockquote>51 éves vagyok. Szeretem, tisztelem a nőket. Akárhány évesek. (Tehát nagyot téved, aki azt képzeli, hogy az alábbi sorokat egy megkeseredett nőgyűlölő írja, akinek savanyú a szőlő.)</blockquote>
      <p>Taksony álnevű olvasónk levele kerül sorra a mai posztban, folytatjuk ugyanis a Randiblog Inbox posztsorozatot, ahol bárki megoszthatja saját tapasztalatait, elmesélheti saját történetét – például ön is! A leveleket e-mailben várjuk az alábbi címre, és minden érdekel bennünket, ami társkereséssel, párkapcsolatokkal, illetve szakítással kapcsolatos!</p>
      <table>
        <tr>
          <th align="left">
            <b>
              <mark>Ez itt a Randiblog Inbox</mark>
            </b>
          </th>
        </tr>
        <tr>
          <th align="left">A Randiblognak ebben a posztsorozatában olvasóink névtelenül, e-mailben beküldött leveleit közöljük, minimális változtatással, tartalmi ellenőrzés nélkül. Ezeket tehát nem a Velvet szerkesztősége írja. Ha bármilyen kérdése maradt, <a href="https://velvet.hu/randi/2016/11/11/ime_a_valaszok_a_leggyakoribb_kerdesekre_a_randiblog_inboxszal_kapcsolatban/">kattintson ide!</a></th>
        </tr>
      </table>
      <p>E három téma közül Taksony az elsővel foglalkozik, és mondanivalója szervesen kapcsolódik egy olyan témához, amiről sokszor volt már szó nálunk, de minél többet beszélünk róla, annál több kérdés merül fel: hol lehet „normális” <a href="https://velvet.hu/randi/2019/09/08/tarskereses_kezdemenyezes/">férfiakkal</a>/<a href="https://velvet.hu/randi/2019/05/26/randiblog_inbox_tarskereses/">nőkkel</a> megismerkedni? Nos, Taksony azok közé tartozik, akik az online társkeresést (is) kipróbálták, nézzük, mire jutott!</p>
      <table bordered="">
        <tr>
          <td>
            <b>Van kedve írni? Kattintson ide a címünkért!<br/></b>
            <a href="mailto:randi@mail.velvet.hu">randi|@|mail.velvet.hu</a>
          </td>
        </tr>
      </table>
      <p>„<i>Az utóbbi hónapokban próbáltam a való világban társat találni, de nem sikerült. Tehát regisztráltam egy társkeresőre. Többszáz csajt néztem végig becsülettel. Mit ír magáról? Mire vár? És semmi túlzás nincs abban, amit írok:</i></p>
      <h3>
        <mark>Hol van a csaj, akit keresek?</mark>
      </h3>
      <p>
        <i>Alapvetően külföldön van. Mert a társkereső nők egytől egyig szeretnek utazni. Tengerpartra. (Rendszerint fotó is van pálmafával, koktéllal.) (A társkeresőn van olyan finomító kérdés is, hogy hol szeretne élni? Mindenki tengerparton. Tehát nem csak simán oda akar utazni, hanem konkrétan ott is szeretne élni. Tengerparton. Élni. Hát, jó...)</i>
      </p>
      <p>
        <i>Ha szegényke Magyarországon van, akkor többnyire valami erdőben, mert mindenki szereti a természetet, és szeret kirándulni. Ha erdőben sincs, akkor vagy jógastúdióban, vagy fittneszteremben. Mert mindenki rendszeresen sportol, többnyire jóga, vagy fittnesz, páran futnak vagy bicikliznek. Ha ott sem, akkor természetesen színházban, moziban, koncerten vannak. Ha ott sem, akkor otthon olvasnak. (Többnyire szépirodalmat.) És persze <a href="https://velvet.hu/blogok/randi/2012/10/23/7_ok_amiert_nincs_baratnom/">a kutyus vagy a cicus</a> mellett. Fotóval. (Ja, mindegyik szeret táncolni is, de sajnos momentán nincs kivel. De ha összejöttök, akkor majd utazás és természetjárás előtt, alatt, után táncolni is kell ám!)</i>
      </p>
      <p>
        <i>Ezt eddig értem. Sőt, most jöttem rá, hogy simán a munkahelyen, vagy egyéb nyilvános helyeken miért nem tudtam független, társkereső nőkkel találkozni. Mert ugye külföldön, vagy az erdőben vannak.</i>
      </p>
      <p>
        <i>Jó, akkor írni kell nekik!</i>
      </p>
      <figure>
        <img src="https://kep.index.hu/1/0/3054/30545/305450/30545073_b49c4cdb7aec53f5b81807290db8c92b_x.jpg"/>
      </figure>
      <p>
        <i>Elég részletesen le szokták írni, hogy <a href="https://velvet.hu/randi/2019/11/10/tavkapcsolat_magasabb_no_alacsonyabb_ferfi_testmagassag_onismeret/">mit várnak</a>, és kik ne írjanak nekik, különben is adjuk meg az e-mail címünket, mert nem voltak hajlandóak kifizetni párezer forintot életük szerelméért, tehát ha akarnának se tudnának a felületen válaszolni.</i>
      </p>
      <p>
        <i>És akkor lássuk, mit akarnak:</i>
      </p>
      <p>
        <i>A férfi legyen jóképű, sportos, megbízható, ne cigizzen, ne igyon, biztos támasz, őszinte, érzelem, kölcsönös, adni, kapni, bla-bla a legszokásosabb hollywoodi/Coelho dumák, de kurva hosszan felsorolva.</i>
      </p>
      <p>
        <i>És ami a legeslegfontosabb: mindenki humoros pasit keres. Akivel sokat lehet együtt nevetni. Most elképzelem az új csajjal az életem: mindig utazunk, táncolunk és nevetünk.</i>
      </p>
      <p>
        <i>Ja bocs, nem is pasit keresnek, hanem Férfit. Így, nagy F-fel. Sőt, sokan FÉRFI-t keresnek. És cserébe mind megígéri, hogy ha a Férfi (FÉRFI) kihozza belőle, akkor majd ő meg Nő lesz. Vagy inkább NŐ. Értitek! Van a nem definiált valamilyen valaki, de majd jön a Férfi és Nővé változtatja.</i>
      </p>
      <p>
        <i>De ez is OK, pont ilyen vagyok, csak még sosem gondoltam végig magamról ezt a 30-40 elemből álló tételes listát. A fentiek alapján simán meg is találhatnám az igazit.</i>
      </p>
      <p>
        <i>De azért van egy kis bökkenő: ha egy nő X éves, akkor X-8-tól X+2 évesig keresi a Férfit. Tehát egy 45 éves nő, simán beírja, hogy 35-36 évestől 46-47 évesig keres. És ha úgy kattintok, hogy ne azt dobja a gép, aki vélhetően nekem tetszik, hanem azt, hogy kiknek tetszhetek én, akkor simán jönnek az 55-60 éves nyanyák.</i>
      </p>
      <p>
        <i>NOOOORMÁLIS?</i>
      </p>
      <p><i>Ui.: tudom, van némi ellentmondás abban, hogy én 51 évesen 45 éves nőt keresek, és felháborodom azon, hogy egy 51 éves nő miért keres 40 éves pasit, de ez van.</i>”</p>
      <table>
        <tr>
          <th align="left">
            <b>
              <mark>Ön is írna?</mark>
            </b>
          </th>
        </tr>
        <tr>
          <th align="left">Véleményét, hozzáfűznivalóját és főleg saját tapasztalatait vagy történetét küldje be nekünk e-mailben! <a href="mailto:randi@mail.velvet.hu">A Randiblog e-mailcímén</a> folyamatosan várjuk az üzeneteket. A levelekkel kapcsolatos leggyakoribb kérdések válaszaiért pedig <a href="https://velvet.hu/randi/2016/11/11/ime_a_valaszok_a_leggyakoribb_kerdesekre_a_randiblog_inboxszal_kapcsolatban/">ide kattintson</a>!</th>
        </tr>
      </table>
      <related>
        <h4>KAPCSOLÓDÓ</h4>
        <a href="https://velvet.hu/randi/2019/09/08/tarskereses_kezdemenyezes/"/>
        <a href="https://velvet.hu/randi/2019/05/26/randiblog_inbox_tarskereses/"/>
        <a href="https://velvet.hu/blogok/randi/2012/10/23/7_ok_amiert_nincs_baratnom/"/>
        <a href="https://velvet.hu/randi/2019/11/10/tavkapcsolat_magasabb_no_alacsonyabb_ferfi_testmagassag_onismeret/"/>
      </related>
    </article>
  </body>
</html>