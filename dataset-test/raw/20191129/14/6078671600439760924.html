<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/razvitie-ministurut-putishtata-1619141.html"/>
    <meta property="og:site_name" content="Cross"/>
    <meta property="article:published_time" content="2019-11-29T14:55:00+00:00"/>
    <meta property="og:title" content="Аврамова: Над 1800 машини са в готовност да обработват пътните настилки"/>
    <meta property="og:description" content="/КРОСС/ Министърът на регионалното развитие и благоустройство Петя Аврамова съобщи по време на парламентарния контрол, че към момента над 1800 машини са в готовност да обработват пътните настилки, осигурени са и материали за зимното поддържане на пътищата от републиканската пътна мрежа. Около 3000 снегопочистващи машини, снегорини, техника за разпръсване на пясък и др. ще бъдат ангажирани в поддържането на близо 20 000 километра републикански пътищата тази зима. От 20 ноември, със заповед на председателя на УС на Агенция &quot;Пътна инфраструктура&quot;, е въведено зимното поддържане на пътищата."/>
  </head>
  <body>
    <article>
      <h1>Аврамова: Над 1800 машини са в готовност да обработват пътните настилки</h1>
      <address>
        <time datetime="2019-11-29T14:55:00+00:00">29 Nov 2019, 14:55</time>
      </address>
      <p>/КРОСС/ Министърът на регионалното развитие и благоустройство Петя Аврамова съобщи по време на парламентарния контрол, че към момента над 1800 машини са в готовност да обработват пътните настилки, осигурени са и материали за зимното поддържане на пътищата от републиканската пътна мрежа. Около 3000 снегопочистващи машини, снегорини, техника за разпръсване на пясък и др. ще бъдат ангажирани в поддържането на близо 20 000 километра републикански пътищата тази зима. От 20 ноември, със заповед на председателя на УС на Агенция "Пътна инфраструктура", е въведено зимното поддържане на пътищата.</p>
      <p>В отговор на друг депутатски въпрос министърът каза, че разработен проект на новата оперативна програма за развитие на регионите за периода 2021 - 2027 г. се очаква в края на март 2020 г. Програмата трябва да бъде одобрена от МС, преди да бъде изпратена за одобрение в ЕК.</p>
      <p>При разработването на новата програма ще се търси фокус върху специфичните географски характеристики и ресурсите на територията, за да се постигне по-добър резултат, като се направи отчитане на местния потенциал, което би довело до намаляване на дисбалансите и забавяне на процеса на миграция, каза министърът. Разпределението на средствата по регионите ще бъде балансирано с оглед на това да се търси развитие на по-слабо развитите региони, какъвто е Северозападният. Новият подход, който ще бъде приложен при изпълнението на програмата, ще даде възможност да се инвестира не само в градовете, а на цялата територия и да се изпълнят мерки, които са съвкупност от дейности, които могат да бъдат финансирани от няколко програми, включително и "меки мерки" като един комплексен проект, чиято цел трябва да бъде развитие на региона, обясни министърът.</p>
    </article>
  </body>
</html>