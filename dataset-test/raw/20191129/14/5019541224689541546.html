<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/politica/calabria-candidato-m5s-ha-villa-parzialmente-abusiva-1791845.html"/>
    <meta property="og:site_name" content="ilGiornale.it"/>
    <meta property="article:published_time" content="2019-11-29T14:21:00+00:00"/>
    <meta property="og:title" content="Calabria, nuovo caso nei 5S: &quot;Candidato ha villa abusiva&quot;"/>
    <meta property="og:description" content="Villa abusiva per il candidato 5 stelle"/>
  </head>
  <body>
    <article>
      <h1>Calabria, nuovo caso nei 5S: "Candidato ha villa abusiva"</h1>
      <h2>Ieri Francesco Aiello ha accettato di correre con il Movimento. Ma oggi salta fuori un vecchio problema legato alla sua abitazione. Nel 2015 si era proposto nella giunta del governatore del Pd. Grillini in forte imbarazzo. Di Maio: "Aspetto chiarimenti"</h2>
      <address><time datetime="2019-11-29T14:21:00+00:00">29 Nov 2019, 14:21</time> by <a rel="author" href="http://www.ilgiornale.it/autore/pietro-bellantoni-140023.html" target="_blank">Pietro Bellantoni</a></address>
      <p>È il candidato del M5s da meno di 24 ore, ma è già nel bel mezzo di una polemica gigantesca, anzi, grande “quanto una casa”.</p>
      <p>Ieri <b>Francesco Aiello</b> <a href="http://www.ilgiornale.it/news/politica/regionali-calabria-aiello-accetta-m5s-ha-suo-candidato-1791478.html">ha sciolto la riserva e accettato di correre per la presidenza della Regione Calabria</a>. Ma il passato del docente dell'Unical potrebbe creare non pochi imbarazzi al Movimento. Stamattina <i>repubblica.it</i> ha raccontato la storia della villetta di Aiello, che sarebbe stata “dichiarata parzialmente abusiva e in parte da abbattere”. La casa è ancora ben salda sulle sue fondamenta, a Carlopoli, (piccolo centro in provincia di Catanzaro), “nonostante Tar e Consiglio di Stato abbiano condannato il professore e il fratello a demolire un piano”.</p>
      <p>La vicenda risalirebbe alla fine degli anni 80, quando i genitori del candidato pentastellato – secondo quanto racconta Repubblica – sarebbero andati “ben oltre la cubatura prevista”. Solo nel '99 il Comune si sarebbe ricordato di avviare la procedura per la revoca della concessione edilizia e “improvvisamente anche in casa Aiello ci si ridesta. Non per mettere le cose a posto, ma per bloccare l'iniziativa del Comune con un ricorso al Tar”. Va male, però: “L'istanza viene respinta” e “anche la richiesta di sanatoria viene accettata solo con lo sconto”. Il risultato finale? “Il corpo principale viene 'graziato' nonostante la palese obesità rispetto a quanto previsto”, ma seminterrato e primo piano “devono essere demoliti”.</p>
      <p>L'ordinanza sarebbe però rimasta lettera morta per altri dieci anni, quando ai fratelli Aiello, eredi della costruzione, “viene notificata l'ennesima ordinanza di demolizione, inutilmente contestata dai due di fronte a Tar e Consiglio di Stato”. Il Comune traccheggia ancora, fino a quando un vicino sollecita “per l'ennesima volta la giustizia amministrativa per far rispettare la sentenza e ancora una volta gli Aiello si mettono di traverso. Ma perdono, di nuovo. L'unica cosa che riescono ad ottenere è che si butti giù 'solo' il secondo piano e giusto perché smantellando il seminterrato verrebbe giù tutto l'edificio”. Malgrado tutto, spiega Repubblica, “nulla si è mosso, la villetta è ancora lì e nessuno si è disturbato a togliere neanche una tegola”.</p>
      <p>Per i grillini calabresi è una bella grana, visto e considerato che la tutela dell'ambiente e la lotta all'abusivismo sono sempre stati tra i principi cardine del Movimento. Basti pensare che, fino a qualche settimana fa e prima dell'ufficializzazione di Aiello, i pentastellati erano pronti a far scendere in campo il medico ambientalista <b>Ferdinando Laghi</b>.</p>
      <p>La candidatura di Aiello è nata sotto una cattiva stella anche per un altro motivo. L'esperto di Politica economica, infatti, nel 2015 <a href="http://www.ilgiornale.it/news/politica/regionali-calabria-candidato-m5s-voleva-fare-lassessore-1788825.html">si era proposto come assessore nella giunta del governatore del Pd Mario Oliverio</a>. E Oliverio, per il Movimento calabrese, è il nemico pubblico numero uno.</p>
      <p>Alla fine il diretto interessato ha fornito la sua versione dei fatti scaricando in sostanza la colpa sui propri genitori. "Rispondo con serenità alle accuse di abusivismo edilizio rivoltemi il giorno successivo all'accettazione della candidatura a governatore della Calabria con il Movimento 5 Stelle, vengo additato per una casa che non ho realizzato io. Inoltre mi si rimprovera di non averla ancora demolita. Nello specifico non c'è alcun ordine di demolizione da parte della giustizia amministrativa (Tar e Consiglio di Stato), che ha invece stabilito che debba essere il Comune di Carlopoli a scegliere quale provvedimento applicare. Negli anni '80 furono i miei genitori a costruire il fabbricato in questione, con una volumetria superiore rispetto a quanto consentito dalle norme. A distanza di quasi 40 anni e proprio quando decido di mettermi a servizio della mia gente e della mia terra, mi viene dunque attribuita una responsabilità che non ho", ha precisato in una nota Aiello.</p>
      <p>Interrogato sulla vicenda, il capo politico del M5s, <b>Luigi Di Maio</b>, ha detto di volerci vedere chiaro: "Aspetto chiarimenti".</p>
    </article>
  </body>
</html>