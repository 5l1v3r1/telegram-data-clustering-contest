<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/hronika/bia-podnela-dve-krivicne-prijave-zbog-spijunaze-u-korist-hrvatske_1071604.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T14:22:00+00:00"/>
    <meta property="og:title" content="БИА поднела две кривичне пријаве због шпијунаже у корист Хрватске"/>
    <meta property="og:description" content="Безбедносно–информативна агенција поднела је кривичну пријаву Вишем јавном тужилаштву у Сремској Митровици против Н. К. и Д. Л., због постојања основа сумње да су извршили кривично дело шпијунажа, објавио је..."/>
  </head>
  <body>
    <article>
      <h1>БИА поднела две кривичне пријаве због шпијунаже у корист Хрватске</h1>
      <h2>БЕОГРАД - Безбедносно–информативна агенција поднела је кривичну пријаву Вишем јавном тужилаштву у Сремској Митровици против Н. К. и Д. Л., због постојања основа сумње да су извршили кривично дело шпијунажа, објавио је РТС.</h2>
      <address>
        <time datetime="2019-11-29T14:22:00+00:00">29 Nov 2019, 14:22</time>
      </address>
      <p>Безбедносно-информативна агенција је прикупила податке који указују на постојање основане сумње да се Д. Л., бивши припадник МУП Србије, свесно, тајно и организовано, уз материјалну надокнаду, по налозима припадника хрватских безбедносних и политичких структура, те лица која се налазе у прикривеној служби Сигурносно-обавештајне агенције Хрватске (СОА), на територији Србије ангажује на прикупљању информација које имају обавештајни карактер, преношењу истих наведеним иностраним обавештајним чиниоцима, саопштила је БИА.</p>
      <p>У саопштењу додају да је Д. Л. предузимао и друге активности којима је помагао рад хрватских обавештајних структура, а које су усмерене на угрожавање националне безбедности Србије, међународно-политичких и економских интереса Србије.</p>
      <figure>
        <img src="http://www.rtv.rs/sr_ci/hronika/slike/2019/11/29/bia.jpg"/>
        <figcaption>РТВ</figcaption>
      </figure>
      <p>Наиме, Д. Л. је део сарадничке мреже, сачињене од више држављана Србије, коју је, током претходних година оформио и користио држављанин Хрватске Н. К. (1973), инспектор у Одељењу за тероризам и екстремно насиље у Полицијској управи Вуковарско-сремској, председник Националног синдиката полиције Хрватске.</p>
      <p>У саопштењу БИА се истиче да је Н. К. оформио сарадничку мрежу за прикупљање обавештајних информација, за врбовање лица са ових простора за сарадњу са хрватским правосуђем, као и за долажење до документације која би била злоупотребљена у спољнополитичке сврхе, у циљу дискредитације Србије.</p>
      <p>Н. К. је, својевремено, у периоду најинтензивнијег коришћења Д. Л. у обавештајне сврхе, обављао и функцију шефа "Истражног тима за ратне злочине", који су заједнички формирали МУП Хрватске, Државно одвјетништво Хрватске (ДОРХ) и Сигурносно-обавештајна агенција Хрватске, ради поновног покретања истражних радњи у вези са ратним злочинима, почињеним против лица хрватског порекла у периоду грађанског рата у Хрватској, а нарочито у случајевима који су већ окончани правоснажним пресудама Посебног одељења за ратне злочине Окружног суда у Београду, наводи се у саопштењу БИА.</p>
      <p>"Међутим, Агенција је установила да је Н. К., своје ангажовање на територији Србије спроводио илегално, реализујући тајне, конспиративне и обавештајне активности, мимо постојећих процедура и званичних канала комуникације и сарадње, који постоје између полицијских и правосудних структура две земље, у вези са истрагама и процесуирањем окривљених у случајевима почињених дела ратног злочина у периоду грађанског рата у Хрватској", саопштила је БИА.</p>
      <p>Наведено је, истиче БИА, реализовао по налогу хрватске обавештајне службе и десничарских политичких структура у Хрватској, са крајњим циљем да се пред међународним инстанцама доведе у питање способност правосудних институција наше земље да поступају у складу са законом, да се укаже на наводни политички утицај на поменуте одлуке суда, те да се угрозе безбедност, политички положај и економска стабилност наше државе.</p>
      <p>"Напомињемо да је Д. Л. 13. јула 2019. године лишен слободе у међународној полицијској акцији Србије, Хрватске, Чешке и Швајцарске у својству припадника међународне организоване криминалне групе предвођене америчким држављанином Мајклом Доковићем (право име Иљмија Фрључкић), приликом покушаја кријумчарења 600 килограма кокаина вредног око 18 милиона евра из Уругваја у Швајцарску. За разлику од именованог, Н. К. тренутно је недоступан истражним органима Републике Србије и налази се ван граница наше земље", саопштила је БИА.</p>
      <figure>
        <iframe src="https://www.youtube.com/embed/MeeTELsp9sk" width="560" height="314" data-service="Youtube" scrolling="no"/>
      </figure>
    </article>
  </body>
</html>