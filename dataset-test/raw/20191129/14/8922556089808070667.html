<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/gymnasielagen-galler-inte-for-domd-man-5462779.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T14:09:55+00:00"/>
    <meta property="og:title" content="Gymnasielagen gäller inte för dömd man"/>
    <meta property="og:description" content="Migration En ung man får inte uppehållstillstånd i Sverige för att fullfölja sin gymnasieutbildning eftersom han tidigare är dömd för brott, slår Migrationsöverdomstolen fast i en vägledande dom."/>
  </head>
  <body>
    <article>
      <h1>Gymnasielagen gäller inte för dömd man</h1>
      <address><time datetime="2019-11-29T14:09:55+00:00">29 Nov 2019, 14:09</time> by <a rel="author">TT</a></address>
      <figure>
        <img src="https://img9.ntm.eu/unt/public/img/5462780/1129151011/migrationsoverdomstolen-ar-en?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Bertil Ericson/TT | Migrationsöverdomstolen är en del av Kammarrätten i Stockholm. Arkivbild.</figcaption>
      </figure>
      <p>Migration En ung man får inte uppehållstillstånd i Sverige för att fullfölja sin gymnasieutbildning eftersom han tidigare är dömd för brott, slår Migrationsöverdomstolen fast i en vägledande dom.</p>
      <p>Domstolen skriver i sitt beslut att det visserligen är ostridligt att mannen uppfyller kraven som finns uppställda i den så kallade gymnasielagen, men avslår hans ansökan eftersom han är dömd för drograttfylleri, olovlig körning, ringa narkotikabrott och våldsamt motstånd under sin tid i Sverige.</p>
      <p>"Även om fängelsestraff inte har utdömts i NN:s fall innebär det inte att den brottslighet han har gjort sig skyldig till ska lämnas helt utan avseende", skriver domstolen.</p>
      <p>Gymnasielagen trädde i kraft den 1 juli 2018 och innebar att ensamkommande som fått avslag på sin asylansökan får en ny möjlighet till uppehållstillstånd om de inleder studier.</p>
      <p>De som får uppehållstillstånd får stanna i Sverige i 13 månader med möjlighet till förlängning om de studerar vidare på gymnasial nivå.</p>
    </article>
  </body>
</html>