<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/k-a-karamanlis-ependyseis-2-5-dis-apo-tin-trainose-sta-epomena-9-chronia/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-29T14:18:26+00:00"/>
    <meta property="og:title" content="Κ. Α. Καραμανλής: Επενδύσεις 2,5 δισ. από την ΤΡΑΙΝΟΣΕ στα επόμενα 9 χρόνια"/>
    <meta property="og:description" content="Δέσμευση για επενδύσεις ύψους 2,5 δισ. στην Ελλάδα στα επόμενα χρόνια ανέλαβε η ΤΡΑΙΝΟΣΕ και η Ιταλική μητρική της εταιρεία, ανακοίνωσε ο Κώστας Καραμανλής"/>
  </head>
  <body>
    <article>
      <h1>Κ. Α. Καραμανλής: Επενδύσεις 2,5 δισ. από την ΤΡΑΙΝΟΣΕ στα επόμενα 9 χρόνια</h1>
      <address>
        <time datetime="2019-11-29T14:18:26+00:00">29 Nov 2019, 14:18</time>
      </address>
      <p>Δέσμευση για<b> επενδύσεις ύψους 2,5 δισ.</b> στην Ελλάδα μέσα στα επόμενα 9 χρόνια ανέλαβε η <a href="https://neaselida.gr/tag/trenose/"><b>ΤΡΑΙΝΟΣΕ</b> </a>και η Ιταλική μητρική της εταιρεία όπως ανακοίνωσε ο<b> υπουργός Υποδομών και Μεταφορών,</b> <a href="https://neaselida.gr/tag/kostas-karamanlis/"><b>Κώστας Καραμανλής </b></a>υπογράφοντας το μνημόνιο συνεργασίας με τον<b> Διευθύνοντα Σύμβουλο της Εταιρείας Φίλιππο Τσαλίδη</b> παρουσία και του Ιταλού Διευθυντή όλων των θυγατρικών του ιταλικού ομίλου <b>Trainitalia, Μαουρίτσιο Καποτότο.</b></p>
      <h3>Aνανέωση της συνεργασίας μεταξύ του Ελληνικού Δημοσίου και της ΤΡΑΙΝΟΣΕ</h3>
      <p>Το μνημόνιο αφορά την ανανέωση της συνεργασίας μεταξύ του Ελληνικού Δημοσίου και της <b>ΤΡΑΙΝΟΣΕ </b>για την εκτέλεση της δημόσιας σιδηροδρομικής συγκοινωνίας συμπεριλαμβανομένων των άγονων γραμμών για 10 συν 5 χρόνια.</p>
      <p>Όπως τόνισε ο <b>υπουργός Υποδομών </b>η <b>ΤΡΑΙΝΟΣΕ </b>θα συνεχίσει να επιχορηγείται με τα 5Ο εκατομμύρια το χρόνο, συνολικά 750 εκατομμύρια, για τις άγονες γραμμές με την σημαντική όμως δέσμευση πλέον να κάνει επενδύσεις 2,2 με 2,5 δισ. και μάλιστα στα πρώτα 9 χρόνια.</p>
      <p>Οι επενδύσεις αυτές αφορούν τροχαίο υλικό και εκσυγχρονισμό του, περισσότερα σιδηροδρομικά δρομολόγια, αναβάθμιση και εκσυγχρονισμό των τεχνικών εγκαταστάσεων της σημερινής ΕΕΣΣΤΥ που ενσωματώνεται μέχρι τέλη του έτους στη ΤΡΑΙΝΟΣΕ, αξιοποίηση κτιρίων κ.α.</p>
      <h3>Tα πρώτα 5 υπερσύγχρονα τρένα τύπου «Ασημένιο Βέλος» στην Ελλάδα μέσα στο δεύτερο εξάμηνο του 2020</h3>
      <p>Ο <b>διευθύνων σύμβουλος της ΤΡΑΙΝΟΣΕ Φίλιππος </b>Τσαλίδης ανακοίνωσε ότι τα πρώτα πέντε υπερσύγχρονα τρένα τύπου «Ασημένιο Βέλος» θα έλθουν στην Ελλάδα μέσα στο δεύτερο εξάμηνο του 2020 ενώ το 2022-2023 θα έλθουν τα υβριδικά τρένα που αποτελούν την τελευταία τεχνολογία και θα μπορούν να κινούνται ταυτόχρονα και σε ηλεκτροδοτούμενες και σε συμβατικές γραμμές . Το πρώτο υβριδικό τρένο στον κόσμο άρχισε να κατασκευάζεται τον περασμένο Ιούλιο.</p>
      <p>Ο κ <b>Καραμανλής </b>έκανε λόγο για μια πολύ σημαντική στιγμή για τον Ελληνικό σιδηρόδρομο καθώς με την σημερινή συμφωνία θα εξασφαλιστεί η εύρυθμη λειτουργία του για τα επόμενα 15 χρόνια υπογραμμίζοντας παράλληλα το μεγάλο όφελος για τη χώρα που πέτυχε η κυβέρνηση με τη νέα διαπραγμάτευση της συμφωνίας -που θα υπογράφει οριστικά σε λίγες μέρες στην Ιταλία αφού ενημερωθεί την επόμενη εβδομάδα η αρμόδια Επίτροπος της ΕΕ- δηλαδή την δέσμευση της <b>ΤΡΑΙΝΟΣΕ </b>για επενδύσεις 2,5 δισ. και μάλιστα νωρίτερα από την ολοκλήρωση της σύμβασης. Επίσης να εκσυγχρονίσει το τροχαίο υλικό φέρνοντας υπερσύγχρονα τρένα στην Ελλάδα.</p>
      <h3>«Μεγάλη ημέρα» για την ΤΡΑΙΝΟΣΕ</h3>
      <p>Για » μεγάλη ημέρα » για την <b>ΤΡΑΙΝΟΣΕ </b>μίλησε ο κ. <b>Τσαλίδης </b>προσθέτοντας ότι τα επόμενα χρόνια θα είναι τελείως διαφορετικά για την Ελλάδα και τις σιδηροδρομικές της συγκοινωνίες. Δεσμευόμαστε, είπε, ότι θα υλοποιήσουμε ένα πολύ σημαντικό πρόγραμμα επενδύσεων και είμαστε βέβαιοι ότι θα το πετύχουμε. Όπως τόνισε ο κ. <b>Τσαλίδης </b>η <b>ΤΡΑΙΝΟΣΕ </b>με την ενσωμάτωση της ΕΕΣΣΤΥ είναι πλέον μία πολύ μεγάλη εταιρεία με 1200-1300 εργαζόμενους. Εκτός από τα υπερσύγχρονα τρένα, πρόσθεσε, θα δοθεί μεγάλο βάρος στον εκσυγχρονισμό και την αναβάθμιση των τεχνικών βάσεων της εταιρείας γιατί τα νέα τρένα χρειάζονται και υπερσύγχρονες εγκαταστάσεις.</p>
      <p>Επίσης, ο <b>διευθύνων σύμβουλος της ΤΡΑΙΝΟΣΕ</b> ανακοίνωσε ότι πηγαίνει πολύ καλά η νέα γρήγορη γραμμή Αθήνα – Θεσσαλονίκη που λειτουργεί από τον περασμένο Μάιο. Από την πλευρά του ο κ. <b>Μαουρίτσιο Καποτότο </b>τόνισε ότι η δέσμευση της Ιταλικής Μητρικής Εταιρείας στην <b>ΤΡΑΙΝΟΣΕ </b>είναι πολύ ισχυρή. Δεσμευόμαστε τόνισε για την βελτίωση των σιδηροδρομικών συγκοινωνιών στην Ελλάδα κάνοντας κι εκείνος λίγο για σημαντική στιγμή για τις δύο πλευρές.</p>
      <h3>«Εμείς δεν εγκαινιάσουμε μουσαμάδες»</h3>
      <p>«Έχω ξαναπεί ότι εμείς δεν εγκαινιάζουμε μουσαμάδες» ανέφερε ο κ. <b>Καραμανλής</b> διευκρινίζοντας ότι η γρήγορη σιδηροδρομική γραμμή Αθήνα – Θεσσαλονίκη θα καλύπτεται σε 3,5 ώρες το 2Ο21 και όχι τέλη του 19 όπως είχε ανακοινώσει η προηγούμενη πολιτική ηγεσία του Υπουργείου. Έφερε δε ως παράδειγμα ότι σήμερα τα τρένα κινούνται μόνο με 10 χιλιόμετρα καθώς το δίκτυο έχει προβλήματα.</p>
      <p>Όσον αφορά την επέκταση του Προαστιακού από το Κιάτο στο Αίγιο, ο Πρόεδρος του ΟΣΕ <b>Κώστας Σπηλιόπουλος </b>διευκρίνισε ότι γίνεται αγώνας δρόμου να μπουν τα τρένα αρχές του νέου έτους. Θα είναι όμως ντιζελοκίνητο από το Κιάτο και κάτω, καθώς η ηλεκτροδοτούμενη γραμμή αναμένεται να κατασκευαστεί σε δύο με τρία χρόνια.</p>
      <p>Παρών στην σημερινή υπογραφή ήταν ο Ιταλός Πρέσβης που υπογράμμισε τη σημασία της συμφωνίας για τις δυο χώρες και τους λαούς τους, ο Υφυπουργός Μεταφορών <b>Γιάννης Κεφαλογιάννης </b>και ο γενικός γραμματέας Μεταφορών <b>Νίκος Σταθόπουλος</b>.</p>
      <related>
        <a href="https://neaselida.gr/politiki/georgiadis-oi-diethneis-agores-vlepoyn-ti-megali-eikona-gia-tin-ellada/"/>
      </related>
    </article>
  </body>
</html>