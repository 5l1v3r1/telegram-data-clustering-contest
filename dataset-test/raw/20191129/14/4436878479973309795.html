<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191945/alvarez/toledo/acusa/sanchez/posar/espanya/mans/delinquent/junqueras"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T14:26:00+00:00"/>
    <meta property="og:title" content="Álvarez de Toledo acusa Sánchez de posar Espanya en mans del «delinqüent» Junqueras"/>
    <meta property="og:description" content="La dirigent del PP assegura que no hi haurà &quot;abstenció patriòtica&quot; perquè seria una &quot;abstenció massoquista&quot;"/>
  </head>
  <body>
    <article>
      <h1>Álvarez de Toledo acusa Sánchez de posar Espanya en mans del «delinqüent» Junqueras</h1>
      <h2>La dirigent del PP assegura que no hi haurà "abstenció patriòtica" perquè seria una "abstenció massoquista"</h2>
      <address><time datetime="2019-11-29T14:26:00+00:00">29 Nov 2019, 14:26</time> by <a rel="author">Pep Martí</a></address>
      <p>La diputada Cayetana Álvarez de Toledo ha afirmat aquest divendres que Pedro Sánchez està fraguant un govern de sedició, perquè "vol posar el govern d'Espanya en mans d'un delinqüent, Oriol Junqueras". La dirigent del PP explica així <a href="https://www.naciodigital.cat/noticia/191951/moncloa/soste/catalunya/problema/politic/convivencia">les converses entre el PSOE i ERC per reeixir en la investidura</a>. Álvarez de Toledo ha assegurat que Sánchez es disposa a amnistiar políticament els qui van ser condemnats judicialment. El "sotmetiment de la justícia als sediciosos" pot ser, ha advertit, un dels preus a pagar per la investidura. <br/><br/>La política conservadora ha assegurat que no hi haurà "abstenció patriòtica" perquè això seria una "abstenció massoquista". Ha acusat el PSOE de fer seu el llenguatge dels "sediciosos", començant a parlar de "conflicte polític", i ha titllat Sánchez de "primer factor de dissolució d'Espanya". Segons ella, els socialistes estan intentant blanquejar ERC com a "partit històric de l'esquerra" plurinacionalitat, que ha equiparat a "la derrota de la nació espanyola".<br/><br/>El PSOE "s'ha afegit -ha dit- a la campanya d'erosió a l'estat de dret i a la justícia a Catalunya". Com a proves d'això, ha esmentat les declaracions de Miquel Iceta en favor d'un indult i la decisió del govern espanyol de cessar Edmundo Bal com a advocat de l'Estat. Álvarez de Toledo ha fet aquestes declaracions després de reunir-se amb representants d'associacions de jutges i fiscals.<br/><br/>El PP català continua els treballs per a l'elaboració d'un llibre blanc del constitucionalisme a Catalunya que preveu presentar públicament el març vinent. Aquest divendres, la direcció del partit s'ha reunit amb professionals de la justícia. Amb anterioritat, dirigents del PP català es van reunir amb membres dels cossos de forces de seguretat, gent de l'àmbit educatiu i cases regionals. Les properes setmanes es reuniran amb col·legis professionals i professionals de la cultura. </p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>