<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/papa-francisc-a-primit-un-duster-4x4-dacia-trimisa-la-vatican-este-radical-modificata-pentru-a-corescunde-nevoilor-suveranului-pontif_1407966.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T14:51:40+00:00"/>
    <meta property="og:title" content="Papa Francisc a primit un Duster 4X4: Dacia trimisă la Vatican este radical modificată pentru a corescunde nevoilor suveranului pontif"/>
    <meta property="og:description" content="Papa Francisc a primit miercuri un Duster 4x4, modificat special pentru nevoile de mobilitate ale suveranului pontif, arată compania Renault..."/>
  </head>
  <body>
    <article>
      <h1>Papa Francisc a primit un Duster 4X4: Dacia trimisă la Vatican este radical modificată pentru a corescunde nevoilor suveranului pontif</h1>
      <address><time datetime="2019-11-29T14:51:40+00:00">29 Nov 2019, 14:51</time> by <a rel="author">Denisa Miron</a></address>
      <p><a href="https://www.stiripesurse.ro/personalitati/papa-francisc_1136.html">Papa Francisc</a> a primit miercuri un Duster 4x4, modificat special pentru nevoile de mobilitate ale suveranului pontif, arată compania Renault care a oferit și detalii legate de automobilul dăruit în cadrul întrevederii de la Vatican, potrivit Mediafax.</p>
      <p>Constructorul de automobile Groupe Renault i-a donat Sanctității Sale Papa Francisc un Duster 4x4, special proiectat pentru a răspunde exigențelor de mobilitate ale Papei.</p>
      <p>Vehiculul a fost livrat miercuri la Vatican, de către Christophe Dridi, director general Groupe Renault România și președinte-director general Automobile Dacia SA și de către Xavier Martinet, director general Groupe Renault Italia, într-o întrevedere cu Francisc.</p>
      <p>„Prin această donație făcută Sanctității Sale, Groupe Renault își reînnoiește angajamentul puternic și continuu de a plasa Omul în centrul priorităților sale”, a declarat Xavier Martinet, director general Groupe Renault Italia.</p>
      <p>”Papamobilul” are culoarea albă la exterior și bej, în interior. Modelul, bazat pe Dacia Duster, are 4,34 metri lungime și 1,80 metri lățime.</p>
      <p>Vehiculul a fost transformat de către Departamentul Prototipuri și echipa Adaptări Speciale de la Dacia, în colaborare cu carosierul Romturingia. Versiunea adaptată are 5 locuri, iar bancheta din spate este prezentată ca fiind foarte confortabilă. Vehiculul integrează soluții specifice și accesorii concepute pentru utilizările care i se vor da de către Vatican: pavilion cu deschidere amplă, suprastructură vitrată amovibilă, gardă la sol cu 30 mm mai joasă față de cea a modelului standard pentru facilitarea accesului la bord și elemente de susținere atât la interior, cât și la exterior.</p>
      <p>Mașina a fost considerată ”partener de încredere Papei Francisc în timpul vizitei în România”, arată reprezentanții companiei.</p>
      <figure>
        <img src="https://media.stiripesurse.ro/image/201911/w800/media-157497203296092900.jpg"/>
      </figure>
      <figure>
        <img src="https://media.stiripesurse.ro/image/201911/w800/media-157497207318712100.jpg"/>
      </figure>
    </article>
  </body>
</html>