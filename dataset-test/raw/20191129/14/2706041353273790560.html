<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221397/pohlady-futbalovej-planety-letia-do-rumunska-caka-nas-zreb-europskeho-sampionatu"/>
    <meta property="og:site_name" content="Športky.sk"/>
    <meta property="article:published_time" content="2019-11-29T14:15:00+00:00"/>
    <meta property="og:title" content="Pohľady futbalovej planéty letia do Rumunska: Čaká nás žreb európskeho šampionátu"/>
    <meta property="og:description" content="BUKUREŠŤ - V rumunskej Bukurešti sa v sobotu od 18.00 h SEČ uskutoční žreb skupinovej časti budúcoročných futbalových majstrovstiev Európy. Tie sa opäť budú konať za účasti 24 reprezentačných ..."/>
  </head>
  <body>
    <article>
      <h1>Pohľady futbalovej planéty letia do Rumunska: Čaká nás žreb európskeho šampionátu</h1>
      <address>
        <time datetime="2019-11-29T14:15:00+00:00">29 Nov 2019, 14:15</time>
      </address>
      <p>BUKUREŠŤ - V rumunskej Bukurešti sa v sobotu od 18.00 h SEČ uskutoční žreb skupinovej časti budúcoročných futbalových majstrovstiev Európy. Tie sa opäť budú konať za účasti 24 reprezentačných mužstiev, a to v dvanástich mestách naprieč "starým kontinentom". Šampionát má pripomenúť 60. výročie od premiérovej edície turnaja, ktorý prvýkrát zorganizovali už v roku 1960, vtedy ešte pod názvom Pohár národov.</p>
      <p>Na veľkej futbalovej "fieste" sa stále môže zúčastniť aj Slovensko. Tím trénera Pavla Hapala skončil v kvalifikačnej E-skupine na nepostupovom 3. mieste za Chorvátskom a Walesom, ale bude mať šancu v tzv. opravnom termíne - v play-off B-divízie Ligy národov. Na budúci rok 26. marca však musí zvládnuť domáce semifinále proti Írom a následne aj finálový duel 31. marca na trávniku lepšieho z dvojice Bosna a Hercegovina - Severné Írsko.</p>
      <p>ME sa uskutočnia od 12. júna do 12. júla 2020, a to v nasledovných mestách: Amsterdam, Baku, Bilbao, Budapešť, Bukurešť, Dublin, Glasgow, Kodaň, Londýn, Mníchov, Petrohrad a Rím. Úvodný zápas šampionátu sa uskutoční na Olympijskom štadióne v talianskej metropole Rím, v londýnskom Wembley sa budú hrať oba semifinálové súboje aj finálový duel.</p>
      <figure>
        <img src="https://sportky.zoznam.sk/cacheImg/obr/1200px/slovensko-kvalifikacia-530491.jpg"/>
        <figcaption>Slovenskí reprezentanti po víťazstve 2:0 v zápase 10. kola skupiny E kvalifikácie EURO 2020 Slovensko - Azerbajdžan<cite><b>Zdroj:</b> TASR - Martin Baumann</cite></figcaption>
      </figure>
      <p>Už pred sobotňajším žrebom sú známe postavenia niektorých tímov v jednotlivých skupinách - Taliansko bude hrať v "áčku", v B-skupine sa predstavia Belgicko, Rusko a Dánsko, "céčko" privíta Ukrajinu a Holandsko, v D-skupine bude hrať Anglicko a víťaz play-off C-divízie LN a "efko" bude domovom pre Nemecko.</p>
      <p>Mužstvo SR by sa v prípade postupu malo predstaviť v základnej E-skupine spolu so Španielskom a ďalšími dvoma tímami a zápasy by odohralo v Bilbau a Dubline. Z 2. koša by Slováci teoreticky mohli dostať Francúzov, Poliakov, Švajčiarov alebo nedávnych kvalifikačných súperov z Chorvátska. Z tretieho výkonnostného koša do E-skupiny poputuje Portugalsko, Turecko, Rakúsko, Švédsko alebo Česko.</p>
      <figure>
        <img src="https://sportky.zoznam.sk/cacheImg/obr/1200px/slovensko-trening-chorvatsko-euro-529585.jpg"/>
        <figcaption>Na snímke slovenskí futbalisti počas tréningu<cite><b>Zdroj:</b> TASR - Martin Baumann</cite></figcaption>
      </figure>
      <p><u>Nasadenie účastníkov ME 2020 pred žrebom skupinovej fázy, ktorý sa uskutoční 30. novembra v rumunskej Bukurešti:</u><br/>1. kôš: Belgicko, Taliansko, Anglicko, Nemecko, Španielsko, Ukrajina<br/>2. kôš: Francúzsko, Poľsko, Švajčiarsko, Chorvátsko, Holandsko, Rusko<br/>3. kôš: Portugalsko, Turecko, Dánsko, Rakúsko, Švédsko, Česko<br/>4. kôš: Wales, Fínsko, víťaz play-off A-divízie LN, víťaz play-off B-divízie LN, víťaz play-off C-divízie LN, víťaz play-off D-divízie LN</p>
      <p><u>Aktuálne známe zloženie základných skupín ME 2020:</u><br/><b>A-skupina (Rím, Baku):</b> Taliansko, Francúzsko/Poľsko/Švajčiarsko/Chorvátsko, Portugalsko/Turecko/Rakúsko/Švédsko/Česko, Fínsko/Wales<br/><b>B-skupina (Petrohrad, Kodaň):</b> Belgicko, Rusko, Dánsko, Fínsko/Wales<br/><b>C-skupina (Amsterdam, Bukurešť):</b> Ukrajina, Holandsko, Portugalsko/Turecko/Rakúsko/Švédsko/Česko, víťaz play-off A alebo D-divízie LN<br/><b>D-skupina (Londýn, Glasgow): </b>Anglicko, Francúzsko/Poľsko/Švajčiarsko/Chorvátsko, Portugalsko/Turecko/Rakúsko/Švédsko/Česko, víťaz play-off C-divízie LN<br/><b>E-skupina (Bilbao, Dublin):</b> Španielsko, Francúzsko/Poľsko/Švajčiarsko/Chorvátsko, Portugalsko/Turecko/Rakúsko/Švédsko/Česko, víťaz play-off B-divízie LN<br/><b>F-skupina (Mníchov, Budapešť): </b>Nemecko, Francúzsko/Poľsko/Švajčiarsko/Chorvátsko, Portugalsko/Turecko/Rakúsko/Švédsko/Česko, víťaz play-off A alebo D-divízie LN</p>
      <p>Poznámka: Ak sa víťazom play-off A-divízie LN stane Island, Bulharsko alebo Maďarsko, zaradí sa do základnej F-skupiny ME 2020 a víťaz play-off D-divízie LN pôjde do C-skupiny šampionátu. Ak by však v play-off A-divízie LN triumfovalo Rumunsko, doplní zoznam účastníkov "céčka" a víťaz play-off D-divízie LN by putoval do "efka".</p>
      <p>Zloženie semifinálových a finálových zápasov play-off jednotlivých divízií Ligy národov (semifinále sa budú hrať 26. marca, finále 31. marca 2020, pozn.), ktoré vyžrebovali 22. novembra:</p>
      <p><u>A-divízia</u><br/><u>semifinále:</u> <b>Island - Rumunsko, Bulharsko - Maďarsko</b><br/><u>finále:</u> <b>Bulharsko/Maďarsko - Island/Rumunsko</b></p>
      <footer><b>Zdroj:</b> SITA<br/><b>Foto:</b> SITA/AP/Salvatore Di Nolfi</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221255/zavazna-sprava-z-tabora-nasho-mozneho-supera-bosna-a-hercegovina-prekvapila-necakanym-krokom"/>
        <a href="https://sportky.zoznam.sk/c/221157/pred-klucovymi-bojmi-novy-kormidelnik-tento-muz-ma-doviest-rumunsko-na-euro-2020"/>
        <a href="https://sportky.zoznam.sk/c/220791/posledna-sanca-pre-futbalovu-reprezentaciu-slovaci-to-budu-mat-tazke-o-vsetkom-rozhodol-zreb"/>
        <a href="https://sportky.zoznam.sk/c/220641/hudba-buducnosti-a-nadej-pre-fanusikov-v-pripade-postupu-nas-caka-trojnasobny-majster-europy"/>
      </related>
    </article>
  </body>
</html>