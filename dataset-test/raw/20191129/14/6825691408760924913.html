<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ekonomika/siulomas-gelbejimosi-ratas-i-istatymu-spastus-patekusioms-mamoms-941873"/>
    <meta property="og:site_name" content="Kauno diena"/>
    <meta property="article:published_time" content="2019-11-29T14:32:00+00:00"/>
    <meta property="og:title" content="Siūlomas gelbėjimosi ratas į įstatymų spąstus patekusioms mamoms"/>
    <meta property="og:description" content="Seimo Socialinių reikalų ir darbo komiteto pirmininkė Rimantė Šalaševičiūtė bei Lietuvos valstiečių ir žaliųjų sąjungos frakcijos seniūnas Ramūnas Karbauskis siūlo Seimui priimti Ligos ir motinystės socialinio draudimo įstatymo pataisas, kuriomis būtų grįžta prie motinystės išmokų mokėjimo tvarkos, galiojusios iki šių metų spalio 30 d., papildant ją nuostata dėl savarankiškai dirbančių mamų."/>
  </head>
  <body>
    <article>
      <h1>Siūlomas gelbėjimosi ratas į įstatymų spąstus patekusioms mamoms</h1>
      <address><time datetime="2019-11-29T14:32:00+00:00">29 Nov 2019, 14:32</time> by <a rel="author" href="https://kauno.diena.lt/autoriai/jadvyga-bieliavska" target="_blank">Jadvyga Bieliavska, ELTA</a></address>
      <p>
        <b>Seimo Socialinių reikalų ir darbo komiteto pirmininkė Rimantė Šalaševičiūtė bei Lietuvos valstiečių ir žaliųjų sąjungos frakcijos seniūnas Ramūnas Karbauskis siūlo Seimui priimti Ligos ir motinystės socialinio draudimo įstatymo pataisas, kuriomis būtų grįžta prie motinystės išmokų mokėjimo tvarkos, galiojusios iki šių metų spalio 30 d., papildant ją nuostata dėl savarankiškai dirbančių mamų.</b>
      </p>
      <p>Siūloma nustatyti, kad reikalavimas būti apdraustu asmeniu, siekiant gauti motinystės išmoką, būtų netaikomas moteriai, turinčiai motinystės socialinio draudimo stažą ir tapusiai neapdraustu asmeniu, neišskiriant, kada asmuo privalo tapti neapdraustu asmeniu. Svarbu, kad tokia moteris turėtų reikalaujamą motinystės socialinio draudimo stažą, t. y. 12 mėnesių per paskutinius 24 mėnesius.</p>
      <p>„Tada ir tos mamos, kurios nutraukė darbinę veiklą iki nėštumo, įgytų teisę gauti motinystės išmoką, nebūtų sudaroma papildoma našta moterims fiktyviai įsidarbinti bent vienai dienai, siekiant gauti motinystės išmoką“, – sakoma dokumento aiškinamajame rašte.</p>
      <p>Įstatymo pataisų projekte taip pat siūloma nustatyti, kad moterims, kurios neturėjo teisės gauti motinystės išmokos nuo 2019 m. spalio 30 d. iki įstatymo įsigaliojimo dėl to, kad tapo neapdraustais asmenimis ne nėštumo laikotarpiu, motinystės išmoka išmokama įstatymo nustatyta tvarka ir terminais.</p>
      <p>„Priėmus siūlomas įstatymo pataisas bus užtikrinta darbinę veiklą nutraukusių ne nėštumo metu motinų socialinės garantijos, teisėti lūkesčiai. Taip pat bus išvengta situacijų, kai siekiant gauti motinystės išmoką, yra įsidarbinama bent vienai dienai“, – sako projektą teikiantys Seimo nariai R. Šalaševičiūtė ir R. Karbauskis.</p>
      <p>Jų skaičiavimais, įstatymo projekte siūlomai nuostatai grįžti prie tvarkos, galiojusios iki 2019 m. spalio 30 d., įgyvendinti iš Valstybinio socialinio draudimo fondo reikės skirti apie 650 tūkst. eurų per metus.</p>
      <p>Šių metų spalio 30 d. įsigaliojo Ligos ir motinystės socialinio draudimo įstatymo pakeitimai, pagal kuriuos reikalavimas būti apdraustu asmeniu, siekiant gauti motinystės išmoką, netaikomas moteriai, turinčiai motinystės socialinio draudimo stažą ir tapusiai neapdraustu asmeniu nėštumo laikotarpiu.</p>
      <p>Iki 2019 m. spalio 30 d. galiojo nuostatos, kad reikalavimas būti apdraustu asmeniu, siekiant gauti motinystės išmoką, netaikomas moteriai, turinčiai motinystės socialinio draudimo stažą, kuriai pasibaigė darbo sutartis arba kuri buvo atleista iš tarnybos.</p>
      <p>Įgyvendinant Konstitucinio Teismo nutarimą, įstatymo nuostatos buvo praplėstos įtraukiant ir savarankiškai dirbančias motinas.</p>
    </article>
  </body>
</html>