<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/nu-doar-soferii-trebuie-sa-se-poarte-frumos-utilizatorilor-uber-care-primesc-constant-feedback-negativ-li-s-ar-putea-dezactiva-conturile-18632318"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-29T14:51:28+00:00"/>
    <meta property="og:title" content="Nu doar şoferii trebuie să se ”poarte” frumos: Utilizatorilor Uber care primesc constant feedback negativ li s-ar putea dezactiva conturile"/>
    <meta property="og:description" content="Uber a lansat un nou sistem de de evaluare a şoferilor, care promovează un comportament standard respectat de toţi cei care folosesc aplicaţia Uber - fie utilizatori sau şoferi parteneri, anunţă compania într-un comunicat."/>
  </head>
  <body>
    <article>
      <h1>Nu doar şoferii trebuie să se ”poarte” frumos: Utilizatorilor Uber care primesc constant feedback negativ li s-ar putea dezactiva conturile</h1>
      <address><time datetime="2019-11-29T14:51:28+00:00">29 Nov 2019, 14:51</time> by <a rel="author" href="https://www.zf.ro/autor/laura-albu" target="_blank">Laura Albu</a></address>
      <p>Uber a lansat un nou sistem de de evaluare a şoferilor, care promovează un comportament standard respectat de toţi cei care folosesc aplicaţia Uber - fie utilizatori sau şoferi parteneri, anunţă compania într-un comunicat.</p>
      <p>Chiar dacă majoritatea curselor se desfăşoară fără incidente, există întotdeauna şi evenimente neplăcute pentru şoferii parteneri. În acest sens, ca parte a Ghidului Comunităţii Uber, compania lansează un nou sistem de evaluare a şoferilor, care promovează un comportament standard respectat de toţi cei care folosesc aplicaţia Uber - fie utilizatori sau şoferi parteneri.</p>
      <p>Atunci când utilizatorii primesc în mod constant feedback negativ şi evaluări slabe, aceştia vor primi o notificare în aplicaţie, alături de sugestii de îmbunătăţire. În cazul în care feedback-ul negativ continuă, următorul pas va fi suspendarea temporară a contului, pentru o săptămână. Dacă situaţia se repetă, există posibilitatea dezactivării definitive.</p>
      <p>Şoferii parteneri sunt evaluaţi după o serie de criterii: dacă au oferit asistenţa cerută de utilizator, dacă întreaga călătorie s-a desfăşurat în siguranţă, dacă au tratat călătorul cu respect şi l-au făcut să se simtă confortabil etc. Însă lucrurile funcţionează şi vice-versa, iar şoferii evaluează utilizatorii la finalul curselor. Responsabilitatea lor presupune să trateze atât şoferul, cât şi automobilul acestuia cu respect, să nu-i ceară să depăşească limita de viteză din cauza unor posibile întârzieri şi să nu fie nepoliticoşi sau abuzivi faţă de şoferii parteneri. Uber nu încurajează astfel de comportamente din partea şoferilor, dar nici a călătorilor.</p>
      <p>"Majoritatea şoferilor parteneri Uber sunt respectuoşi şi atenţi, iar datele ne arată că un alt avantaj al platformei noastre este şi calitatea utilizatorilor. Totuşi, şoferii reprezintă o parte fundamentală a comunităţii noastre şi vrem să ne asigurăm că lucrează într-un mediu sigur şi confortabil. Avem deja un proces prin care îi eliminăm din platformă pe acei puţini şoferi cu un rating slab. Iar astăzi lansăm un sistem cu ajutorul căruia să îndepărtăm utilizatorii care primesc feedback negativ constant şi prin care să arătăm şoferilor parteneri că suntem şi de partea lor. Asigurăm, astfel, calitatea comunităţii noastre", a spus Nicoleta Schroeder, Manager General Uber România.</p>
    </article>
  </body>
</html>