<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054074/gallery/epikairothta/kosmos/alvania-synexizontai-oi-ereynes-twn-swstikwn-synergeiwn---sygklonizoyn-oi-eikones-stoys-kataylismoys"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T14:53:42+00:00"/>
    <meta property="og:title" content="Αλβανία: Συνεχίζονται οι έρευνες των σωστικών συνεργείων - Συγκλονίζουν οι εικόνες στους καταυλισμούς"/>
    <meta property="og:description" content="Κηδεύτηκαν τα εννέα μέλη δύο οικογενειών Γκρέκου και Σάρα, παρουσία του πρωθυπουργού, συγγενών και εκατοντάδων συμπολιτών τους. Οι εικόνες συγκλονίζουν, καθώς οι κηδείες διεξάγονται στους καταυλισμούς, εφόσον οι εκλιπόντες έχασαν τη ζωή τους στα ερείπια των σπιτιών τους."/>
  </head>
  <body>
    <article>
      <h1>Αλβανία: Συνεχίζονται οι έρευνες των σωστικών συνεργείων - Συγκλονίζουν οι εικόνες στους καταυλισμούς</h1>
      <address>
        <time datetime="2019-11-29T14:53:42+00:00">29 Nov 2019, 14:53</time>
      </address>
      <p>Συνεχίζονται στο Δυρράχιο οι έρευνες των σωστικών συνεργείων για τον εντοπισμό αγνοουμένων στα ερείπια, από τον φονικό σεισμό των 6,4 βαθμών της κλίμακας Ρίχτερ.</p>
      <p>Οι προσπάθειες έχουν επικεντρωθεί σε ένα ξενοδοχείο που έχουν εντοπίσει ένα άτομο, κατά πάσα πιθανότητα, νεκρό. Ο επίσημος αριθμός των θυμάτων παραμένει στους 49.</p>
      <p>Την ίδια ώρα, σε νοσοκομεία του Δυρραχίου και των Τιράνων έφτασαν 50 νέοι τραυματίες, ανεβάζοντας τον συνολικό αριθμό των ατόμων που είχαν ανάγκη ιατρικής περίθαλψης σε 1.050.</p>
      <figure>
        <img src="https://s.kathimerini.gr/resources/toolip/img/2019/11/29/albania_earthquake_95579jpg-fd61e.jpg"/>
      </figure>
      <p>Από αυτούς οι 65 παραμένουν στο νοσοκομείο με σοβαρότερα τραύματα, ενώ ένα νεαρό κορίτσι βρίσκεται από χθες σε κώμα.</p>
      <p>Στις 13:00 τοπική ώρα, κηδεύτηκαν τα εννέα μέλη των δύο οικογενειών Γκρέκου και Σάρα, 3 και 6 μέλη, αντίστοιχα, παρουσία του πρωθυπουργού, συγγενών και εκατοντάδων συμπολιτών τους.</p>
      <figure>
        <img src="https://s.kathimerini.gr/resources/toolip/img/2019/11/29/2019-11-29t140002z_213994191_rc22ld9ybsf1_rtrmadp_5_albania-quake.jpg"/>
      </figure>
      <p>Οι εικόνες συγκλονίζουν, καθώς οι κηδείες διεξάγονται στους καταυλισμούς, εφόσον οι εκλιπόντες έχασαν τη ζωή τους στα ερείπια των σπιτιών τους. Έτσι από τα 22 άτομα που έχασαν τη ζωή τους από τον σεισμό στη Θουμάνα κηδεύτηκαν μέχρι τώρα οι 13.</p>
      <p>Χθες, κηδεύτηκαν τα τέσσερα μέλη της οικογένειας Ρέτσι μεταξύ των οποίων και η 24χρονη φίλη του γιου του πρωθυπουργού Έντι Ράμα.</p>
      <figure>
        <img src="https://s.kathimerini.gr/resources/toolip/img/2019/11/29/albania_earthquake_29994jpg-d665b.jpg"/>
      </figure>
      <p>Άλλες δύο πολυμελείς οικογένειες ξεκληρίστηκαν στο φονικό αυτό σεισμό. Συγκλονίζει η οικογένεια Λιάλια, στα προάστια του Δυρραχίου, που έχασε στα ερείπια του τετραώροφου σπιτιού της, 8 μέλη.</p>
      <p>
        <sup>Πηγή: ΑΠΕ-ΜΠΕ</sup>
      </p>
    </article>
  </body>
</html>