<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/swiat/news-prezydent-erdogan-do-macrona-sprawdz-czy-sam-nie-masz-smierc,nId,3361329"/>
    <meta property="og:site_name" content="fakty.interia.pl"/>
    <meta property="article:published_time" content="2019-11-29T14:38:20+00:00"/>
    <meta property="og:title" content="Prezydent Erdogan do Macrona: Sprawdź, czy sam nie masz &quot;śmierci mózgowej&quot;"/>
    <meta property="og:description" content="To już jest wojna na słowa. Prezydent Turcji Recep Tayyip Erdogan bardzo ostro odpowiedział Emmanuelowi Macronowi, który w niedawnym wywiadzie wywołał głośną dyskusję słowami o &quot;śmierci mózgowej&quot; NATO. &quot;Sprawdź, czy sam jej nie masz&quot; - powiedział Erdogan, zwracając się bezpośrednio do francuskiego prezydenta."/>
  </head>
  <body>
    <article>
      <h1>Prezydent Erdogan do Macrona: Sprawdź, czy sam nie masz "śmierci mózgowej"</h1>
      <address><time datetime="2019-11-29T14:38:20+00:00">29 Nov 2019, 14:38</time> by <a rel="author">INTERIA.PL</a></address>
      <p>
        <b>To już jest wojna na słowa. Prezydent Turcji Recep Tayyip Erdogan bardzo ostro odpowiedział Emmanuelowi Macronowi, który w niedawnym wywiadzie wywołał głośną dyskusję słowami o "śmierci mózgowej" NATO. "Sprawdź, czy sam jej nie masz" - powiedział Erdogan, zwracając się bezpośrednio do francuskiego prezydenta.</b>
      </p>
      <p>Słowa padły podczas wystąpienia w Stambule, na kilka dni przed kolejnym szczytem NATO, który rozpocznie się w najbliższy wtorek w Londynie.</p>
      <p>Przypomnijmy, że Macron wywołał burzę na początku listopada, gdy w wywiadzie dla brytyjskiego "The Economist" skrytykował to, co dzieje się obecnie z Sojuszem Północnoatlantyckim. Jego słowa wynikały również ze skomplikowanych relacji z amerykańskim prezydentem Donaldem Trumpem.</p>
      <p>W tym tygodniu Macron bronił swojej wypowiedzi. Po czwartkowym spotkaniu z sekretarzem generalnym NATO Jensem Stoltenbergiem, stwierdził, że komentarz o "śmierci mózgowej" paktu był "potrzebnym sygnałem alarmowym".</p>
      <p>Stosunki między Francją a Turcją są od dawna bardzo napięte. Ostatnio pogorszyły się jeszcze bardziej po ataku armii tureckiej na Kurdów, na początku października. Chodzi o ofensywę w północno-wschodniej Syrii. Jej celem, jak twierdzą tureckie władze, jest wyrzucenie kurdyjskich bojowników z pasa przy granicy Turcji z Syrią i utworzenie tam "strefy bezpieczeństwa". Ankara chce tam przesiedlić syryjskich uchodźców przebywających w Turcji, z kolei Kurdowie nazywają tę operacją czystką etniczną.</p>
    </article>
  </body>
</html>