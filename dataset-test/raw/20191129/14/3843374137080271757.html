<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/futbols/izlases/29112019-treimanis_pec_tiesata_pasaules_u17_kausa_"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-29T14:24:28+00:00"/>
    <meta property="og:title" content="Austrijas treneris pēc zaudējuma Rīgā: &quot;Nebijām pelnījuši uzvarēt&quot;(3)"/>
    <meta property="og:description" content="Latvijas futbola tiesnešu brigāde ar Andri Treimani, Haraldu Gudermani un Alekseju Spasjoņņikovu aizvadītajā mēnesī pārrakstīja vēsturi, kļūstot par pirmajiem mūsu valsts pārstāvjiem ar pienākumiem FIFA Pasaules kausa finālturnīros. Mūsu tiesneši strādāja FIFA U-17 Pasaules kausā un nopelnīja godu tiesāt arī finālmaču. Savus komentārus par jauno pieredzi Latvijas Futbola federācija sniedza Andris Treimanis."/>
  </head>
  <body>
    <article>
      <h1>Austrijas treneris pēc zaudējuma Rīgā: "Nebijām pelnījuši uzvarēt"(3)</h1>
      <address>
        <time datetime="2019-11-29T14:24:28+00:00">29 Nov 2019, 14:24</time>
      </address>
      <p>Latvijas futbola tiesnešu brigāde ar Andri Treimani, Haraldu Gudermani un Alekseju Spasjoņņikovu aizvadītajā mēnesī pārrakstīja vēsturi, kļūstot par pirmajiem mūsu valsts pārstāvjiem ar pienākumiem FIFA Pasaules kausa finālturnīros. Mūsu tiesneši strādāja FIFA U-17 Pasaules kausā un nopelnīja godu tiesāt arī finālmaču. Savus komentārus par jauno pieredzi Latvijas Futbola federācija sniedza Andris Treimanis.</p>
      <p>"Kopā ar asistentiem Haraldu un Alekseju devāmies uz savu pirmo FIFA turnīru ar domu, ka jāpierāda sevi, jāizdara maksimāli viss, kas no mums atkarīgs. Sevis pierādīšana nozīmē smagu un neatlaidīgu darbu. Tās ir gan treniņu nodarbības, kur uz spēles laukuma divas komandas veido spēles situācijas un ar VAR palīdzību tajās jāpieņem pareizi lēmumi, tās ir arī teorētiskās nodarbības – zināšanas spēles noteikumos un to interpretācijā, tāpat arī tā ir uzticēto spēļu tiesāšana - laba vadīšana un lēmumu pareiza pieņemšana," norādīja Andris Treimanis.</p>
      <p>"Pirmo reizi saskārāmies ar pielāgošanos citai laika joslai, karstiem laika apstākļiem, fiziskām slodzēm 1300 m augstumā, atrašanos turnīra režīmā 32 dienas un dažādām niansēm bagātu, citādāku futbola uztveri un mentalitāti. Kopumā mūsu komanda sevi parādīja pozitīvi visos aspektos, kas rezultējās pasaules kausa fināla spēles nozīmējuma saņemšanā. Ja kāds pirms turnīra būtu teicis, ka brauksim mājās ar fināla piemiņas medaļām kaklā, kuras pasniegs FIFA prezidents Infantīno kungs, kā arī pasaules futbola leģendas Ronaldu un Kafu, īsti nopietni to nebūtu uztvēruši.</p>
      <p>Turnīra gaitā pēc astotdaļfināla aizvadīšanas sapratām, ka varam pacīnīties par ko vairāk. Turpmāko nozīmējumu saņemšana bija lielā mērā atkarīga arī no komandām, kuras turpmāk tiksies turnīra gaitā, tāpēc mūsu izredzes uz finālu pieauga, kad pusfinālos uzvarēja Meksikas un Brazīlijas komandas, atstājot Nīderlandi un Franciju cīņai par 3. vietu.</p>
      <p>Fināls jebkurā turnīrā nozīmē ne tikai lielu godu, bet arī atbildību. Finālam gatavojāmies kā parasti – komandu video analīze, pirmspēles treniņš, labs miegs, atbilstošas pārtikas izvēle, tiesnešu komandas pirmsspēles instruktāža, un spēle jau klāt. Satraukums – ne lielāks vai mazāks kā pirms citām nozīmīgām spēlēm, ar pirmo svilpi tas pazūd. Brazīlijas komandu dedzīgi atbalstīja savu fanu piepildītais stadions. Rezultāts 0:1 Meksikas labā. Otrā puslaika vidus, un pirmo reizi oficiālā spēlē man tiek rekomendēts no VAR puses doties pie monitora izvērtēt iespējamu pārkāpumu soda laukumā. Video atkārtojumos redzu skaidru kontaktu kājās, kaut spēles laikā situāciju redzēju un novērtēju citādāk. Dažas minūtes līdz spēles beigām Brazīlija gūst savus otros vārtus un jau pēc dažām minūtēm svin, paceļ Pasaules kausu sev virs galvas.</p>
      <p>Ģērbtuve, viesnīca, apsveikumi, nerimstošas emocijas un, protams, adrenalīna pārņemti, aizmigt nevaram. Nākamais rīts un jau 30 stundu ceļš atpakaļ uz Latviju. Labi padarīta darba sajūta, kas pēc dažām dienām jau jāatstāj aiz muguras un jāsāk gatavoties nākamajām spēlēm šeit Eiropā. Daudz darāmā vēl priekšā!" apgalvoja Treimanis.</p>
      <p>Ceturtdien šī pati tiesnešu brigāde kārtējo reizi strādāja UEFA Eiropas līgas grupu stadijā, apkalpojot maču "Trabzonsport" - "Getafe".</p>
      <p>Izmantotie resursi:<br/><a href="https://lff.lv/zinas/12342/a-treimanis-pec-finala-adrenalina-parnemti-nevarejam-aizmigt/">https://lff.lv/zinas/12342/a-treima...</a></p>
    </article>
  </body>
</html>