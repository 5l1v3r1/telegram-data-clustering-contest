<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/sicaklik10-derece-dusecek-216739h.htm"/>
    <meta property="og:site_name" content="OLAY"/>
    <meta property="article:published_time" content="2019-11-29T14:10:20+00:00"/>
    <meta property="og:title" content="Sıcaklık 10 derece düşecek"/>
    <meta property="og:description" content="Yağmurlu ve rüzgarlı havanın etkisinde olan Bursa'da yarın sıcaklık 10 derece birden düşecek. Sıcaklığın 9 dereceye ineceğini bildiren meteoroloji, fırtına uyarısı da yaptı."/>
  </head>
  <body>
    <article>
      <h1>Sıcaklık 10 derece düşecek</h1>
      <h2>Yağmurlu ve rüzgarlı havanın etkisinde olan Bursa'da yarın sıcaklık 10 derece birden düşecek. Sıcaklığın 9 dereceye ineceğini bildiren meteoroloji, fırtına uyarısı da yaptı.</h2>
      <address>
        <time datetime="2019-11-29T14:10:20+00:00">29 Nov 2019, 14:10</time>
      </address>
      <p>Meteoroloji verilerine göre, bugün 19 derece hissedilecek olan sıcaklık yarın 9 derece olacak. Pazartesi 12 ve salı 13 dereceye çıkacak sıcaklık, çarşamba günü tekrar 9 dereceye inecek. Bugün ve yarın beklenen yağmur ise, pazartesi ve salı günleri yerini güneşe bırakacak. Çarşamba günü geri gelecek olan yağmurun hafta boyu aralıklarla etkili olması bekleniyor.</p>
      <p>
        <b>DÜN TELEFERİK DURDU,DENİZ ULAŞIMI İPTAL...</b>
      </p>
      <p>Kurak geçen sonbahar mevsiminin ardından 3 gündür yağmur yağan Bursa'da dün rüzgarlı hava etkili oldu. Deniz ulaşımında aksamalar yaşanırken, BODU'nun 10 ve İDO'nun 5 seferi iptal edildi. Uludağ'a ulaşımı sağlayan teleferik seferleri de hava muhalefeti nedeniyle durduruldu. Saatte bin 500 yolcusunu 140 kabinle zirveye ulaştıran Bursa Teleferik A.Ş.'den yapılan açıklamada, tesisin şiddetli rüzgar nedeniyle gün boyu kapatıldığı ifada edildi.</p>
      <p>
        <b>VALİLİKTEN FIRTINA UYARISI...</b>
      </p>
      <p>Bursa Valiliği ise, dün yaptığı yazılı açıklamada, fırtına uyarısında bulundu. Eskişehir Bölge Tahmin ve Erken Uyarı Merkezi'nce yapılan son değerlendirmeleri paylaşan valilik, açıklamada şunları kaydetti: ‘‘Kuvvetli yağışla birlikte rüzgârın da güney ve güneybatı (lodos) yönlerden kuvvetli ve yer yer kısa süreli fırtına şeklinde eseceği tahmin ediliyor. Ulaşımda aksamalar, su baskını, yıldırım, dolu ve sel gibi olumsuzluklara karşı dikkatli ve tedbirli olunması gerekir.''</p>
    </article>
  </body>
</html>