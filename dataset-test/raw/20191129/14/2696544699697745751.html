<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191129_myforest_erdosites_facsemete_klimavaltozas"/>
    <meta property="og:site_name" content="HVG.hu"/>
    <meta property="article:published_time" content="2019-11-29T14:39:00+00:00"/>
    <meta property="og:title" content="Már egy kávé árával is beszállhat a Föld megmentésébe"/>
    <meta property="og:description" content="A Netpincéren leadható rendelések közt facsemete is választható. Ha valaki kifizeti, elültetik."/>
  </head>
  <body>
    <article>
      <h1>Már egy kávé árával is beszállhat a Föld megmentésébe</h1>
      <address><time datetime="2019-11-29T14:39:00+00:00">29 Nov 2019, 14:39</time> by <a rel="author">hvg.hu</a></address>
      <p>
        <b>A Netpincéren leadható rendelések közt facsemete is választható. Ha valaki kifizeti, elültetik.</b>
      </p>
      <p>Új szolgáltatásként immár facsemete is rendelhető a magyar Netpincér oldaláról. A <i><a href="https://forbes.hu/uzlet/faultetest-is-lehet-rendelni-a-netpinceren-egy-desszert-araert/">Forbes</a></i> cikke szerint a kifizetett összeget a cég levonás nélkül továbbítja a MyForest nevű alapítványnak. (A Netpincéren Közösségi Erdőkért Alapítványként lehet megtalálni őket.)</p>
      <p>A facsemeték változatos áron kaphatók, a legolcsóbb, egy darab 510 forintba kerül. De választható három, öt, illetve tíz darabos kiszerelés is – értelemszerűen utóbbi a legdrágább, azért 5100 forintot kell fizetni. A kiválasztott fákat az alapítvány elülteti.</p>
      <figure>
        <img src="https://img3.hvg.hu/image.aspx?id=62e631a4-81c0-4aef-9298-3a899d1ec629&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© hvg.hu</cite>
        </figcaption>
      </figure>
      <p>A <i>Forbes</i> azt írja, az akció célja a Földön található erdők számának megduplázása. A befolyt adományokból közösségi erdőket telepítenek Magyarországon. A következő nagy projekt 2020 tavaszán esedékes, akkor 20 ezer facsemetét terveznek elültetni a Nógrád megyei Csécse melletti 2 hektáros területen. A legújabb számítások szerint fejenként 200 fát kell elültetni ahhoz, hogy a környezetnek jót tegyünk vele.</p>
      <p>A megvásárolt facsemetéket tíz évig gondozzák, ezután a természetre bízzák a sorsukat. Az alapítvány földtulajdonosok támogatására is számít, akik felajánlják saját földterületüket erdősítésre. A tulajdonos ezzel vállalja, hogy húsz évre haszonbérletbe adja a földjét, melyet az alapítvány bérel ki – írta a lap.</p>
      <blockquote><a href="https://hvgkonyvek.hu/konyv/visszafordithato">Paul Hawken: Visszafordítható<br/></a>A klímaváltozás kapcsán megjelenő riasztó hírekkel szembesülve nehéz átlátni, hogy mit tehetünk a válság elhárításáért a kormányok, települések, vállalatok és az egyének szintjén. A Visszafordítható segít minket az eligazodásban: a Project Drawdown keretében elismert kutatók, tettre kész szakemberek, elkötelezett politikusok a világ minden tájáról egy tudományosan alátámasztott, gazdaságilag rentábilis, előremutató javaslatcsomagot készítettek a klímakatasztrófa megállítására.</blockquote>
      <related>
        <a href="https://hvg.hu/tudomany/20191031_teamtrees_faultetes_youtube_sztarok_mrbeast"/>
        <a href="https://hvg.hu/tudomany/20191009_google_faultetes"/>
      </related>
    </article>
  </body>
</html>