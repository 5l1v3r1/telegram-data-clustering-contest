<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_lyashku-i-novinskomu-vse-probachili-spravi-pro-nezakonne-zbagachennya-ne-vidnovlyat/940617"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T14:32:00+00:00"/>
    <meta property="og:title" content="Ляшку і Новинському все пробачили. Справи про незаконне збагачення не відновлять"/>
    <meta property="og:description" content="Кримінальні провадження за незаконне збагачення щодо топ-посадовців, закриті за попередньої влади, не можуть бути відновленими. Про це сказав голова Центру протидії корупції Віталій Шабунін в ефірі &quot;Українське радіо&quot; В Україні набув чинності закон про кримінальну відповідальність за ..."/>
  </head>
  <body>
    <article>
      <h1>Ляшку і Новинському все пробачили. Справи про незаконне збагачення не відновлять</h1>
      <address><time datetime="2019-11-29T14:32:00+00:00">29 Nov 2019, 14:32</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940617_w_300.jpg?v=1"/>
        <figcaption>Справи закрили ще у березні. Фото: censor.net</figcaption>
      </figure>
      <p>Кримінальні провадження за незаконне збагачення щодо топ-посадовців, закриті за попередньої влади, не можуть бути відновленими.</p>
      <p>Про це сказав голова Центру протидії корупції <b>Віталій Шабунін</b> в ефірі <a href="http://ukr.radio/">"Українське радіо"</a></p>
      <p>В Україні набув чинності закон про кримінальну відповідальність за незаконне збагачення. Передбачається позбавлення волі на 5-10 років з позбавленням права займатися певною діяльністю до 3 років у разі набуття особою активів, вартість яких більш ніж на 6 млн 243 тис. грн перевищує законні доходи.</p>
      <p>Колишні кримінальні провадження щодо посадовців не можна відновити, каже активіст-антикорупціонер.</p>
      <p>"Усім усе пробачено. Взагалі кримінальні покарання не застосовуються назад. Таке фундаментальне правило Кримінального процесу.</p>
      <p>Було приблизно 70 проваджень по топ-посадовцях (майно на кілька мільярдів), які закриті й не можуть бути відновлені. Коли Зеленський подав законопроект у парламент, вони спробували цю історію відкорегувати. Він пропонував, щоб цивільна конфіскація могла бути застосована до майна три роки назад. Тобто цією процедурою можна було позабирати хоча б майно.</p>
      <p>Але парламентарії вирішили себе перестрахувати й цю норму прибрали. Тому й цивільна конфіскація, й незаконне збагачення як кримінальний злочин діятиме від 28 листопада. Тобто з цієї дати майно, яке набуте і яке не відповідає статкам, може бути предметом злочину", — пояснив Шабунін.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_stattya-za-nezakonne-zbagachennya-yurist-dav-ocinku/936316"/>
      </related>
      <p>"Новий закон — це дві частини. Перше — цивільна конфіскація. Інша — кримінальне покарання за незаконне збагачення. Сама назва статті "кримінальне покарання за незаконне збагачення" вже давно є в Кримінальному кодексі.</p>
      <p>Проблема в тому, що до 2014 року вона була так виписана, що нею неможливо було скористатися. У 2014 році парламент поміняв під тиском МВФ, медіа та громадських організацій цю статтю і вона почала працювати. А потім КСУ грохнув цю статтю. Зараз її знову відновили", — сказав активіст.</p>
      <blockquote>У березні Спеціалізована антикорупційна прокуратура закрила 65 кримінальних проваджень, відкритих за статтею про незаконне збагачення. У них ішлося про зловживання на 1,3 млрд грн, а також $1,1 млн та 0,5 млн євро. Серед фігурантів — мер Одеси Геннадій Труханов, екс-голова Державної фіскальної служби Мирослав Продан, народні депутати Ігор Мосійчук і Вадим Новинський, керівник Радикальної партії Олег Ляшко.<br/>26 лютого Конституційний суд визнав неконституційною статтю Кримінального кодексу, що передбачає притягнення до відповідальності за незаконне збагачення.<br/>31 жовтня Верхова Рада <a href="https://gazeta.ua/articles/politics/_rada-povernula-kriminalnu-vidpovidalnist-za-nezakonne-zbagachennya/935941">повернула у Кримінальний кодекс статтю</a>, яка передбачає покарання за незаконне збагачення.</blockquote>
    </article>
  </body>
</html>