<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/11/29/2724568/okrazhniyat-sad-v-plovdiv-ostavi-v-aresta-yordan-takov-obvinen-v-dvoyno-ubiystvo.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-11-29T14:44:00+00:00"/>
    <meta property="og:title" content="Окръжният съд в Пловдив остави в ареста Йордан Таков, обвинен в двойно убийство"/>
    <meta property="og:description" content="Пловдив. Окръжният съд в Пловдив остави в ареста Йордан Таков, обвинен в двойно убийство, предаде репортер на Радио „Фокус“ – Пловдив. Съдът прецени, че е налице реална опасност той да извърши и друго престъпление. Решението на съда не е окончателно, то може а бъде обжалвано пред Апелативния съд. Следващото дело е насрочено за 5 декември, четвъртък, от 10.00 часа. „Съжалявам"/>
  </head>
  <body>
    <article>
      <h1>Окръжният съд в Пловдив остави в ареста Йордан Таков, обвинен в двойно убийство</h1>
      <address><time datetime="2019-11-29T14:44:00+00:00">29 Nov 2019, 14:44</time> by <a rel="author">Агенция "Фокус"</a></address>
      <p><b><i>Пловдив.</i></b> Окръжният съд в Пловдив остави в ареста Йордан Таков, обвинен в двойно убийство, предаде репортер на <b>Радио „Фокус“ – Пловдив</b>. Съдът прецени, че е налице реална опасност той да извърши и друго престъпление. Решението на съда не е окончателно, то може а бъде обжалвано пред Апелативния съд. Следващото дело е насрочено за 5 декември от 10.00 часа.<br/><br/>„Съжалявам за това, което се случи. Беше страшно. Ако не беше Господ, сега нямаше да ме има“, каза 45-годишният мъж пред съдията и помоли за по-лека мярка – ако може да се прибере вкъщи, тъй като познавал добре тези хора и имало опасност за семейството му. <br/>Неговият адвокат Стефан Левашки поиска от съда „домашен арест“ и изтъкна, е най-вероятно на по-късен етап обвинението ще бъде преквалифицирано, тъй като подзащитният му е действал е състояние на неизбежна отбрана. В тази посока имало доказателства.<br/><br/>Според Левашки спорът между 45-годишния мъж и убитите не е бил финансов, a става дума за дребни дразги. Според обясненията на Таков преди 10 дни те пак са се карали за „някакви 600 - 700 лева“. По думите му пред неговия адвокат синът страдал от биполярно разстройство, като състоянието му се променяло. В този ден той бил в състояние на свръхвъзбуда.<br/><br/>Прокуратурата обаче твърди от събраните доказателства до момента и направления оглед, че няма данни за преквалифициране на обвинението. Тезата за самозащита засега не се доказва.<br/><br/>Цветана ТОНЧЕВА</p>
    </article>
  </body>
</html>