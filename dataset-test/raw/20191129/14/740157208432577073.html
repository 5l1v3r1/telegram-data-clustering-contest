<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/pko-rotunda-w-warszawie-ponownie-otwarta,136163.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T14:09:00+00:00"/>
    <meta property="og:title" content="PKO Rotunda w Warszawie ponownie otwarta"/>
    <meta property="og:description" content="PKO Bank Polski otwiera w centrum Warszawy nową, trzykondygnacyjną PKO Rotundę. Obsługa klientów w najbardziej rozpoznawalnym oddziale banku w Polsce rozpocznie się w poniedziałek. Stalowa konstrukcja waży ponad 500 ton, a w budynku jest prawie 17 tys. roślin."/>
  </head>
  <body>
    <article>
      <h1>PKO Rotunda w Warszawie ponownie otwarta</h1>
      <address><time datetime="2019-11-29T14:09:00+00:00">29 Nov 2019, 14:09</time> by <a rel="author">PAP/KM  </a></address>
      <h4>PKO Bank Polski otwiera w centrum Warszawy nową, trzykondygnacyjną PKO Rotundę. Obsługa klientów w najbardziej rozpoznawalnym oddziale banku w Polsce rozpocznie się w poniedziałek. Stalowa konstrukcja waży ponad 500 ton, a w budynku jest prawie 17 tys. roślin.</h4>
      <hr/>
      <ul>
        <li>
          <b>Otwarcie nowej Rotundy wpisuje się w obchody 100-lecia istnienia banku.</b>
        </li>
        <li>
          <b>Rotunda była rewitalizowana przez ostatnie trzy lata, a na ostateczny efekt miały wpływ konsultacje społeczne, przeprowadzone wśród mieszkańców Warszawy.</b>
        </li>
        <li>
          <b>Wzięło w nich udział ponad 10 tys. osób, które zgłosiły 1500 pomysłów na funkcje społeczne budynku.</b>
        </li>
      </ul>
      <p>- Jestem dumny, że ponownie oddajemy mieszkańcom stolicy Rotundę, która nie tylko odzyskała swoją świetność, ale także zyskała zupełnie nową jakość. Zdajemy sobie sprawę, jak wiele osób jest emocjonalnie związanych z tym miejscem, co pokazały konsultacje społeczne, gdy przystępowaliśmy do rewitalizacji - powiedział prezes PKO Banku Polskiego Zbigniew Jagiełło.</p>
      <p>Wskazał, że w efekcie powstała wizja nowej PKO Rotundy, która jest nie tylko siedzibą banku, ale także wielofunkcyjną, otwartą dla wszystkich i przyjazną przestrzenią.</p>
      <p>Obsługa klientów będzie odbywała się na dwóch poziomach: 0 i -1, a najwyższa kondygnacja jest przeznaczona na przestrzeń publiczną, dostępną dla mieszkańców, gdzie mogą spotykać się i spędzać czas. W Strefie Spotkań, otwartej siedem dni w tygodniu, od poniedziałku do piątku w godzinach 8-21 i 10-21 w weekend, można skorzystać z oferty kawiarni, odpocząć albo popracować, wziąć udział w wydarzeniach, które mogą być tam organizowane. Bank chce udostępniać tę przestrzeń organizacjom wspierającym rozwój startupów w Polsce; zamierza też promować wydarzenia kulturalne czy prezentować najnowsze rozwiązania technologiczne z różnych dziedzin życia.</p>
      <p>Prace budowlane rozpoczęły się w styczniu 2017 roku. Generalnym Wykonawcą inwestycji została polska spółka NDI SA z Sopotu. We wrześniu 2017 roku wmurowano kamień węgielny, a w styczniu 2018 roku zakończono stan "0" inwestycji. Następnie trwały prace nad częścią naziemną.</p>
      <p>Projekt nawiązuje do pierwotnego projektu Jerzego Jakubowicza, zrealizowanego w 1966 r. Do budowy nowej PKO Rotundy, która ma 3000 m kw. powierzchni licząc wszystkie kondygnacje, użyto stalowej konstrukcji o wadze ponad 500 ton. Jej szkielet tworzą: 21-tonowy słup o wysokości ponad 13,5 m, 13 podziemnych słupów obwodowych o wysokości 3,5-4 m oraz 48 słupów naziemnych, których wysokość wynosi 11-13 m. Dach rotundy powstał z 1200 elementów. Zastosowano tzw. "podwójną fasadę", wykonaną ze szkła laminowanego, dzięki czemu uzyskano wyjątkowy efekt wizualny. Szyby mają od około 5 do 9 metrów wysokości, a średnia masa szkła fasadowego to prawie 100 kg/m2.</p>
      <p>Zrewitalizowany został również teren przed Rotundą. Dobudowano zewnętrzne patio w formie amfiteatru z żywymi fasadami z roślin, takich jak skrzyp zimowy, paprotka zwyczajna, turzyce, jałowce, trawy, trzmielina niska, sukulenty, które będą zielone przez cały rok. Fasady mają własny system nawadniania z wykorzystaniem deszczówki. W całej Rotundzie jest prawie 17 tysięcy roślin: 11,5 tysiąca posadzono na zewnątrz, a 5,5 tysiąca - wewnątrz budynku.</p>
      <p>Na zewnętrzne patio została przeniesiona tablica pamiątkowa upamiętniająca ofiary katastrofy sprzed 40 lat. W lutym 1979 r. doszło do wybuchu, który spowodował zniszczenie budynku. Była to największa katastrofa powojennej Warszawy, w wyniku której zginęło 49 osób, a 135 zostało rannych.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>