<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/kijiv-v-liderah-sered-mist-ukrajini-iz-diagnostuvannya-novih-vipadkiv-vil-643402.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T14:54:15+00:00"/>
    <meta property="og:title" content="Київ в лідерах серед міст України із діагностування нових випадків ВІЛ"/>
    <meta property="og:description" content="У столиці проживає понад 19 тис. людей з ВІЛ"/>
  </head>
  <body>
    <article>
      <h1>Київ в лідерах серед міст України із діагностування нових випадків ВІЛ</h1>
      <address>
        <time datetime="2019-11-29T14:54:15+00:00">29 Nov 2019, 14:54</time>
      </address>
      <h4>У столиці проживає понад 19 тис. людей з ВІЛ</h4>
      <p>Сьогодні у Києві презентували кампанію «ВІЧ:НА:ВІЧ», яка мотивує українців пройти тестування на ВІЛ. За інформацію Департаменту охорони здоров’я Київської міської держадміністрації, Київ залишається серед лідерів із діагностування нових випадків ВІЛ-інфекції. За оціночними даними у столиці проживає 19 837 людей з ВІЛ, на диспансерному обліку перебуває 13 283 особи.</p>
      <p>Як відомо, із 2016 року Київ є учасником міжнародної програми Fast-Track Cities. Наразі у столиці створено всі умови для швидкого та точного визначення ВІЛ-статусу всіх охочих та для отримання зручного безкоштовного лікування. У кожному медичному закладі столиці як первинної, так і вторинної та спеціалізованої медичної допомоги є можливість пройти швидке та якісне тестування на ВІЛ за допомогою швидких тестів.</p>
      <p>У Департаменті охорони здоров’я наголошують, що недостатнє знання про важливість тестування на ВІЛ залишається основним бар’єром для охоплення допомогою всіх ВІЛ-позитивних киян. Кожен 4-й мешканець столиці, який живе з ВІЛ, не знає свій статус та, відповідно, не отримує медичної допомоги. У той час, як знати свій ВІЛ-статус – це свідоме ставлення до власного здоров’я та здоров’я близьких.</p>
      <p>У 2019 році одним із ключових напрямів діяльності у цьому питанні є максимальне наближення послуг із діагностики та лікування ВІЛ/СНІДу. Для цього організовано відповідну роботу на базі кабінетів інфекційних захворювань у кожному районі. Завдяки децентралізації надання медичної допомоги ВІЛ-інфікованим особам і наближення її до пацієнтів, за місцем проживання спостерігаються і отримують лікування у інфекціоністів консультативно-діагностичних центрів 1 899 хворих (16,7% від загальної кількості пацієнтів, які отримують АРТ). Протягом 2019 року з Київського міського центру СНІДу до КДЦ було переведено 547 осіб.</p>
      <p>За оцінкою Департаменту охорони здоров’я, результати проведеної роботи у 2019 році свідчать про певні успіхи в досягненні глобальних цілей 90-90-90. У поточному році майже на 11% зросла кількість людей, які живуть з ВІЛ-інфекцією і знають про свій статус. На сьогодні таких осіб нараховується 14 207 – це 71,6% від оціночної чисельності ЛЖВ. У 2018 році їх було 14 020 (61% від оціночної чисельності ЛЖВ). Також на 12% збільшилася кількість людей, які знають свій статус і отримують антиретровірусну терапію (із 68% до 80%). На сьогодні лікуванням охоплено 11 342 особи.</p>
      <p>У 90% хворих (10 207 осіб), які отримують антиретровірусну терапію, досягнуто зниження рівня вірусного навантаження до невизначеного рівня (досягнуто пригнічення вірусу), що свідчить про високу ефективність лікування і є успіхом в реалізації ініціативи Fast Track Cities.</p>
      <related>
        <a href="https://glavcom.ua/country/health/eksperimentalna-vakcina-proti-vil-pokazala-visoku-efektivnist-na-testuvanni-641678.html"/>
        <a href="https://glavcom.ua/news/pershiy-noviy-shtam-vil-viyavili-vpershe-za-mayzhe-20-rokiv-638254.html"/>
        <a href="https://glavcom.ua/news/pravozahisniki-proponuyut-dekriminalizuvati-vil-status-633596.html"/>
      </related>
    </article>
  </body>
</html>