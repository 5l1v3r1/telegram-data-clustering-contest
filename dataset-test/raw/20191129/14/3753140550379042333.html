<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/29/investory_quotukrbuduquot_obureni_bezdiyalnistyu_premyera_goncharuka_zmi"/>
    <meta property="og:site_name" content="espreso.tv"/>
    <meta property="article:published_time" content="2019-11-29T14:13:00+00:00"/>
    <meta property="og:title" content="Інвестори &quot;Укрбуду&quot; обурені бездіяльністю прем'єра Гончарука, - ЗМІ"/>
    <meta property="og:description" content="Представники сорока тисяч інвесторів, які вклали кошти в більш ніж 13 тис. квартир в новобудовах столичної корпорації &quot;Укрбуд&quot;, б'ють на сполох, повідомляє &quot;24 канал&quot;"/>
  </head>
  <body>
    <article>
      <h1>Інвестори "Укрбуду" обурені бездіяльністю прем'єра Гончарука, - ЗМІ</h1>
      <address>
        <time datetime="2019-11-29T14:13:00+00:00">29 Nov 2019, 14:13</time>
      </address>
      <p>Представники сорока тисяч інвесторів, які вклали кошти в більш ніж 13 тис. квартир в новобудовах столичної корпорації "Укрбуд", б'ють на сполох, повідомляє "24 канал"</p>
      <p>Зареєстрована на сайті Президента <a href="https://petition.president.gov.ua/petition/79278?fbclid=IwAR0bk5PTT4tEdqjKMv9PVv84XMYtbFIEOBYYrTFPlWYi9znhX1tFsvzFVMU">петиція</a> звертає увагу на те, що "...критична ситуація ... спостерігається на будівельних майданчиках протягом останніх 4-х місяців, починаючи з липня-2019 (призупинення будівництва і перенесення термінів введення в експлуатацію об'єктів на рік і більше)" у зв'язку з "неспроможністю забудовника виконувати взяті на себе зобов'язання".</p>
      <p>Інвестори закликають Кабінет міністрів України негайно включитися у вирішення масштабної соціально-вибухової ситуації, очоливши спеціальну погоджувальну комісію за участю всіх зацікавлених осіб.</p>
      <p>Саме Кабмін має всі необхідні для цього інструментарії: Міністерство розвитку громад і територій, Міністерство інфраструктури, Державну архітектурно-будівельну інспекцію, галузеві НДІ, - звертається увага в статті.</p>
      <p>Як стало відомо раніше, корпорація "Укрбуд" <a href="https://www.obozrevatel.com/ukr/economics/economy/kinets-ukrbudu-kompaniyu-zvinuvatili-v-masshtabnij-koruptsii-a-pokuptsi-pid-zagrozoyu.htm">зіткнулася</a> з серйозними проблемами у зв'язку з претензіями з боку правоохоронних органів до екс-депутату ВР України Максима Микитася, який володіє девелоперськими підрозділами компанії.</p>
      <p>За даними Мінінфраструктури, станом на жовтень 2019 року, проблемними в Україні вважаються близько 150 об'єктів незавершеного будівництва, з більш ніж 200 тисяч сімей, які інвестували в житло, але не отримали його.</p>
      <p>Раніше ЗМІ <a href="https://glavcom.ua/kyiv/publications/drama-ukrbuda-chi-vidiyde-golovniy-stolichniy-zabudovnik-rosiyanam-642790.html">повідомляли</a>, що найбільш вірогідним покупцем активів "Укрбуду", які нещодавно продав підозрюваний у махінаціях Максим Микитась, є глава ресторанної компанії FM-груп (мережа Tarantino family, що включає ресторани в Москві і Києві) Дмитро Федотенков.</p>
      <p>Журналісти зазначають, що в Росії у Федотенкова є налагоджені зв'язки і особи, які зацікавлені в таких активах. "Укрбуд" - це не тільки новобудови в столиці. Корпорація також веде роботи, пов'язані з військовими і небезпечними об'єктами. Наприклад, компанія з орбіти "Укрбуду" - "Укрбудмонтаж" - має до кінця 2023 року демонтувати нестабільні конструкції об'єкта "Укриття", які розташовані над блоком №4 Чорнобильської АЕС. Або займається будівництвом сховищ на військових складах в Ічні Чернігівської області та селі Цвітоха в Хмельницькій області", - пише видання.</p>
      <p> </p>
    </article>
  </body>
</html>