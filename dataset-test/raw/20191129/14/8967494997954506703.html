<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/wielrennen/sofie-de-vuyst-vraagt-analyse-van-b-staal-aan-we-gaan-er-alles-doen-om-haar-onschuld-te-bewijzen~a574f441/"/>
    <meta property="og:site_name" content="HLN"/>
    <meta property="article:published_time" content="2019-11-29T14:19:01+00:00"/>
    <meta property="og:title" content="Sofie De Vuyst vraagt analyse van B-staal aan: “We gaan er alles doen om haar onschuld te bewijzen”"/>
    <meta property="og:description" content="Op 18 september testte de 32-jarige wielrenster Sofie De Vuyst, tijdens een controle buiten competitie, positief op het gebruik van exogene steroïden. Zij wil haar onschuld zo snel mogelijk bewijze..."/>
  </head>
  <body>
    <article>
      <h1>Sofie De Vuyst vraagt analyse van B-staal aan: “We gaan er alles doen om haar onschuld te bewijzen”</h1>
      <address><time datetime="2019-11-29T14:19:01+00:00">29 Nov 2019, 14:19</time> by <a rel="author">XC</a></address>
      <p>
        <b>Op 18 september testte de 32-jarige wielrenster Sofie De Vuyst, tijdens een controle buiten competitie, positief op het gebruik van exogene steroïden. Zij wil haar onschuld zo snel mogelijk bewijzen en vraagt daarom een (dure) expertise van het B-staal aan.</b>
      </p>
      <p>De winnares van onder andere de Brabantse Pijl is een fervente tegenstandster van dopinggebruik en zit door die affaire in zak en as. De Vuyst, intussen door haar team Parkhotel-Valkenburg op non-actief gezet, maakt (in principe) op 1 januari 2020 de overstap naar Mitchelton-Scott.</p>
      <p>"We hebben de beslissing genomen om het B-staal te laten controleren", bevestigt haar partner en oud-wielrenner Bart De Clercq. "Wij verwachten daar zelf niet veel van. De kans dat er iets anders uit de bus komt is klein, maar we willen alle middelen aanwenden om de onschuld van Sofie te bewijzen.”</p>
      <p>“Wij zitten immers boordevol vragen. Hoe is zij tot die positieve dopingtest gekomen? Lagen besmette voedingssupplementen aan de basis? Wij deden er alles aan om steeds met betrouwbare producten te werken. Hoe komt het dat we in deze benarde situatie zijn terechtgekomen? We gaan er alles aan doen om haar onschuld te bewijzen. Wij proberen in alle stilte, hoe moeilijk dat ook is, het hele kluwen te ontwarren."</p>
      <p>"Sofie voelt zich superslecht en we proberen zoveel mogelijk uit de spotlichten te blijven", gaat De Clercq verder. "Wanneer we het resultaat zullen kennen van het B-staal, weten we niet. Feit is ook dat we met al deze zaken, gelukkig maar, geen enkele ervaring hebben. Graag weten we zo snel mogelijk waardoor die dopingtest positief was. Onze zoektocht naar het onbekende gaat verder."</p>
      <figure>
        <img src="https://images2.persgroep.net/rcs/JWrTaKBHiDUqAfIsFjsTLZvDoRA/diocontent/157359982/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© BELGA</cite>
        </figcaption>
      </figure>
    </article>
  </body>
</html>