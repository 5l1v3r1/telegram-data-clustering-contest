<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443028/BIA-podnela-dve-prijave-za-spijunazu-u-korist-Hrvatske"/>
    <meta property="og:site_name" content="Politika Online"/>
    <meta property="article:published_time" content="2019-11-29T14:51:00+00:00"/>
    <meta property="og:title" content="БИА поднела две пријаве за шпијунажу у корист Хрватске"/>
    <meta property="og:description" content="Безбедносно-информативна агенција (БИА) саопштила је да је Вишем јавном тужилаштву у Сремској Митровици поднела кривичну пријаву против бившег припадника МУП-а Србије Дражена Летића и држављанина Хрватске Николе Кајкића, председника Националног синдиката полиције те земље и бившег шефа хрватског Истражног тима за ратне злочине, због шпијунаже. БИА је навела да је прикупила податке који указују да се Дражен Летић „свесно, тајно и организовано, уз материјалну надокнаду, по налозима припадника хрватских безбедносних и политичких структура, те лица која се налазе у прикривеној служби Сигурносно-обавештајне агенције Хрватске, на територији Србије ангажује на прикупљању информација које имају обавештајни карактер"/>
  </head>
  <body>
    <article>
      <h1>БИА поднела две пријаве за шпијунажу у корист Хрватске</h1>
      <h2>Бивши припадник МУП-а Србије Дражен Летић и бивши хрватски полицајац Никола Кајкић осумњичени да су прикупљали податке како би дискредитовали напоре Србије у процесуирању ратних злочина. - Летић ухапшен још у јулу због шверца кокаина, Кајкић недоступан овдашњем правосуђу</h2>
      <address>
        <time datetime="2019-11-29T14:51:00+00:00">29 Nov 2019, 14:51</time>
      </address>
      <p>Безбедносно-информативна агенција (БИА) саопштила је да је Вишем јавном тужилаштву у Сремској Митровици поднела кривичну пријаву против бившег припадника МУП-а Србије Дражена Летића и држављанина Хрватске Николе Кајкића, председника Националног синдиката полиције те земље и бившег шефа хрватског Истражног тима за ратне злочине, због шпијунаже.</p>
      <p>БИА је навела да је прикупила податке који указују да се Дражен Летић „свесно, тајно и организовано, уз материјалну надокнаду, по налозима припадника хрватских безбедносних и политичких структура, те лица која се налазе у прикривеној служби Сигурносно-обавештајне агенције Хрватске, на територији Србије ангажује на прикупљању информација које имају обавештајни карактер, преношењу истих наведеним страним обавештајним чиниоцима, те предузимању других активности којима помаже рад хрватских обавештајних структура, а које су усмерене на угрожавање националне безбедности Србије и њених међународно-политичких и економских интереса”.</p>
      <p>„Летић је део сарадничке мреже, сачињене од више држављана Србије, коју је, током претходних година оформио и користио инспектор у Одељењу за тероризам и екстремно насиље у Полицијској управи Вуковарско-сремској и председник Националног синдиката полиције Хрватске Никола Кајкић, за прикупљање обавештајних информација, за врбовање лица са ових простора за сарадњу са хрватским правосуђем, као и за долажење до документације која би била злоупотребљена у спољнополитичке сврхе, у циљу дискредитације Србије”, стоји у саопштењу.</p>
      <p>Наводи се да је Кајкић својевремено, „у периоду најинтензивнијег коришћења Летића у обавештајне сврхе”, обављао и функцију шефа „Истражног тима за ратне злочине”, који су заједнички формирали МУП Хрватске, Државно одвјетништво Хрватске и Сигурносно-обавештајна агенција, „ради поновног покретања истражних радњи у вези са ратним злочинима, почињеним против лица хрватског порекла током грађанског рата у Хрватској, а нарочито у случајевима који су већ окончани правоснажним пресудама Посебног одељења за ратне злочине Окружног суда у Београду”.</p>
      <p>„Агенција је установила да је Никола Кајкић, своје ангажовање на територији Србије спроводио илегално, реализујући тајне, конспиративне и обавештајне активности, мимо постојећих процедура и званичних канала комуникације и сарадње, који постоје између полицијских и правосудних структура две земље, у вези са истрагама и процесуирањем окривљених у случајевима почињених дела ратног злочина у периоду грађанског рата у Хрватској”, пише у саопштењу.</p>
      <p>Додаје се да је Кајкић „реализовао наведено по налогу хрватске обавештајне службе и десничарских политичких структура у Хрватској, са крајњим циљем да се пред међународним инстанцама доведе у питање способност правосудних институција Србије да поступају у складу са законом, да се укаже на наводни политички утицај на поменуте одлуке суда, те да се угрозе безбедност, политички положај и економска стабилност Србије”.</p>
      <p>БИА је подсетила да је Летић 13. јула ухапшен у полицијској акцији Србије, Хрватске, Чешке и Швајцарске као припадник међународне организоване криминалне групе предвођене америчким држављанином Мајклом Доковићем, чије је право име како се наводи, Иљмија Фрључкић, приликом покушаја кријумчарења 600 килограма кокаина вредног око 18 милиона евра из Уругваја у Швајцарску док је Кајкић тренутно недоступан истражним органима Србије и налази се ван њених граница, преноси Бета.</p>
    </article>
  </body>
</html>