<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/benessere/salute/sintomi-test-terapia-celiachia.html"/>
    <meta property="og:site_name" content="Today"/>
    <meta property="article:published_time" content="2019-11-29T14:59:00+00:00"/>
    <meta property="og:title" content="Tutti i sintomi e i test necessari per scoprire se soffri di celiachia"/>
    <meta property="og:description" content="La celiachia è una malattia autoimmune causata dal consumo di alcuni cereali: scopri quali sono i sintomi e gli esami medici da eseguire per capire se soffri di celiachia"/>
  </head>
  <body>
    <article>
      <h1>Tutti i sintomi e i test necessari per scoprire se soffri di celiachia</h1>
      <h2>La celiachia è una malattia autoimmune causata dal consumo di alcuni cereali: scopri quali sono i sintomi e gli esami medici da eseguire per capire se soffri di celiachia</h2>
      <address><time datetime="2019-11-29T14:59:00+00:00">29 Nov 2019, 14:59</time> by <a rel="author" href="http://www.today.it/author/profile/martina-raimo/42143830817327/" target="_blank">Martina Raimo</a></address>
      <figure>
        <video src="http://citynews-today.video.stgy.ovh/~media/mp4-hd/61453455137868/bf06-sexy-cyber-monday-ok-2.mp4"/>
      </figure>
      <p>La <b>celiachia</b> è una malattia autoimmune che comporta l’infiammazione cronica dell’intestino tenue, scatenata dal consumo di alimenti contenenti <b>glutine</b> in soggetti geneticamente predisposti. Nei soggetti celiaci, infatti, il <b>glutine</b> (una proteina presente in alcune varietà di cereali quali frumento, segale, orzo e farro) attiva il sistema immunitario che attacca erroneamente il tessuto sano della parete intestinale, provocando danni e infiammazioni.<br/>La <b>celiachia</b> colpisce circa l’1% di tutta la popolazione mondiale, è più frequente tra le donne (ben 2 casi su 3 riguardano il sesso femminile) e può svilupparsi a qualsiasi età. Inoltre, la componente genetica gioca un ruolo importante: i parenti di primo grado di individui affetti da <b>celiachia</b> hanno infatti una probabilità del 15/20% in più, rispetto alla popolazione generale, di sviluppare questa malattia.</p>
      <h3>Sintomi</h3>
      <p>A differenza delle <b><a href="http://www.today.it/benessere/salute/allergia-al-nichel.html">allergie</a></b> al grano, chi soffre di <b>celiachia</b> non ha problemi indotti dal contatto epidermico con il <b>glutine</b>, ma esclusivamente dalla sua ingestione. La <b>celiachia</b> è caratterizzata da un quadro clinico estremamente variabile, con <b>sintomi</b> prettamente gastrointestinali, ma che possono essere anche di natura extra-intestinale. I <b>sintomi</b> più frequenti sono:</p>
      <ul>
        <li>diarrea</li>
        <li>gonfiore addominale</li>
        <li>dolori addominali</li>
        <li>nausea</li>
        <li>vomito</li>
      </ul>
      <p>Invece, tra i <b>sintomi</b> extra-intestinali possiamo trovare:</p>
      <ul>
        <li>perdita di peso e di energia, in conseguenza al malassorbimento intestinale</li>
        <li>perdita dell’appetito</li>
        <li>carenza di ferro con anemia</li>
        <li>osteoporosi</li>
        <li>carenza di vitamine e/o di minerali</li>
        <li>crescita lenta nei bambini</li>
      </ul>
      <h3>I test per la diagnosi della celiachia</h3>
      <p>In presenza dei <b><a href="http://www.today.it/benessere/salute/sintomi-rimedi-esercizi-cervicale.html">sintomi</a></b> sopra elencati, si può ricorrere a <b>test specifici</b>, in grado di diagnosticare con sicurezza la celiachia. La <b>celiachia</b> non trattata, infatti, può portare a complicanze anche drammatiche, come il linfoma intestinale.</p>
      <ul>
        <li>Un <b>test</b> di primo livello per la diagnosi è rappresentato dalle <b>analisi del sangue</b>, con le quali si individua la presenza e la quantità di alcuni anticorpi. I risultati degli <b>esami</b> vengono utilizzati per determinare se vi sia o meno la necessità di ricorrere alla gastroscopia con biopsia.</li>
        <li>La <b>gastroscopia con biopsia</b> è un <b>esame</b> necessario per confermare la diagnosi di <b>celiachia</b> in età adulta (ma non sempre necessario in età pediatrica): questo <b>esame</b> prevede l’analisi al microscopio di un piccolo frammento di mucosa intestinale per verificare se vi sono alterazioni del tessuto tipiche della <b>celiachia</b>.</li>
        <li>Infine, è possibile effettuare un <b>test</b> genetico in cui, tramite prelievo di sangue, si determina la presenza di uno o entrambi i geni HLA-DQ2 e DQ8 (gli aplotipi di predisposizione per la <b>celiachia</b>), la cui presenza però indica soltanto che quel soggetto è predisposto allo sviluppo della <b>celiachia</b>. La diagnosi, infatti viene effettuata valutando il quadro clinico, gli altri dati di laboratorio e l’<b>esame</b> istologico del frammento di mucosa intestinale. Questo <b>test</b> è quindi importante solo per escludere la <b>celiachia</b>: il mancato riscontro degli aplotipi HLA-DQ2 e/o DQ8, infatti, determina una fortissima improbabilità (circa al 95%) che quell’individuo svilupperà questa malattia.</li>
      </ul>
      <p>È importante tenere a mente che, per non rischiare di ottenere risultati falsati, tutti gli esami per la diagnosi di <b>celiachia</b> vanno effettuati senza aver prima eliminato il <b><a href="http://www.today.it/benessere/alimentazione/alimenti-senza-glutine.html">glutine</a></b>; per coloro che hanno già cominciato una dieta priva di <b>glutine</b>, potrebbe essere necessario eseguire una nuova serie di <b>esami</b> dopo aver consumato alcuni alimenti con <b>glutine</b> in un pasto al giorno per 2-6 settimane.</p>
      <h3>Terapia</h3>
      <p>L’unica terapia disponibile per la <b>celiachia</b> è una dieta completamente priva di <b>glutine</b>, da seguire con con rigore per tutta la vita. Dopo aver rimosso il <b>glutine</b> dalla dieta, il danno intestinale comincia a guarire in poche settimane, mentre la diminuzione dei livelli di anticorpi avviene nel corso di alcuni mesi.</p>
    </article>
  </body>
</html>