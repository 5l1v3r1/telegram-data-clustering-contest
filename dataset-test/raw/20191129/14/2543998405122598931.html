<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/beograd/171984/bravo-najveci-budzet-istoriji-grada-beograda-milijarde-evra-godini"/>
    <meta property="og:site_name" content="REPUBLIKA"/>
    <meta property="article:published_time" content="2019-11-29T14:16:00+00:00"/>
    <meta property="og:title" content="BRAVO ZA NAJVEĆI BUDŽET U ISTORIJI GRADA BEOGRADA: 1,2 milijarde evra u 2020. godini!"/>
    <meta property="og:description" content="Skupština grada Beograda usvojila je danas budžet za sledeću godinu koji je, kako je rečeno, najveći u istoriji Beograda i, zajedno sa budžetima gradskih opština, iznosi oko 143 milijarde dinara."/>
  </head>
  <body>
    <article>
      <h1>BRAVO ZA NAJVEĆI BUDŽET U ISTORIJI GRADA BEOGRADA: 1,2 milijarde evra u 2020. godini!</h1>
      <h2>Skupština grada Beograda usvojila je danas budžet za sledeću godinu koji je, kako je rečeno, najveći u istoriji Beograda i, zajedno sa budžetima gradskih opština, iznosi oko 143 milijarde dinara.</h2>
      <address><time datetime="2019-11-29T14:16:00+00:00">29 Nov 2019, 14:16</time> by <a rel="author">Tanjug</a></address>
      <p>To je, u odnosu na ovogodišnji budžet, više za 9,6 odsto ili za 12,5 milijardi dinara.</p>
      <p>U narednoj godini najviše sredstava budžeta biće potrošeno za delatnost drumskog i železničkog saobraćaja i to za funkcionisanje javnog prevoza putnika u gradu, nabavku vozila za prevoz putnika u javnom saobraćaju i za ulaganja u putnu infrastrukturu, i to u iznosu oko 53,5 milijardi dinara.</p>
      <p>U oblasti predškolskog obrazovanja i vaspitanja planirana su sredstva u iznosu od oko 18 milijardi dinara i to za funkcionisanje ustanova, subvencije privatnim vrtićima, tekuće i kapitalno održavanje i izgradnju 17 novih vrtića.</p>
      <p>Za osnovno i srednje obrazovanje planirani su rashodi i izdaci u iznosu od 7,6 milijardi dinara. Između ostalog, sedam milijardi obezbeđeno je za kupovinu novih vozila za javni prevoz. Kada su u pitanju socijalna davanja, planirana su sredstva u iznosu od skoro pet milijardi dinara.</p>
      <h3>Vesić: 2020. najviše novca za drumski i železnički saobraćaj</h3>
      <p>Vesić je izjavio da je gradski budžet za sledeću godinu razvojni, investicioni i u interesu Beograđana. On je u gradskom parlamentu, obrazlažući budžet za 2020. godinu, naveo da će najviše sredstava biti potrošeno za delatnost drumskog i železničkog saobraćaja i to za funkcionisanje javnog prevoza putnika u gradu, nabavku vozila za prevoz putnika u javnom saobraćaju i za ulaganja u putnu infrastrukturu. Za tu oblast, precizirao je, namenjeno je 53 milijarde dinara.</p>
      <p>Vesić je rekao da je sedam milijardi obezbeđeno za kupovinu novih vozila za javni prevoz.</p>
      <figure>
        <img src="https://www.republika.rs/data/images/2018-07-31/61549_trola-4_iff.jpg?1575033353"/>
        <figcaption>
          <cite>Printcreen/YouTube/TRANSIRA</cite>
        </figcaption>
      </figure>
      <p>- Kupićemo 100 zglobnih autobusa, 40 novih trolejbusa i deset novih elektroautobusa. Ove godine smo kupili 244 nova autobusa, a sa ovih 150 vozila koja ćemo nabaviti, izaćićemo skoro na 400 - rekao je Vesić. Kako je dodao, kada ta vozila budu u gradskom saobraćaju prosečna starost vozila u gradskom saobraćaju biće ispod pet godina što je evropski standard, a 2013. godine je bila skoro 13 godina.</p>
      <p>Vesić je istakao da će biti izgrađeno 17 novih vrtića a kad su u pitanju socijalna davanja, planirana su sredstva u iznosu od skoro pet milijardi dinara što je, dodao je, za 2,57 odsto više u odnosu na 2013. godinu.</p>
      <p>- Naša politika se zasniva na prinicipu da su nam građani na prvom mestu - rekao je Vesić i dodao da se danas govori o stabilnosti, investicijama, podršci ugroženima i brizi za društvo, a da je pominjanje budžeta u vreme bivšeg gradonačelnika Dragana Đilasa bilo sinonim za bankrot, dugove, korupciju, lopovluk i sumnjive tendere.</p>
      <figure>
        <img src="https://www.republika.rs/data/images/2019-06-22/104610_tan2019-6-21-222510122-2_iff.jpg?1575033377"/>
        <figcaption>Dragan Đilas<cite>Tanjug/D. GOLL</cite></figcaption>
      </figure>
      <p>- Mi i danas vraćamo kredite koje nam je on ostavio, 1,2 milijarde evra kredita nam je ostavio. Ove godine ćemo vratiti 28 miliona evra, a za taj novac smo mogli da izgradimo 14 škola - rekao je Vesić u gradskom parlamentu.</p>
      <p>- Danas razgovaramo o budžetu Grada Beograda, najvećem u njegovoj istoriji. Diskutovaćemo o tome u koje ćemo projekte ulagati, koji resori će se u kojoj meri razvijati i šta su to danas strateški ciljevi za razvoj našeg grada - rekao je Vesić.</p>
      <p>Naveo je i da je više od 3.000 građana poslalo predloge i sugestije na nacrt budžeta i istakao da budžet Grada Beograda za 2020. godinu iznosi oko 143 milijarde dinara.</p>
      <p>Najveća povećanja prihoda u gradski budžet su, pojasnio je, ostvarena iz prihoda od poreza na imovinu, dobiti javnih preduzeća i poreza na lični dohodak.</p>
      <related>
        <h4>Pročitajte još:</h4>
        <a href="http://republika.rs/vesti/ekonomija/171850/Radojicic-Budzet-Grada-Beograda-narednu-godinu-dva-puta-veci-odnosu"/>
        <a href="http://republika.rs/vesti/beograd/171607/Majkama-dodatnih-dinara-drugo-dete-ovog-datuma"/>
        <a href="http://republika.rs/vesti/srbija/170646/FOTO-Mali-DJilas-razume-matematiku-sam-sve-lepo-nacrtao"/>
        <a href="http://republika.rs/vesti/srbija/170200/Vucic-zakazao-sednicu-Saveta-nacionalnu-bezbednost-zbog-snimka-ruskog-spijuna-Beogradu"/>
      </related>
    </article>
  </body>
</html>