<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Auto/a548086/Dajmler-ukida-hiljade-radnih-mesta-u-naredne-tri-godine.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T14:35:00+00:00"/>
    <meta property="og:title" content="Dajmler ukida hiljade radnih mesta u naredne tri godine"/>
    <meta property="og:description" content="Nemački proizvođač automobila &quot;Dajmler&quot; saopštio je da planira da ukine hiljade radnih mesta do kraja 2022. godine...."/>
  </head>
  <body>
    <article>
      <h1>Dajmler ukida hiljade radnih mesta u naredne tri godine</h1>
      <address>
        <time datetime="2019-11-29T14:35:00+00:00">29 Nov 2019, 14:35</time>
      </address>
      <p>Nemački proizvođač automobila "Dajmler" saopštio je da planira da ukine hiljade radnih mesta do kraja 2022. godine. U saopštenju se navodi da kompanija ne planira da popuni pojedina upražnjena mesta i da će ponuditi otpremnine u Nemačkoj kako bi smanjila obim administrativnih poslova.</p>
      <p>Iz kompanije je 14. novembra saopšteno da je planirano smanjenje troškova u iznosu od 1,4 milijarde evra i to ukidanjem svake desete menadžerske funkcije, kao i drugim merama. U današnjem saopštenju se ističe da se kompanija u principu saglasila sa savetom zaposlenih u vezi sa smanjenjem strukture kompanije i da će dve strane raditi na detaljima sprovođenja dogovora u sledeće dve nedelje, javio je AP.</p>
      <p>Iz "Dajmlera" nisu govorili o tačnom broju planiranih otkaza.</p>
    </article>
  </body>
</html>