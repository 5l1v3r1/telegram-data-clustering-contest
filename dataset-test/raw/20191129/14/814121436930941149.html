<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10276100/trump-zatwierdzil-prawo-chroniace-zwierzeta-mia-farrow-przypomniala-mu-jedno-zdjecie.html"/>
    <meta property="og:site_name" content="Wprost"/>
    <meta property="article:published_time" content="2019-11-29T14:02:00+00:00"/>
    <meta property="og:title" content="Trump zatwierdził prawo chroniące zwierzęta. Mia Farrow przypomniała mu jedno zdjęcie"/>
    <meta property="og:description" content="„Powiedz swoim synom, że okrucieństwo wobec zwierząt jest teraz przestępstwem” – napisała na Twitterze do Donalda Trumpa aktorka i aktywistka Mia Farrow. Zrobiła to chwilę po tym, jak prezydent USA podpisał Akt Zapobiegania Okrucieństwu Wobec Zwierząt i Torturom."/>
  </head>
  <body>
    <article>
      <h1>Trump zatwierdził prawo chroniące zwierzęta. Mia Farrow przypomniała mu jedno zdjęcie</h1>
      <address><time datetime="2019-11-29T14:02:00+00:00">29 Nov 2019, 14:02</time> by <a rel="author">WPROST.pl</a></address>
      <p>
        <b>„Powiedz swoim synom, że okrucieństwo wobec zwierząt jest teraz przestępstwem” – napisała na Twitterze do Donalda Trumpa aktorka i aktywistka Mia Farrow. Zrobiła to chwilę po tym, jak prezydent USA podpisał Akt Zapobiegania Okrucieństwu Wobec Zwierząt i Torturom.</b>
      </p>
      <p>Preventing Animal Cruelty and Torture Act – tak dokładnie nazywają się przepisy, które mają zapobiegać przemocy skierowanej przeciwko zwierzętom. Wydawałoby się, że za to akurat posunięcie nie ma jak przyczepić się do prezydenta Trumpa. A jednak, jedna z jego największych przeciwniczek – Mia Farrow – i tutaj znalazła okazję do wbicia szpili politykowi. Przypomniała zdjęcie z 2011 roku, na którym Eric i Donald Junior pozują z zabitym przez siebie leopardem.</p>
      <p>O polowaniach urządzanych przez młodych Trumpów na rzadkie gatunki „independent” donosił już w 2012 roku. Wśród ich ofiar wymieniano m.in. słonie, woły, kudu, cywety i krokodyle. Na wszystkich zdjęciach trofea prezentowali sami myśliwi. PETA skomentowała tamte fotografie krótko: „zwierzęta zasługują na coś lepszego, niż śmierć i ćwiartowanie przez milionerów, którzy szukają okazji do makabrycznych zdjęć”.</p>
      <p>Donald Junior na krytykujące go komentarze odpowiadał bez cienia wstydu. „Nie zamierzam kryć się, ponieważ nie lubią mnie jakieś świry” – pisał na Twitterze. „Nie ja publikowałem te zdjęcia, ale też nie wstydzę się ich. Poluję i zjadam upolowaną zwierzynę. Jestem myśliwym i nie kryję tego” – pisał.</p>
      <related>
        <h4>Czytaj także:</h4>
        <a href="https://www.wprost.pl/polityka/10275526/donald-trump-zamiescil-zaskakujace-zdjecie-internauci-stworzyli-mnostwo-memow.html"/>
      </related>
      <related>
        <h4>Czytaj także:</h4>
        <a href="https://www.wprost.pl/polityka/10274275/miliarder-wlacza-sie-do-walki-o-prezydenture-i-atakuje-trumpa-lata-lekkomyslnych-i-nieetycznych-dzialan.html"/>
      </related>
      <related>
        <h4>Czytaj także:</h4>
        <a href="https://www.wprost.pl/swiat/10268301/trump-musi-przekazac-2-mln-dolarow-na-fundacje-charytatywne-zostal-ukarany-przez-sad.html"/>
      </related>
      <footer>Opracował: <a href="https://www.wprost.pl/profil/2682/jakub-bojakowski.html">Jakub Bojakowski</a></footer>
      <footer>Źródło: <a href="https://www.wprost.pl/">WPROST.pl</a> / Independent</footer>
    </article>
  </body>
</html>