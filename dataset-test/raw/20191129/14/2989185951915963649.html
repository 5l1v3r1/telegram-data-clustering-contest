<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/sport/427954-poredna-pobeda-za-septemvri-i-shest-tochki-pred-cska-1948"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T14:48:00+00:00"/>
    <meta property="og:title" content="Поредна победа за Септември и шест точки пред ЦСКА 1948"/>
    <meta property="og:description" content="Гол в последната минута за столичани"/>
  </head>
  <body>
    <article>
      <h1>Поредна победа за Септември и шест точки пред ЦСКА 1948</h1>
      <address><time datetime="2019-11-29T14:48:00+00:00">29 Nov 2019, 14:48</time> by <a rel="author" href="https://fakti.bg/author/4" target="_blank">Павел Ковачев</a></address>
      <p>Отборът на Септември (София) записа седми пореден успех във Втора професионална лига, пише sportal.bg. Играчите на Милен Радуканов победиха с 1:0 Локомотив (Горна Оряховица). В герой за гостите от София се превърна Георги Русев, който се разписа в последните секунди на срещата от 17-ия кръг на шампионата.</p>
      <p>Двубоят започна с едноминутно мълчание в памет на големия български актьор и приятел на футбола Стефан Данаилов.</p>
      <p>Още в 3-ата минута Георги Янев можеше да открие резултата, но шутът на младия футболист се отби в бранител на Септември и излезе в корнер. В 21-ата минута Жак Пехливанов стреля добре от далечна дистанция, но Валентин Галев успя да избие в ъглов удар. В 32-ата минута Георги Русев получи добър пас на левия фланг, а младият футболист се опита да изненада стража на домакините, но Василев се справи със ситуацията.</p>
      <p>Малко по-късно гостите направиха много красива атака. Иван Тилев развинти двама футболисти на десния фланг, след което центрира в наказателното поле към Георги Русев, който шутира, но кълбото излезе в аут. В 40-ата минута Калоян Стефанов опита мерника си с глава, но ударът му не намери мрежата.</p>
      <p>Най-доброто положение за гол в срещата дойде в 63-ата минута. Пехливанов центрира на втора греда към Деян Христов, но нападателят на Локомотив нацели страничния стълб.</p>
      <p>В 77-ата минута Георги Русев направи мощен пробив. Младият футболист се забави, но все пак успя да намери Преслав Йорданов, който обаче стреля много неточно. Три минути преди края на срещата Иван Тилев бе близо до първия гол в срещата. Атакуващият футболист отправи опасен изстрел от над 20 метра, но коженото кълбо премина на сантиметри от целта.</p>
      <p>В последните минути гостите бяха по-активни и логично в 93-ата минута Септември стигна до пореден успех във Втора лига. Борис Галчев центрира от фаул в наказателното поле, където Георги Русев с глава матира стража на Локо (ГО). Това бе и последната интересна ситуация в сблъсъка.</p>
      <p>С този успех играчите на Милен Радуканов събраха актив от 43 точки. Столичани вече имат шест повече от втория в класирането ЦСКА 1948. "Червените" утре гостуват на Ботев (Гълъбово).</p>
    </article>
  </body>
</html>