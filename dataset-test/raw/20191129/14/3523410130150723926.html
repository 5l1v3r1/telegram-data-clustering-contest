<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642677/%D8%A8%D8%A7-%D8%B4%D9%85%D8%A7%D8%B1%D9%87%E2%80%8C%D9%87%D8%A7%DB%8C-%D9%86%D8%A7%D8%B4%D9%86%D8%A7%D8%B3-%D8%AE%D8%A7%D8%B1%D8%AC%DB%8C-%D8%AA%D9%85%D8%A7%D8%B3-%D8%AF%D9%88%D8%A8%D8%A7%D8%B1%D9%87-%D9%86%DA%AF%DB%8C%D8%B1%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T14:42:00+00:00"/>
    <meta property="og:title" content="با شماره‌های ناشناس خارجی تماس دوباره نگیرید"/>
    <meta property="og:description" content="اگر تا به حال از شماره‌ای بین‌المللی که آن را تشخیص نداده باشید، با شما تماس گرفته‌اند، این تماس‌ها ممکن است یک کلاهبرداری باشد که به آن..."/>
  </head>
  <body>
    <article>
      <h1>
        <a href="https://www.bultannews.com/fa/news/642677/%D8%A8%D8%A7-%D8%B4%D9%85%D8%A7%D8%B1%D9%87%E2%80%8C%D9%87%D8%A7%DB%8C-%D9%86%D8%A7%D8%B4%D9%86%D8%A7%D8%B3-%D8%AE%D8%A7%D8%B1%D8%AC%DB%8C-%D8%AA%D9%85%D8%A7%D8%B3-%D8%AF%D9%88%D8%A8%D8%A7%D8%B1%D9%87-%D9%86%DA%AF%DB%8C%D8%B1%DB%8C%D8%AF">با شماره‌های ناشناس خارجی تماس دوباره نگیرید</a>
      </h1>
      <h2>اگر تا به حال از شماره‌ای بین‌المللی که آن را تشخیص نداده باشید، با شما تماس گرفته‌اند، این تماس‌ها ممکن است یک کلاهبرداری باشد که به آن...</h2>
      <address><time datetime="2019-11-29T14:42:00+00:00">29 Nov 2019, 14:42</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>کلاهبرداری</b> Wangiri به این صورت عمل می‌کند که کلاهبردار، یک روبوکال یا روبات تماس‌گیرنده را روی یک شماره قرار می‌دهد و بعد از یک یا دو بوق، <b>تماس</b> را قطع می‌کند. این روبات‌ها حتی ممکن است چندین بار با یک شماره تماس بگیرند. ایده این کلاهبرداری هم این است که شخصی که تماس از دست‌رفته را دریافت کرده، با شماره تماس بگیرد.</p>
      <p>در این شیوه از کلاهبرداری، مهاجم یکسری شماره‌های ویژه یا پرمیوم (premium) تهیه می‌کند. (شماره‌های پرمیوم شماره‌هایی هستند که جهت ارایه سرویس خاصی ایجاد شده‌اند و هزینه تماس با آنها بیشتر از حالت معمولی است) و از آنها به‌صورت رندوم به شماره‌های سراسر دنیا تماس‌هایی را برقرار و بلافاصله قطع می‌کنند تا یک تماس از دست‌رفته (Missed Call) در گوشی قربانی مشاهده شود.</p>
      <p>در صورتی که قربانی به برقراری تماس مجدد (Call Back) با مهاجم اقدام کند، یک پیام ضبط‌شده برای وی پخش شده و بدون اینکه فرد متوجه باشد درگیر قبوض بالا می‌شود؛ اغلب مهاجمان‌ سعی می‌کنند با طرح موضوعات جذاب مانند برنده شدن مشتری در لاتاری و غیره قربانی را جهت صحبت بیشتر ترغیب و هزینه بیشتری را به وی تحمیل کنند.</p>
      <p>تماس‌های Wangiri در همه دنیا رایج است</p>
      <p>کلاهبرداری Wangiri ریشه‌ای چند ساله دارد و برای اولین‌بار در سال ۲۰۱۳ در امریکا ظاهر شد و پس از آن طی سالیان، در حالی که بسیاری از امریکایی‌ها درگیر این کلاهبرداری شده‌اند، شهرتی جهانی یافت و در کشورهایی از جمله ایرلند، اسکاتلند و آلمان نیز گسترش یافت. همچنین از ابتدای سال میلادی، این شیوه کلاهبرداری بار دیگر به امریکا برگشته است و آمریکایی‌ها اخیرا شاهد افزایش شدید تماس‌هایی با این شیوه از سمت آفریقای غربی بوده‌اند.</p>
      <p>این تماس‌ها عمدتا از کشورهای کوچک یا در حال توسعه منشأ می‌گیرد. این کشورها می‌تواند شامل بوتسوانا، گینه و گویان نشأت گرفته است. این کشورها دارای کدهایی هستند که به ترتیب با +۲۶۷، +۲۴۲۴ و +۵۹۲ شروع می‌شوند. البته این شماره‌ها ممکن است از هر کجای جهان باشد، همان‌طور که در ایران هم با پیش‌شماره‌هایی از جمله +۹۹۴ متعلق به کشور آذربایجان با مشترکان تماس گرفته شده است.</p>
      <p>محمدجواد آذری‌جهرمی -وزیر ارتباطات و فناوری اطلاعات- پیش از این از کلاهبرداری با تماس تلفنی خارجی به صورت گسترده از مشترکان تلفن همراه کشور خبر داده بود که هزینه زیادی را به قربانیان تحمیل کرده است. وی علاوه بر دستور پیگیری مساله کلاهبرداری تماس تلفنی خارجی به شرکت زیرساخت برای شناسایی و قطع منشأ کلاهبرداری تلفنی از روابط عمومی وزارت ارتباطات و همچنین اپراتورها درخواست کرد تا در این زمینه اطلاع‌رسانی‌های لازم را به منظور کاهش قربانیان انجام دهند.</p>
      <p>همچنین چندی پیش پیمان قره‌داغی -مدیرکل حفاظت از حقوق مصرف‌کننده رگولاتوری- نیز درباره کلاهبرداری تماس تلفنی ناخواسته با خارج از کشور هشدار داد و برای جلوگیری از این نوع کلاهبرداری به مشترکان تلفن همراه توصیه کرد: درصورت مشاهده تماس ازدست‌رفته (missed call) به کدهای تماس در زمان تماس دقت کنید و در صورتی‌که در زمان تماس روی صفحه گوشی به جز کدهای ۰۰۹۸ یا ۹۸+، کد دیگری شماره‌گیری شد، بلافاصله تماس را قطع کرده و شماره را بررسی کنید.</p>
      <p>صرف‌نظر از منشأ این تماس‌ها و کلاهبرداری که از داخل یا خارج از کشور هدایت می‌شود، وزارت ارتباطات به مشترکان تلفن همراه توصیه کرد که پس از برقراری هر تماس ناآشنای بین‌المللی و قطع مکالمه، نسبت به تماس دوباره با شماره مذکور خودداری کنند تا هزینه‌های سنگینی به آنها وارد نشود.</p>
      <p>متاسفانه فردی که اینگونه مورد کلاهبرداری قرار گرفته، ممکن است حتی تا زمانی که قبض خود را دریافت و خدمات پریمیوم را روی قبض مشاهده نکند، متوجه اتفاقی که برایش افتاده نشود. بنابراین اگر از یک شماره ناشناخته بین‌المللی یا غیرمعمول یک تماس غیرمنتظره دریافت کردید، مراحل ساده‌ای وجود دارد که می‌توانید برای محافظت از خود در برابر کلاهبرداری Wangiri انجام دهید.</p>
      <p>اول اینکه به تماس‌های غیرمنتظره از شماره‌های بین‌المللی یا غیرمعمول پاسخ ندهید، دیگر اینکه اگر از یک شماره بین‌المللی یا غیرمعمول، تماس ازدست‌رفته دریافت کردید، برای تماس دوباره با آن شماره وسوسه نشوید. همچنین می‌توانید شماره‌های ناآشنای خارج از کشور و خدمات پریمیوم را مسدود کنید و این شماره‌ها را با اپراتور خود به اشتراک بگذارید تا بتوانند روی آنها تحقیق کنند.</p>
    </article>
  </body>
</html>