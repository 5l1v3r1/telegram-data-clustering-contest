<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/rusza-nowa-edycja-programu-quot-senior-plus-quot,136171.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T14:15:00+00:00"/>
    <meta property="og:title" content="Rusza nowa edycja programu &quot;Senior plus&quot;"/>
    <meta property="og:description" content="Do 7 stycznia 2020 r. można składać oferty w kolejnej edycji programu &quot;Senior plus&quot; – powiedziała szefowa MRPiPS Marlena Maląg. Przyszłoroczny budżet programu to 80 mln zł. Pieniądze będą przeznaczone na tworzenie i utrzymanie dziennych domów i klubów dla osób starszych."/>
  </head>
  <body>
    <article>
      <h1>Rusza nowa edycja programu "Senior plus"</h1>
      <address><time datetime="2019-11-29T14:15:00+00:00">29 Nov 2019, 14:15</time> by <a rel="author">PAP/KM  </a></address>
      <h4>Do 7 stycznia 2020 r. można składać oferty w kolejnej edycji programu "Senior plus" – powiedziała szefowa MRPiPS Marlena Maląg. Przyszłoroczny budżet programu to 80 mln zł. Pieniądze będą przeznaczone na tworzenie i utrzymanie dziennych domów i klubów dla osób starszych.</h4>
      <hr/>
      <p>Ministerstwo Rodziny, Pracy i Polityki Społecznej uruchomiło kolejną edycję programu "Senior plus" na 2020 r. W ramach programu samorządy mogą uzyskać dofinansowanie na tworzenie dziennych domów i klubów "Senior plus" oraz na utrzymanie już istniejących placówek.</p>
      <p>- Staramy się dbać o rodzinę, dzieci, niepełnosprawnych, ale także o osoby starsze. Zależy nam na tym, aby jesień życia spędzali aktywnie - powiedziała szefowa MRPiPS.</p>
      <p>Podkreśliła, że liczba domów i klubów seniora systematycznie rośnie.</p>
      <p>- Na koniec 2018 r. było ich ok. 500, kolejne jeszcze powstaną w tym roku. Nie mamy już białych plan na mapie naszego kraju, ale oczywiście, patrząc na to, że samych samorządów gminnych jest ponad 2,5 tys., nadal mamy jeszcze trochę do zrobienia - oceniła minister Maląg.</p>
      <p>Przyszłoroczny budżet programu wynosi 80 mln zł.</p>
      <p>Największa część tej kwoty, 56 mln zł, będzie przeznaczona na bieżącą działalność już istniejących placówek. Na utrzymanie jednego miejsca w dziennym domu można uzyskać miesięcznie nie więcej niż 300 zł dofinansowania, a na utrzymanie jednego miejsca w klubie - do 200 zł miesięcznie.</p>
      <p>Na powstanie nowych domów i klubów dla seniorów będzie przeznaczone w sumie 20 mln zł. Minister powiedziała, że - tak jak w ubiegłych latach - na utworzenie dziennego domu gminy, powiaty lub samorządy województw mogą otrzymać dofinansowanie do 300 tys. zł. Z kolei na utworzenie klubów można dostać 150 tys. zł dotacji. W ten sposób sfinansowane może być nawet 80 proc. całkowitego kosztu realizacji zadania.</p>
      <p>Pozostałe 4 mln zł z budżetu programu będzie przeznaczone na jego obsługę techniczną.</p>
      <p>- Cieszy nas, że kluby powstają także w małych miejscowościach, a osoby starsze mogą aktywnie spędzić dzień, popołudnie, w zależności od swoich potrzeb. Seniorzy chętnie przychodzą do domów i klubów, by korzystać z proponowanych tam form aktywności - podkreśliła minister Maląg.</p>
      <p>Oferty można składać do 7 stycznia 2020 r., wyniki konkursu zostaną ogłoszone 28 lutego.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>