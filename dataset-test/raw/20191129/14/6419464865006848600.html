<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/varvitsiotis-i-ellada-exagei-asfaleia-i-toyrkia-anasfaleia-kai-anatarachi/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-29T14:08:40+00:00"/>
    <meta property="og:title" content="Βαρβιτσιώτης: Η Ελλάδα εξάγει ασφάλεια, η Τουρκία ανασφάλεια και αναταραχή"/>
    <meta property="og:description" content="﻿«Είμαστε αποφασισμένοι να αντιμετωπίσουμε κάθε πρόκληση είτε με τις μεταναστευτικές ροές είτε με τις διμερείς προκλήσεις», σημείωσε ο Μιλτιάδης Βαρβιτσιώτης"/>
  </head>
  <body>
    <article>
      <h1>Βαρβιτσιώτης: Η Ελλάδα εξάγει ασφάλεια, η Τουρκία ανασφάλεια και αναταραχή</h1>
      <address>
        <time datetime="2019-11-29T14:08:40+00:00">29 Nov 2019, 14:08</time>
      </address>
      <p>«Είμαστε αποφασισμένοι να αντιμετωπίσουμε κάθε πρόκληση είτε έχει να κάνει με τις <b>μεταναστευτικές ροές</b> που πρέπει να διαχειριστούμε είτε με τις επιμέρους διμερείς προκλήσεις που έρχονται από την πλευρά της <b>Τουρκίας</b>», σημείωσε ο <b>αναπληρωτής υπουργός Εξωτερικών, <a href="https://neaselida.gr/tag/miltiadis-varvitsiotis/">Μιλτιάδης Βαρβιτσιώτης</a></b> σε ομιλία του στο 19ο Navigator-The Shipping Decision Makers Forum, που πραγματοποιήθηκε σήμερα το πρωί στο Κέντρο Πολιτισμού Ίδρυμα Σταύρος Νιάρχος.</p>
      <p>«Εμείς εξάγουμε ασφάλεια στην περιοχή, σε αντίθεση με την <b>Τουρκία</b>, που κάνει ό,τι είναι δυνατόν, για να εξάγει ανασφάλεια και αναταραχή, προβάλλοντας ανώφελες, αδόκιμες και εξωπραγματικές διεκδικήσεις στη <b>Νοτιοανατολική Μεσόγειο</b>», υπογράμμισε χαρακτηριστικά.</p>
      <h3>«Οι διεκδικήσεις αυτές μπορούν να προκαλέσουν ντόμινο εξελίξεων»</h3>
      <p>Απευθυνόμενος στο ναυτιλιακό κόσμο, ο <b>αναπληρωτής υπουργός Εξωτερικών </b>επισήμανε ότι οι διεκδικήσεις αυτές μπορούν να προκαλέσουν ντόμινο εξελίξεων, που θα πλήξει, εκτός των άλλων, ακριβώς αυτό που η ελληνική ναυτιλία και τα ζωτικά συμφέροντα της χώρας χρειάζονται περισσότερο: τις ανοιχτές θάλασσες, τα ανοιχτά λιμάνια και τις ανοιχτές σχέσεις συνεργασίας.</p>
      <p>Ο κ. <b>Βαρβιτσιώτης </b>χαρακτήρισε την ελληνική ναυτιλία «πολύ μεγάλη δύναμη» στο πλαίσιο των διαπραγματεύσεων, που διεξάγει ως αρμόδιος υπουργός για τα ευρωπαϊκά θέματα. Συγκεκριμένα, υπογράμμισε ότι αυτή τη μεγάλη δύναμη της ευρωπαϊκής ναυτιλίας και, βέβαια, της ελληνικής, που αποτελεί το 60% της ευρωπαϊκής, χρειάζεται να αξιοποιεί η Ευρώπη, για να πετύχει τους στόχους της, ως ο πρώτος εμπορικός εταίρος 71 χωρών στον πλανήτη και η πρώτη οικονομική δύναμη σε διείσδυση -πολύ περισσότερο και από τις ΗΠΑ και την Κίνα.</p>
      <p>Και πρόσθεσε πως, αντιλαμβανόμενη τον πολύ ισχυρό ρόλο που έχει να παίξει η Ελλάδα, η <b>κυβέρνηση Μητσοτάκη </b>κινείται σε δύο κατευθύνσεις και υπηρετεί αντίστοιχα «δύο εθνικούς στόχους». Αφενός, όπως είπε, την επιστροφή της Ελλάδας σε γοργούς ρυθμούς ανάπτυξης, αφετέρου την εδραίωση της ασφάλειας και της συνεργασίας στη γειτονιά της. Σε αυτό το πλαίσιο, όπως δήλωσε ο αναπληρωτής υπουργός, η κυβέρνηση έχει καταφέρει μέσα σε ελάχιστο χρονικό διάστημα να κάνει τη χώρα μας ελκυστική στην προσέγγιση επενδύσεων και να μειώσει σημαντικά το κόστος του δανεισμού, ενώ παράλληλα επιδιώκει τη διεύρυνση της Ευρώπης προς τα βόρεια σύνορά μας.</p>
      <p>«Είμαι βέβαιος ότι ενωμένοι θα πετύχουμε και τους δύο στόχους και θα διακριθούμε για άλλη μια φορά», κατέληξε ο κ. <b>Βαρβιτσιώτης</b>.</p>
      <related>
        <a href="https://neaselida.gr/politiki/georgiadis-oi-diethneis-agores-vlepoyn-ti-megali-eikona-gia-tin-ellada/"/>
      </related>
    </article>
  </body>
</html>