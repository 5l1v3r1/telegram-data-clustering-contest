<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/others/news/596960/%E2%80%98%E0%A6%95%E0%A6%BF%E0%A6%A1%E0%A6%A8%E0%A6%BF-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%B8%E0%A7%8D%E0%A6%A5%E0%A6%BE%E0%A6%AA%E0%A6%A8%E0%A7%87-%E0%A6%AC%E0%A6%BE%E0%A6%A7%E0%A6%BE-%E0%A6%85%E0%A6%99%E0%A7%8D%E0%A6%97-%E0%A6%A6%E0%A6%BE%E0%A6%A8%E0%A7%87%E0%A6%B0-%E0%A6%AE%E0%A6%BE%E0%A6%A8%E0%A6%B8%E0%A6%BF%E0%A6%95%E0%A6%A4%E0%A6%BE%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T14:38:00+00:00"/>
    <meta property="og:title" content="‘কিডনি প্রতিস্থাপনে বাধা অঙ্গ দানের মানসিকতার অভাব’"/>
    <meta property="og:description" content="&amp;lsquo;বিকল কিডনি চিকিৎসায় ডায়ালাইসিসের (কৃত্রিম উপায়ে রক্ত পরিশোধন) তুলনায় কিডনি প্রতিস্থাপন সহজতর এবং কম খরচে একটি ভালো চিকিৎসা ব্যবস্থা। কিন্তু বাংলাদেশে আইনি জটিলতা এবং এজন্য সৃষ্ট অঙ্গ-প্রত্যঙ্গ দানের মানসিকতার অভাবে প্রয়োজনীয় সংখ্যক কিডনি সংযোজন বা প্রতিস্থাপন করা সম্ভব হচ্ছে..."/>
  </head>
  <body>
    <article>
      <h1>‘কিডনি প্রতিস্থাপনে বাধা অঙ্গ দানের মানসিকতার অভাব’</h1>
      <address><time datetime="2019-11-29T14:38:00+00:00">29 Nov 2019, 14:38</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/11/29/fd30a23170bb5c2eb070aace2d9aa46c-5de12e165e9fa.jpg"/>
        <figcaption>‘গণস্বাস্থ্য কেন্দ্র আন্তর্জাতিক নেফ্রোলজি’ সম্মেলনের উদ্বোধনী অনুষ্ঠানে অতিথিরা</figcaption>
      </figure>
      <p>‘বিকল কিডনি চিকিৎসায় ডায়ালাইসিসের (কৃত্রিম উপায়ে রক্ত পরিশোধন) তুলনায় কিডনি প্রতিস্থাপন সহজতর এবং কম খরচে একটি ভালো চিকিৎসা ব্যবস্থা। কিন্তু বাংলাদেশে আইনি জটিলতা এবং এজন্য সৃষ্ট অঙ্গ-প্রত্যঙ্গ দানের মানসিকতার অভাবে প্রয়োজনীয় সংখ্যক কিডনি সংযোজন বা প্রতিস্থাপন করা সম্ভব হচ্ছে না।’</p>
      <p>শুক্রবার (২৯ নভেম্বর) ‘গণস্বাস্থ্য কেন্দ্র আন্তর্জাতিক নেফ্রোলজি’ সম্মেলনের উদ্বোধনী অনুষ্ঠানে নেফ্রোলজি বিশেষজ্ঞরা এসব কথা বলেন। রাজধানীর ধানমন্ডিতে গণস্বাস্থ্য নগর হাসপাতালের গেরিলা কমান্ডার মেজর এটিএম হায়দার বীর উত্তম মিলনায়তনে দুদিনব্যাপী এ সম্মেলন শুরু হয়েছে।</p>
      <p>আয়োজক কমিটির চেয়ারম্যান ও গণস্বাস্থ্য ডায়ালাইসিস সেন্টারের প্রধান নেফ্রোলজিস্ট অধ্যাপক ব্রিগেডিয়ার জেনারেল (অব.) মামুন মোস্তাফীর সভাপতিত্বে অনুষ্ঠানে প্রধান অতিথি ছিলেন বাংলাদেশ রেনাল অ্যাসোসিয়েশনের প্রতিষ্ঠাতা এবং বঙ্গবন্ধু শেখ মুজিব মেডিক্যাল বিশ্ববিদ্যালয়ের কিডনি বিভাগের প্রাক্তন প্রধান অধ্যাপক ডা. মতিউর রহমান। বিশেষ অতিথি ছিলেন বাংলাদেশ কলেজ অব ফিজিশিয়ান্স অ্যান্ড সার্জনসের সভাপতি ডা. কাজী দীন মোহাম্মদ, প্রধানমন্ত্রীর সাবেক স্বাস্থ্য বিষয়ক উপদেষ্টা অধ্যাপক ডা. সৈয়দ মোদাচ্ছের আলী এবং সম্মানিত অতিথি ছিলেন ইন্টারন্যাশনাল সোসাইটি অব নেফ্রোলজির (আইএসএন) সভাপতি অধ্যাপক ডা. বিবেকানন্দ ঝাঁ।</p>
      <p>এ সময় অধ্যাপক ডা. মতিউর রহমান বলেন, ‘বাংলাদেশে জাতীয় পর্যায়ে ডায়ালাইসিস নেওয়া বিকল কিডনি রোগীদের তালিকা তৈরি করতে হবে এবং অগ্রাধিকার ভিত্তিতে এসব রোগীর কিডনি প্রতিস্থাপনের আওতায় আনতে হবে।’ অঙ্গ-প্রত্যঙ্গ প্রতিস্থাপনে আন্তর্জাতিক আইনের সঙ্গে মিল রেখে বাংলাদেশের আইন সংশোধনের পরামর্শ দেন তিনি।</p>
      <p>অধ্যাপক ডা. কাজী দীন মোহাম্মদ বলেন, ‘অতীতে ডায়ালাইসিস ব্যবস্থা অনেক জটিল ও কষ্টকর ছিল। কিন্তু গত কয়েক দশকে প্রযুক্তির ধারাবাহিক উন্নয়নের ধারায় ডায়ালাইসিস ব্যবস্থা অনেকটা সহজ হয়েছে। কিন্তু তারপরও এটি অনেক ব্যয়বহুল। অন্যদিকে সাশ্রয়ী হলেও নানা জটিলতায় প্রয়োজনীয় সংখ্যক কিডনি সংযোজন হচ্ছে না।’</p>
      <p>উদ্বোধনী অনুষ্ঠানের শুরুতে চিকিৎসা সেবায় অসামান্য অবদানের জন্য গণস্বাস্থ্য সমাজভিত্তিক মেডিক্যাল কলেজের ইমেরিটাস অধ্যাপক ডা. সৈয়দ আনোয়ারুল হাফিজ; নাক, কান ও গলা বিশেষজ্ঞ অধ্যাপক ডা. মোহাম্মদ নুরুল আমিন, চক্ষুরোগ বিশেষজ্ঞ অধ্যাপক ডা. রবিউল হোসেন, কিডনি বিশেষজ্ঞ অধ্যাপক ডা. রফিকুল আলমকে গণস্বাস্থ্য কেন্দ্র স্বর্ণপদক দেওয়া হয়।</p>
      <p>প্রথমবারের মতো আয়োজিত এ সম্মেলনে দেশ-বিদেশের প্রায় দুই শতাধিক কিডনি বিশেষজ্ঞ, নার্স, বায়োমেডিক্যাল প্রকৌশলী অংশ নেন। এতে কিডনি রোগের আধুনিক চিকিৎসা, হেমোডায়ালাইসিস, কিডনি ট্রান্সপ্লান্ট ইত্যাদি বিষয়ে গবেষণাপত্র উপস্থাপন করা হয় এবং কর্মশালা অনুষ্ঠিত হয়।</p>
      <footer>/এসটিএস/এমএএ/এমওএফ/</footer>
    </article>
  </body>
</html>