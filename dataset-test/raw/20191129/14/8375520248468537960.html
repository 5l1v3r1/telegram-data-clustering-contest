<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/na-kijiv-nasuvayutsya-snigopadi-avtodorivci-zayavili-pro-gotovnist-do-zimi-643394.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T14:39:08+00:00"/>
    <meta property="og:title" content="На Київ насуваються снігопади: автодорівці заявили про готовність до зими"/>
    <meta property="og:description" content="До роботи підготовлено 418 одиниць снігоприбиральної техніки"/>
  </head>
  <body>
    <article>
      <h1>На Київ насуваються снігопади: автодорівці заявили про готовність до зими</h1>
      <address>
        <time datetime="2019-11-29T14:39:08+00:00">29 Nov 2019, 14:39</time>
      </address>
      <h4>До роботи підготовлено 418 одиниць снігоприбиральної техніки</h4>
      <p>За прогнозами синоптиків, найближчими днями у Києві очікується сніг. Комунальна корпорація «Київавтодор» звітує про готовність до зимового утримання вулиць і доріг та подолання наслідків можливого снігопаду.</p>
      <p>«Підприємства «Київавтодору» повністю готові до осінньо-зимового періоду. Підготовлено до роботи 418 одиниць снігоприбиральної техніки для цілодобових чергувань і змінної роботи. Зокрема, наприкінці 2018 року отримано спецавтомобілі «Форд» для розподілення рідких протиожеледних реагентів та обладнання для приготування рідких протиожеледних реагентів. Техніка дозволяє оперативно обробляти дороги столиці рідкими реагентами і скоротити витрати солі», – повідомив генеральний директор корпорації Олександр Густєлєв.</p>
      <p>Він додав, що минулого сезону Київавтодор також придбав 2 мобільних снігоплавильних комплекси канадського виробництва. Установки успішно зарекомендували себе під час інтенсивних опадів.</p>
      <p>Столична влада сподівається також на відповідальність автомобілістів у період погіршення погодних умов.</p>
      <p>У разі снігопаду водіїв закликають за можливості утриматися від поїздок на власних авто. А тих, хто ще не встиг змінити літню гуму на зимову, переконливо просять це зробити, аби не піддавати небезпеці себе та інших учасників дорожнього руху.</p>
      <p>Власників закликають не паркувати авто обабіч вулиць та доріг і в заборонених для цього місцях, аби забезпечити належну роботу снігоприбиральної техніки.</p>
      <p>Автомобілі, що заважатимуть розчищати дороги від снігу, будуть евакуйовані.</p>
      <p>Як повідомлялося, столична влада <a href="https://glavcom.ua/kyiv/news/kijiv-gotujetsya-do-snigopadiv-naprikinci-tizhnya-641221.html">відпрацьовує організацію роботи та проблемні питання, що можуть виникнути в період снігопадів та ожеледі.</a> Зокрема, мобілізовуються зусилля усіх комунальних служб, готується необхідна техніка та посипковий матеріал, налагоджується взаємодія відповідних підрозділів Києва та області у разі снігопадів та ожеледиці тощо.</p>
      <p>Раніше у КМДА заявили, що підприємства комунальної корпорації «Київавтодор» <a href="https://glavcom.ua/kyiv/news/kijivska-vlada-zayavila-pro-stovidsotkovu-gotovnist-do-snigopadiv-636016.html">на 100% готові до осінньо-зимового періоду, у тому числі, до зимового утримання доріг.</a></p>
      <related>
        <a href="https://glavcom.ua/kyiv/news/u-kijevi-dorozhniki-pochali-posipati-mosti-piskom-ta-sillyu-642470.html"/>
        <a href="https://glavcom.ua/kyiv/news/kijiv-gotujetsya-do-snigopadiv-naprikinci-tizhnya-641221.html"/>
        <a href="https://glavcom.ua/kyiv/news/kijivska-vlada-zayavila-pro-stovidsotkovu-gotovnist-do-snigopadiv-636016.html"/>
      </related>
    </article>
  </body>
</html>