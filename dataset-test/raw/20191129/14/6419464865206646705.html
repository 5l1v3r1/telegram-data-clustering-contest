<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/kosmos/orgismeni-epithesi-erntogan-se-makron-prota-na-koitaxeis-ton-diko-soy-egkefaliko-thanato/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-29T14:31:19+00:00"/>
    <meta property="og:title" content="Οργισμένη επίθεση Ερντογάν σε Μακρόν: Πρώτα να κοιτάξεις τον δικό σου εγκεφαλικό θάνατο"/>
    <meta property="og:description" content="Ο τούρκος πρόεδρος Ταγίπ Ερντογάν δήλωσε σήμερα πως τα σχόλια του γάλλου προέδρου Εμανουέλ Μακρόν για το ΝΑΤΟ αντανακλούν μια «άρρωστη και ρηχή» κατανόηση"/>
  </head>
  <body>
    <article>
      <h1>Οργισμένη επίθεση Ερντογάν σε Μακρόν: Πρώτα να κοιτάξεις τον δικό σου εγκεφαλικό θάνατο</h1>
      <address>
        <time datetime="2019-11-29T14:31:19+00:00">29 Nov 2019, 14:31</time>
      </address>
      <p>Ο <b>Τούρκος πρόεδρος <a href="https://neaselida.gr/tag/retzep-tagip-erntogan/">Ταγίπ Ερντογάν </a></b>δήλωσε σήμερα πως τα σχόλια του <b>Γάλλου προέδρου <a href="https://neaselida.gr/tag/emanouel-makron/">Εμανουέλ Μακρόν </a></b>για το <b><a href="https://neaselida.gr/tag/nato/">ΝΑΤΟ</a> </b>αντανακλούν μια «άρρωστη και ρηχή» κατανόηση και πως ο Γάλλος πρόεδρος <b>θα πρέπει «να πάει να κοιτάξει τον δικό του εγκεφαλικό θάνατο».</b></p>
      <p>Σε ομιλία του στην Κωνσταντινούπολη, ο <b>Ερντογάν </b>σχολίασε μια παρατήρηση που είχε κάνει νωρίτερα αυτόν τον μήνα ο <b>Μακρόν</b> λέγοντας πως το <b>ΝΑΤΟ </b>βρίσκεται σε κατάσταση «εγκεφαλικού θανάτου».</p>
      <p>«Απευθύνομαι από την <b><a href="https://neaselida.gr/tag/tourkia/">Τουρκία</a> </b>στον <b><a href="https://neaselida.gr/tag/gallia/">Γάλλο</a> </b>πρόεδρο <b>Εμανουέλ Μακρόν </b>και θα το ξαναπώ στο <b>ΝΑΤΟ</b>. Πήγαινε πρώτα να κοιτάξεις τον δικό σου εγκεφαλικό θάνατο».</p>
      <p>«Αυτές οι δηλώσεις δεν ταιριάζουν παρά σε αυτούς του είδους σου που είναι σε κατάσταση εγκεφαλικού θανάτου», επέμεινε ο <b>Τούρκος πρόεδρος </b>στην ομιλία του στην Κωνσταντινούπολη.</p>
      <p>Αυτές οι σφοδρές δηλώσεις έγιναν μετά τις επικρίσεις που εξέφρασε χθες, Πέμπτη, ο <b>Μακρόν </b>σχετικά με την επίθεση που εξαπέλυσε τον περασμένο μήνα η <b>Τουρκία </b>στη Συρία εναντίον κουρδικής πολιτοφυλακής που υποστηρίζεται από τις δυτικές χώρες.</p>
      <p>Τα σχόλια του <b>Ερντογάν </b>ενισχύουν τις εντάσεις πριν από μια κρίσιμη σύνοδο κορυφής της Συμμαχίας που θα πραγματοποιηθεί την ερχόμενη εβδομάδα στο Λονδίνο.</p>
      <related>
        <a href="https://neaselida.gr/politiki/mitsotakis-tilefoniki-epikoinonia-me-makron-gia-toyrkia-kai-prosfygiko/"/>
      </related>
    </article>
  </body>
</html>