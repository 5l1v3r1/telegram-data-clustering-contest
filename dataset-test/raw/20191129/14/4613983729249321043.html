<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/deals/panasonic-napuska-biznesa-s-poluprovodnitsi.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T14:17:35+00:00"/>
    <meta property="og:title" content="Panasonic напуска бизнеса с полупроводници"/>
    <meta property="og:description" content="Заради агресивната конкуренция в производството"/>
  </head>
  <body>
    <article>
      <h1>Panasonic напуска бизнеса с полупроводници</h1>
      <address>
        <time datetime="2019-11-29T14:17:35+00:00">29 Nov 2019, 14:17</time>
      </address>
      <p>Японският производител на електроника Panasonic генерално се отказва от производството на полупроводници с продажбата на последния си бизнес в този сектор на тайванската компания Nuvoton Technology.</p>
      <p>През последните години Panasonic продаде своите инсталации за производство на полупроводници в Сингапур, Индонезия и Малайзия. Те се управляваха от дъщерната Panasonic Semiconductor Solutions.</p>
      <p>Условията около сделката засега не са ясни, предстои тя да бъде финализирана следващата година, пише Associated Press.</p>
      <p>На фона на засилващата се конкуренция в лицето на по-евтините производители от Южна Корея и Китай, Panasonic се бори да запази позиции в производството на чипове. В допълнение към това японски медии съобщават, че този натиск се увеличава допълнително вследствие на търговската война между САЩ и Китай, която забави продажбите във втората световна икономика.</p>
      <p>Условията налагат нови правила и японските гиганти в производството на електроника започват да съсредоточават върху по-доходоносни бизнеси. Ходът на Panasonic подчертава точно това, след като компанията вече прехвърли друга част от бизнеса си с полупроводници на японския конкурент Rohm Co.</p>
      <p>"Конкурентната среда около бизнеса с полупроводници стана изключително тежка поради агресивното разширяване на компаниите, огромните инвестиции и реорганизирането на индустрията", пишат от Panasonic в изявление, като допълват, че вярват на тайванската Nuvoton, че ще оцени качествата на тяхната технология и ще насочи усилията си към стабилен растеж.</p>
      <p>Въпреки отстъплението на компанията, някои други японски гиганти остават в бизнеса. Това са Toshiba, Fujitsu и Sony.</p>
    </article>
  </body>
</html>