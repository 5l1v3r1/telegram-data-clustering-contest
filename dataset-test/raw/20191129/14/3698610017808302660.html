<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/na-peregovorah-obgovoryuyut-transportuvannya-cherez-gts-ukrayini-lishe-30-mlrd-kubometriv-gazu-331345_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T14:33:00+00:00"/>
    <meta property="og:title" content="На переговорах обговорюють транспортування через ГТС України лише 30 млрд кубометрів газу"/>
    <meta property="og:description" content="Це краще, ніж відсутність транзиту, але малорентабельно для оператора ГТС України."/>
  </head>
  <body>
    <article>
      <h1>На переговорах обговорюють транспортування через ГТС України лише 30 млрд кубометрів газу</h1>
      <h2>Це краще, ніж відсутність транзиту, але малорентабельно для оператора ГТС України.</h2>
      <address>
        <time datetime="2019-11-29T14:33:00+00:00">29 Nov 2019, 14:33</time>
      </address>
      <p>На сьогоднішніх переговорах сторін щодо транзиту газу обговорюється не найкращий для України варіант – транзит лише 30 млрд кубометрів газу. Це краще, ніж "нульовий варіант" (відсутність транзиту), але малорентабельно для оператора ГТС України, пише в статті <b><i>"Навіщо "Газпром" затягує переговори"</i></b> редакторка відділу економічної безпеки <b>DT</b>.<b>UA</b> Алла Єрьоменко.</p>
      <p>"У п'ятницю, за інформацією джерел DT.UA до переговорів підключилися і представники газових компаній РФ та України і оператор ГТС. Щоправда, обговорюють поки песимістичний варіант — транспортування через ГТС України усього <b>до 30 млрд кубометрів газу</b>. Цього обсягу не вистачає "Газпрому", щоб закрити всі свої контракти наступного року", - йдеться в матеріалі.</p>
      <p>Авторка зазначає, що позиція України – підписання десятирічного контракту на умовах європейського законодавства з обов'язковим обсягом транзиту <b>60 млрд кубометрів на рік</b>. Ще 30 млрд кубометрів резервується з урахуванням можливого підвищення попиту на газ в Європі.</p>
      <p>Але це не входить в плани "Газпрому", який має намір скоріше задіяти на повну потужність "Північний потік-2", а також газомагістралі через Туреччину. Такий контракт "Газпрому" стане тягарем у разі швидкої реалізації його газотранзитних планів, підкреслює Єрьоменко.</p>
      <p>Нагадаємо, 19 листопада<b> <a href="https://dt.ua/ECONOMICS/naftogaz-ne-otrimav-oficiyni-propoziciyi-vid-gazpromu-schodo-tranzitu-gazu-nak-330062_.html">"Газпром" відправив "Нафтогазу" пропозицію щодо укладення нового або продовження чинного договору</a></b>, термін дії якого спливає 1 січня 2020 року.</p>
      <p>Російський монополіст запропонував НАК відмовитися від 3 млрд доларів, виграних у Стокгольмському арбітражі, в обмін на річний контракт і 25% знижку на газ. До того ж у Кремлі висловлювалися за винесення теми газового транзиту на майбутній нормандський саміт.</p>
      <p>Детальніше про "транзитні" переговори РФ і "Газпрому" та України і "Нафтогазу" за посередництва Єврокомісії <a href="https://dt.ua/energy_market/gts-slozami-ne-zaradish-328182_.html"><b>читайте в матеріалі Алли Єрьоменко "ГТС сльозами не зарадиш"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>