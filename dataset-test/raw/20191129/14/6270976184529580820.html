<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/29/minkult-predstavyv-rezultaty-pidtrymky-ukrayinskogo-kino/"/>
    <meta property="og:site_name" content="Рубрика"/>
    <meta property="article:published_time" content="2019-11-29T14:50:01+00:00"/>
    <meta property="og:title" content="Мінкульт відзвітував, як протягом 5 років підтримував українське кіно"/>
    <meta property="og:description" content="Міністр культури, молоді та спорту України Володимир Бородянський зазначає, що за минулі п’ять років в Україні не було побудовано систему зобов’язань продюсерів за фінансування фільмів Державним агентством з питань кіно. “На жаль, за ці п’ять років ми не побудували систему зобов’язань продюсерів щодо отриманих грошей. Сьогодні, коли продюсер отримує гроші, у нас немає зобов’язань за […]"/>
  </head>
  <body>
    <article>
      <h1>Мінкульт відзвітував, як протягом 5 років підтримував українське кіно</h1>
      <address><time datetime="2019-11-29T14:50:01+00:00">29 Nov 2019, 14:50</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/10/im578x383-ukr-kino-860x580-c-1.jpg"/>
      </figure>
      <p>
        <b>
          <b>Міністр культури, молоді та спорту України Володимир Бородянський зазначає, що за минулі п’ять років в Україні не було побудовано систему зобов’язань продюсерів за фінансування фільмів Державним агентством з питань кіно.</b>
        </b>
      </p>
      <p>“На жаль, за ці п’ять років ми не побудували систему зобов’язань продюсерів щодо отриманих грошей. Сьогодні, коли продюсер отримує гроші, у нас немає зобов’язань за кількістю глядачів, за кількістю повернутих коштів, і взагалі зобов’язань як таких за кількістю фестивалів або нагород. Є тільки спільне зобов’язання, щоб фільм вийшов, і навіть ці зобов’язання часто порушувалися”, – сказав Бородянський на прес-конференції на тему: “Презентація результатів аналізу ефективності державної підтримки кінематографії” в п’ятницю.</p>
      <p>За словами першого заступника міністра культури, молоді та спорту України Анатолія Максимчука, за п’ять років держава через Державне агентство з питань кіно профінансувало <b>1,6 млрд грн на 224 фільми</b> (92 продюсери).</p>
      <p>До топ-5 продюсерів за сумами фінансування і кількістю профінансованих фільмів увійшли: Володимир Філіппов, Андрій Суярко, Алла Овсяннікова (148,4 млн грн на 15 фільмів); Максим Асадчий (119,1 млн грн на 9 фільмів); Олег Щербина (80,7 млн грн на 10 фільмів); Ігор Савиченко (61,5 млн грн на 16 фільмів); Єгор Олесов, Оксана Мельничук (55,8 млн грн).</p>
      <p>Бокс-офіс фільмів, які фінансувало Держкіно, становить 265,5 млн грн. 33,85 млн грн продюсери повернули до Держкіно.</p>
      <p><b>До топ-5 фільмів із повернення фінансування увійшли:</b> “Скажене весілля” (Юрій Горбунов), “Я, ти, він, вона” (Володимир Зеленський), “Секс і нічого особистого” (Влад Ряшин), “Незламна” (Єгор Олесов) і “Кіборги “(Іванна Дядюра). До топ-5 з глядацької аудиторії увійшли фільми: “Я, ти, він, вона”, “Скажене весілля”, “Викрадена принцеса”, “Кіборги” та “Секс і нічого особистого”.</p>
      <p>Зазначається, що 80% глядацької аудиторії зібрали фільми, які отримали лише 18% від коштів Держкіно.</p>
      <p>Цей звіт формувався станом на 1 жовтня 2019 року.</p>
      <p>Нагадаємо, що <a href="https://rubryka.com/2019/11/29/uryad-ogolosyv-novyj-konkurs-na-golovu-derzhkino/">уряд оголосив новий конкурс на голову Держкіно.</a></p>
    </article>
  </body>
</html>