<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521953-economist-vyrabet-cistou-energii-je-snazsi-nez-ji-skladovat/"/>
    <meta property="og:site_name" content="KurzyCZ"/>
    <meta property="article:published_time" content="2019-11-29T14:39:55+00:00"/>
    <meta property="og:title" content="Economist: Vyrábět čistou energii je snazší než ji skladovat"/>
    <meta property="og:description" content="Zvedněte pomocí jeřábu těžké bloky a poté zachyťte energii generovanou jejich pádem. Nejedná se o experiment navržený desetiletým dítětem, ale o premisu Energy Vault, který od japonského technologického investora SoftBank získal 110 milionů dolarů."/>
  </head>
  <body>
    <article>
      <h1>Economist: Vyrábět čistou energii je snazší než ji skladovat</h1>
      <address><time datetime="2019-11-29T14:39:55+00:00">29 Nov 2019, 14:39</time> by <a rel="author">Patria</a></address>
      <p>
        <b>Zvedněte pomocí jeřábu těžké bloky a poté zachyťte <a href="https://www.kurzy.cz/energie/">energii</a> generovanou jejich pádem. Nejedná se o experiment navržený desetiletým dítětem, ale o premisu Energy Vault, který od japonského technologického investora SoftBank získal 110 milionů <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>.</b>
      </p>
      <p>Má ale konkurenci. Hlouček miliardářů, včetně Billa Gatese, Jacka Ma, Raye Dalia a Masayoshiho Sona, podporuje další možnosti, jak udržet <a href="https://www.kurzy.cz/energie/">energii</a>. Firma inkubovaná v Alphabetu, mateřské společnosti Google, chce uložit <a href="https://www.kurzy.cz/elektrina/">elektřinu</a> do roztavené soli. Tyto plány jsou v současnosti jedním z nejtěžších úkolů energetiky. Výroba čisté <a href="https://www.kurzy.cz/energie/">energie</a> je v porovnání s tím jednoduchá. Její ukládání je mnohem složitější.</p>
      <p>Slunce a vítr loni vyprodukovaly 7 % světové <a href="https://www.kurzy.cz/elektrina/">elektřiny</a>. Do roku 2040 by tento podíl mohl podle Mezinárodní energetické agentury vzrůst více než pětkrát. Potíž je v tom, když žádný vítr nefouká nebo když je zamračeno. To znamená, že sluneční a větrné elektrárny nemohou samy o sobě nahradit uhelné a plynové elektrárny, které produkují <a href="https://www.kurzy.cz/energie/">energii</a> spolehlivě a nepřetržitě.</p>
      <p>Když slunce a vítr produkují více <a href="https://www.kurzy.cz/energie/">energie</a>, než je potřeba, je jednou z možností uložit <a href="https://www.kurzy.cz/energie/">energii</a> do baterií a naopak ji v případě nedostatku později uvolnit. V roce 2018 se podle <a href="https://rejstrik-firem.kurzy.cz/">firmy</a> BloombergNEF nainstalovala úložiště přibližně v objemu 3,5 gigawatt, což je přibližně dvojnásobné množství než v roce 2017. Celková <a href="https://www.kurzy.cz/investice/">investice</a> do skladování letos může dosáhnout 5,3 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>. V současnosti je však jen asi 1 % obnovitelné <a href="https://www.kurzy.cz/energie/">energie</a> doplněno o úložiště, počítá banka <a href="https://www.kurzy.cz/akcie-usa/morgan-stanley-7727/">Morgan Stanley</a>. Stále existuje spousta překážek, které je třeba odstranit.</p>
      <p>Nejběžnějším způsobem skladování bylo čerpat vodu do vyvýšené nádrže v době hojnosti a následně ji v případě potřeby vypustit. Tento typ úložiště vodní <a href="https://www.kurzy.cz/energie/">energie</a> ale není řešením. Vybudování nové přehrady vyžaduje neobvyklou topografii a může katastrofálně působit na životní prostředí.</p>
      <p>
        <b><a href="https://www.kurzy.cz/komodity/lithium/">Lithium</a>-iontová budoucnost</b>
      </p>
      <p>Alternativu nabízejí baterie. Jejich dostupnost by se měla zlepšovat s tím, jak jsou elektromobily čím dál populárnější. „Celý výrobní dodavatelský řetězec <a href="https://www.kurzy.cz/komodity/lithium/">lithium</a>-iontových baterií pro elektromobily nabírá na otáčkách,“ říká Andrés Gluski z energetické společnosti <a href="https://www.kurzy.cz/akcie-usa/aes-corporation-7147/">AES</a>, „takže se s tím svezeme.“ Větší poptávka vedla k většímu rozsahu výroby a náklady na baterie klesly podle BloombergNEF od roku 2010 do roku 2018 o 85 %. Díky tomu jsou baterie dostatečně levné nejen pro pohon elektromobilů, ale i pro použití v energetice.</p>
      <p>Jak se elektromobily rozšiřují, jejich baterie by mohly sloužit i jako zdroj mobilního úložiště, které by v momentě, kdy jsou vozidla zaparkována a připojena, v případě potřeby napájelo <a href="https://www.kurzy.cz/energie/">energii</a> zpět do sítě. Při správné infrastruktuře by flotily elektromobilů mohly nahradit novou skladovací kapacitu.</p>
      <p>Firma s názvem Sunrun prodává rezidenční solární panely kombinované s bateriemi, což je obzvláště lákavé pro majitele domů v Kalifornii, kteří zoufale touží po alternativě k výpadkům <a href="https://www.kurzy.cz/elektrina/">elektřiny</a> způsobenými nebezpečím požárů. V síti mohou baterie působit jako tlumič špiček, čímž by se z minuty na minutu vypořádaly s výkyvy v dodávce. Mezi další využití patří posun dodávek <a href="https://www.kurzy.cz/elektrina/">elektřiny</a> v čase - ze dne, kdy solární panely produkují <a href="https://www.kurzy.cz/energie/">energii</a>, na večer, kdy stoupá poptávka.</p>
      <p>Růst skladišť <a href="https://www.kurzy.cz/energie/">energie</a> jen trnem v patě staromódních generátorů <a href="https://www.kurzy.cz/energie/">energie</a>, které se spoléhají na <a href="https://www.kurzy.cz/plyn/">plyn</a> nebo <a href="https://www.kurzy.cz/komodity/uhli-us-index-graf-vyvoje-ceny/">uhlí</a>. <a href="https://www.kurzy.cz/akcie-usa/nextera-energy-inc-7922/">NextEra Energy</a> Resources, která staví zařízení na čistou <a href="https://www.kurzy.cz/energie/">energii</a>, stále více vybavuje velké solární farmy bateriemi. Společnost <a href="https://www.kurzy.cz/akcie-usa/aes-corporation-7147/">AES</a>, která má zařízení na skladování baterií ve 21 zemích a územích, provozuje na Havaji systém, který kombinuje solární <a href="https://www.kurzy.cz/energie/">energii</a> s její akumulací tak, aby vyhověl špičkám poptávky. Výzkumná skupina Rocky Mountain Institute zkoumající čistou <a href="https://www.kurzy.cz/energie/">energii</a> varuje, že projekty solární <a href="https://www.kurzy.cz/energie/">energie</a> a baterií v kombinaci s opatřeními, jako jsou chytřejší zařízení pro kontrolu poptávky, mohou plynové elektrárny odstavit.</p>
      <p>
        <b>Baterie na baterky</b>
      </p>
      <p>Nicméně bateriový <a href="https://www.kurzy.cz/makroekonomika/prumysl/">průmysl</a> čelí několika překážkám širšímu nasazení. První z nich je přehřívání baterií, kdy může po explozi <a href="https://www.kurzy.cz/plyn/">plynů</a> dojít i k požáru. V minulém roce došlo k požáru instalací v Jižní Koreji. Požár a výbuch v dubnu poškodil úložiště provozované společností Fluence v Arizoně (šlo o společný podnik mezi <a href="https://www.kurzy.cz/akcie-usa/aes-corporation-7147/">AES</a> a německým strojírenským gigantem <a href="https://www.kurzy.cz/akcie-nemecko/siemens-n-7043/">Siemens</a>). Příčiny jsou stále předmětem šetření. Jak <a href="https://www.kurzy.cz/makroekonomika/prumysl/">průmysl</a> zraje, je pravděpodobné, že bezpečnostní opatření budou čím dál přísnější.</p>
      <p>Mezitím se <a href="https://www.kurzy.cz/makroekonomika/prumysl/">průmysl</a> bude muset vypořádat s řadou dalších pravidel a regulací. Jižní Korea nabídla pobídky pro skladování. Částečně i proto, aby vytvořila trh pro své domácí výrobce baterií, kteří patří mezi světovou špičku. Některé státy v Americe, například <a href="https://www.letenky-1.cz/letypg_PRG_NYC-new-york/letenky.htm">New York</a> a New Jersey, pověřily úložiště, aby pomáhaly snižovat emise. V jiných státech se americký regulátor <a href="https://www.kurzy.cz/elektrina/">elektřiny</a> snaží otevřít trhy vůči skladování, ale podrobnosti o tom, jak to bude fungovat v praxi, nejsou jasné. V Británii jsou baterie považovány za „generační aktiva“, což vystavuje vývojáře úložišť dodatečným poplatkům a nákladům, říká Michael Folsom z advokátní kanceláře Watson Farley &amp; Williams.</p>
      <p>I kdyby se regulační opatření v oblasti <a href="https://www.kurzy.cz/elektrina/">elektřiny</a> zjemnila, <a href="https://www.kurzy.cz/komodity/lithium/">lithium</a>-iontové baterie nakonec stejně dosáhnou svých limitů. Breakthrough Energy Ventures je <a href="https://www.kurzy.cz/podilove-fondy/">fond</a> podporovaný Gatesem, Maem, Daliem a dalšími miliardáři, kteří investují do transformačních technologií. Náklady na <a href="https://www.kurzy.cz/komodity/lithium/">lithium</a>-iontové baterie rychle klesají, ale ukládat <a href="https://www.kurzy.cz/energie/">energii</a> na celé dny, nebo dokonce na týdny, „nebude nikdy dost levné,“ říká Eric Toone, vedoucí výzkumu u BEV.</p>
      <p>Mezi alternativy patří průtokové baterie, které vužívají elektrolyty v nádržích chemického roztoku, stejně jako mechanické prostředky, jakými jsou padající bloky Energy Vault. Můžeme také pomocí čisté <a href="https://www.kurzy.cz/energie/">energie</a> vyrábět vodík a v plynových elektrárnách nebo palivových článcích jej přeměnit zpět na <a href="https://www.kurzy.cz/elektrina/">elektřinu</a>. V budoucnu mohou řešení poskytnout také zkapalněné <a href="https://www.kurzy.cz/plyn/">plyny</a>. Na rozdíl od solárních panelů, které jsou standardizované, budou různé baterie v síti pravděpodobně sloužit různým účelům. "Všechny baterie jsou jako lidé, stejně specificky chybné," říká Mateo Jaramillo, který vedl vývoj úložišť v automobilce <a href="https://akcie-cz.kurzy.cz/akcie/tesla-1439/">Tesla</a>.</p>
      <p>Jaramillo nyní vede společnost <a href="https://akcie-cz.kurzy.cz/akcie/form-367/">Form</a> Energy, která vyvíjí elektrochemickou alternativu k <a href="https://www.kurzy.cz/komodity/lithium/">lithium</a>-iontovým bateriím. K jeho investorům patří BEV a <a href="https://www.kurzy.cz/akcie-eu/eni-7064/">Eni</a>. Jaramillo odmítá předpovídat, kdy bude jeho <a href="https://www.kurzy.cz/prace/">práce</a> obchodovatelná. Cíl je však jasný. „Pokud dokážete vyvinout dlouhodobé řešení skladování,“ říká, „tak odejdete z <a href="https://www.kurzy.cz/komodity/uhli-us-index-graf-vyvoje-ceny/">uhlí</a> a tak odejdete i ze <a href="https://www.kurzy.cz/komodity/zemni-plyn-graf-vyvoje-ceny/">zemního plynu</a>.“</p>
      <p>
        <i>Zdroj: The Economist</i>
      </p>
      <p> </p>
      <related>
        <h4>Příbuzné stránky</h4>
        <a href="https://www.kurzy.cz/tema/4609593.html"/>
        <a href="https://rejstrik-firem.kurzy.cz/70863962/cista-energie-alternativa-pro-zdravy-zivotni-styl/statisticky-urad/"/>
        <a href="https://www.kurzy.cz/zpravy/209889-ods-trva-na-tom-co-ji-skodi-nebo-co-ji-bude-prospivat/"/>
        <a href="https://regiony.kurzy.cz/katastr/o50585541/mapa/"/>
        <a href="https://regiony.kurzy.cz/katastr/o1823264/"/>
        <a href="https://rejstrik-firem.kurzy.cz/rejstrik-firem/DO-70863962-cista-energie/"/>
        <a href="https://www.kurzy.cz/zpravy/408982-investice-do-takzvane-ciste-energie-klesly-nejvice-od-roku-2013/"/>
        <a href="https://rejstrik-firem.kurzy.cz/28705378/cista-energie-nove-technologie-pro-21stoleni-ops/vztahy/"/>
        <a href="https://oz.kurzy.cz/elektrarny-opatovice-as/eop-cista-energie-svetlo-a-teplo-pro-vas-svetlo-a-teplo-vaseho-d-p156674z238311u.htm"/>
        <a href="https://rejstrik-firem.kurzy.cz/63439107/sdruzeni-za-cistou-a-bezpecnou-energii-jihlava/"/>
        <a href="https://zpravy.kurzy.cz/350018-globalni-investice-do-ciste-energie-v-1q-poklesly-o-22-a-jsou-nejnize-od-r-2009/"/>
        <a href="https://www.kurzy.cz/zpravy/404827-severoamericky-akcni-plan-cista-energie-a-bezpecnost-dodavek/"/>
      </related>
    </article>
  </body>
</html>