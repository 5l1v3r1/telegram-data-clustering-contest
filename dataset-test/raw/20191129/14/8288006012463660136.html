<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175986/naka-zrusila-obvinenie-jaroslava-nada-z-olano-svedok-zmenil-vypoved"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T14:35:08+00:00"/>
    <meta property="og:title" content="NAKA zrušila obvinenie Jaroslava Naďa z OĽaNO, svedok zmenil výpoveď"/>
    <meta property="og:description" content="Vojenské spravodajstvo malo Naďa aj odpočúvať. Z tohto odpočúvania však podľa Naďa a Lipšica nevzišla žiadna trestnoprávna skutočnosť."/>
  </head>
  <body>
    <article>
      <h1>NAKA zrušila obvinenie Jaroslava Naďa z OĽaNO, svedok zmenil výpoveď</h1>
      <h2>Vojenské spravodajstvo malo Naďa aj odpočúvať. Z tohto odpočúvania však podľa Naďa a Lipšica nevzišla žiadna trestnoprávna skutočnosť.</h2>
      <address><time datetime="2019-11-29T14:35:08+00:00">29 Nov 2019, 14:35</time> by <a rel="author">TASR</a></address>
      <p>Bratislava 29. novembra (TASR) - Vyšetrovateľ Národnej kriminálnej agentúry (NAKA) zrušil obvinenie Jaroslava Naďa z OĽaNO za ohrozovanie utajovanej skutočnosti. Hlavný svedok mal totiž zmeniť svedectvo. Polícia o tom informuje na sociálnej sieti.</p>
      <p>Naď pre TASR uviedol, že informáciu ešte nemá potvrdenú, sám sa o nej dozvedel zo sociálnej siete. V pondelok (2. 12.) pôjde ráno opätovne na NAKA.</p>
      <p>Polícia Naďa obvinila v novembri pre ohrozovanie utajovanej skutočnosti. Trestného činu ohrozovania utajovanej skutočnosti sa mal dopustiť pýtaním sa niekoho z „<i>bezpečnostného prostredia“</i> otázku súvisiacu s kauzou bývalého dôstojníka ruskej rozviedky GRU Sergeja Skripaľa. Odpoveď nedostal. Svoje obvinenie považoval za absurdné a nepodložené.</p>
      <p>Za oznamovateľa údajných trestných činov označil šéfa Vojenského spravodajstva Jána Balciara. Ten naňho podal ešte jedno trestné oznámenie, ktoré sa týka jeho niekdajšieho podnikania. Obviňoval ho taktiež, že mal korumpovať novinára.</p>
      <p>Vojenské spravodajstvo malo Naďa aj odpočúvať. Z tohto odpočúvania však podľa Naďa a Lipšica nevzišla žiadna trestnoprávna skutočnosť.</p>
      <p>Predseda vlády SR Peter Pellegrini (Smer-SD) minulý týždeň zvolal aj mimoriadne zasadnutie Bezpečnostnej rady štátu.</p>
    </article>
  </body>
</html>