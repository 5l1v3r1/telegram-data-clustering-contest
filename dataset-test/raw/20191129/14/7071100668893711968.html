<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/wydarzenia/artykuly/614128,warszawa-ruszyl-mlodziezowy-strajk-klimatyczny.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-11-29T14:41:00+00:00"/>
    <meta property="og:title" content="Protest celowo zbiegł się z BLACK FRIDAY. Zakończył się Młodzieżowy Strajk Klimatyczny"/>
    <meta property="og:description" content="Ulicami Warszawy pod hasłem &quot;Dosyć słów, teraz czyny!&quot; przeszedł w piątek Młodzieżowy Marsz Klimatyczny. W demonstracji, zadaniem obserwatorów stołecznego Biura Bezpieczeństwa i Zarządzania Kryzysowego, wzięło udział ok. 3 tys. osób."/>
  </head>
  <body>
    <article>
      <h1>Protest celowo zbiegł się z BLACK FRIDAY. Zakończył się Młodzieżowy Strajk Klimatyczny</h1>
      <h2>Ulicami Warszawy pod hasłem "Dosyć słów, teraz czyny!" przeszedł w piątek Młodzieżowy Marsz Klimatyczny. W demonstracji, zadaniem obserwatorów stołecznego Biura Bezpieczeństwa i Zarządzania Kryzysowego, wzięło udział ok. 3 tys. osób.</h2>
      <address>
        <time datetime="2019-11-29T14:41:00+00:00">29 Nov 2019, 14:41</time>
      </address>
      <figure>
        <img src="https://s4.dziennik.pl/pliki/12775000/12775811-mlodziezowy-strajk-klimatyczny-900-556.jpg"/>
        <figcaption>Młodzieżowy Strajk Klimatyczny w Warszawie / Agencja Gazeta / Fot. Maciek Jazwiecki Agencja Gazeta</figcaption>
      </figure>
      <p>Redakcja Dziennik.pl</p>
      <p>Uczestnicy <b>Młodzieżowego Strajku Klimatycznego </b>zebrali się w piątek przed godz. 10 na pl. Bankowym po to, żeby zaprotestować przeciwko zmianom klimatu. Protest rozpoczął się od przemówień z platformy umieszczonej na samochodzie.</p>
      <p>Demonstranci około godz. 10.30 wyruszyli w kierunku ulicy Senatorskiej, a następnie ul. Moliera, Trębacką, Krakowskim Przedmieściem, Królewską i Marszałkowską przeszli na pl. Defilad, gdzie odbyły się główne wystąpienia.</p>
      <p>Uczestnicy strajku nieśli ze sobą transparenty z hasłami: "Ne ma kawy na martwej planecie", "Ratujmy Ziemie, tylko tu są pieski", "Nie podnoście nam temperatury", "Dlaczego musimy wychodzić na ulice?", "Bez powietrza zginiemy", Emisję CO2 trzeba anulować, bo przegramy".</p>
      <p>Demonstranci wznosili hasła: "Dość słów, teraz czyny", "Kto nie skacze ten za węglem, hop, hop, hop", "Solidarni z górnikami, ale nigdy z kopalniami", czy "Nauka z nami, <a href="https://www.dziennik.pl/tagi/religia">religia</a> z nami - Walka o życie ponad podziałami".</p>
      <p>Na pl. Defilad, gdzie ustawiona była scena organizatorzy przypomnieli m.in. sześć swoich postulatów, do których - jak podkreślali - zobowiązali się politycy. Jest wśród nich żądanie prowadzenia polityki klimatycznej w oparciu o aktualne stanowisko nauki wyrażone w najnowszych raportach Międzynarodowego Zespołu ds. Zmian Klimatu (IPCC), ogłoszenie przez polski <a href="https://www.dziennik.pl/tagi/parlament">parlament</a> stanu kryzysu klimatycznego, czy wprowadzenia w szkołach <a href="https://edukacja.dziennik.pl/">edukacji</a> klimatycznej.</p>
      <p>Protestujący chcą również przyjęcia przez parlament ustawy powołującej ekspercką i niezależną Radę Klimatyczną, której zadaniem będzie opracowanie strategii osiągnięcia neutralności klimatycznej <a href="https://www.dziennik.pl/tagi/polska">Polski</a> do roku 2040 oraz kontrola realizacji tej strategii. Jak podkreślili ustawa ta powinna być napisana przy aprobacie środowiska naukowego, a także maksymalnej transparentności i przy szerokich konsultacjach społecznych. Oczekują również podjęcia natychmiastowych kroków prowadzących do przeprowadzenia sprawiedliwej transformacji gospodarki w celu redukcji emisji gazów cieplarnianych.</p>
      <p>Chcą również, by <a href="https://www.dziennik.pl/tagi/media">media</a> wzięły na siebie odpowiedzialność za uświadamianie społeczeństwa o bezpośrednich zagrożeniach związanych z kryzysem klimatycznym.</p>
      <p><i>Odwiedziliśmy polityków w ich siedzibach. Zmusiliśmy ich do odzewu. Platforma Obywatelska, Polskie Stronnictwo Ludowe, Sojusz Lewicy Demokratycznej, Partia Razem, Partia Wiosna, Partia Zieloni, oraz Prawo i Sprawiedliwość - wszyscy oni zobowiązali się do realizacji postulatów związanych z polityką klimatyczną - </i>podkreślali.</p>
      <p>Zaznaczyli również, że "konsekwentnie i nieustępliwie" będą wymagać, by deklaracje polityków znalazły odzwierciedlenie w realnych czynach. <i>Nie damy rządzącym zapomnieć o zobowiązaniach</i> - zapewnili.</p>
      <p>Organizatorzy przed rozpoczęciem piątkowego protestu zwrócili uwagę, że Młodzieżowy Strajk Klimatyczny zbiega się z dniem wielkich wyprzedaży w sklepach - <b>Black Friday.</b> Jak dodali, produkcja przemysłowa przyczynia się do emisji dużej ilości gazów cieplarnianych do atmosfery. "Ten dzień jest symbolem destrukcyjnej działalności człowieka, która dąży jedynie do chwilowego zysku". "Niestety odmówienie udziału w tym dniu, nie rozwiąże kryzysu, z którym się mierzymy. Potrzebne są zmiany na poziomie systemowym, dlatego najlepsze, co możecie zrobić, to przyjść na protest" - napisali.</p>
      <p>Demonstracje Młodzieżowego Strajku Klimatycznego zorganizowane zostały w piątek całej <a href="https://www.dziennik.pl/tagi/polska">Polsce</a>.</p>
    </article>
  </body>
</html>