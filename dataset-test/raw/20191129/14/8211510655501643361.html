<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/mini-i-futuri-modelli-elettrici-saranno-prodotti-in-cina-bmw-great-wall-469709.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-29T14:00:05+00:00"/>
    <meta property="og:title" content="Mini, i futuri modelli elettrici saranno prodotti in Cina"/>
    <meta property="og:description" content="Bmw ha deciso di appoggiarsi al costruttore cinese Great Wall per la produzione, in una città dal nome quasi impronunciabile, dei futuri modelli elettrici di Mini"/>
  </head>
  <body>
    <article>
      <h1>Mini, i futuri modelli elettrici saranno prodotti in Cina</h1>
      <h2>Bmw ha deciso di appoggiarsi al costruttore cinese Great Wall per la produzione, in una città dal nome quasi impronunciabile, dei futuri modelli elettrici di Mini</h2>
      <address><time datetime="2019-11-29T14:00:05+00:00">29 Nov 2019, 14:00</time> by <a rel="author">Samuele Prosino</a></address>
      <p>La città cinese di <b>Zhangjiagang</b> non dirà nulla di che alla maggioranza delle persone, ma per tutti gli appassionati del marchio <b>Mini</b> diventerà un luogo fondamentale. Sarà proprio là, in una fabbrica da costruire in un’area popolata da 1,2 milioni di abitanti, che <b>Bmw e Great Wall</b> produrranno insieme i futuri modelli elettrici dell’iconico brand che ha fatto la storia dell’industria automobilistica britannica.</p>
      <p>Resterà molto poco del Regno Unito, tuttavia, in questa specifica alleanza strategica. Il pragmatismo tedesco è il protagonista assoluto della joint venture con i cinesi, chiamata <b>Spotlight Automotive Limited</b>, che darà ai due costruttori automobilistici un impianto in grado di produrre 160mila veicoli all’anno a partire dall’anno 2022, cioè quando è stata definita la conclusione dei lavori di costruzione dell’immobile.</p>
      <blockquote>
        <a href="https://www.formulapassion.it/automoto/mondoauto/bmw-accordo-raggiunto-per-riduzione-costi-469455.html">BMW, accordo raggiunto per riduzione costi</a>
      </blockquote>
      <p>Con la joint venture troveranno lavoro circa 3000 operai e impiegati, con i due partner commerciali che investiranno (insieme) circa 650 milioni di euro. L’accordo tra BMW e Great Wall fu siglato nell’estate 2018 a Berlino, in presenza del premier cinese Li Keqiang e della cancelliera Angela Merkel: dunque un patto decisamente sotto la benedizione della politica. Dal punto di vista industriale, la nuova Mini full electric sarà prima costruita a <b>Oxford</b> (con ingresso in listino nel primo trimestre del 2020), e in seguito molti degli altri modelli elettrici di Mini e di Great Wall verranno assemblati proprio a Zhangjiagang. BMW ha ribadito che non abbandonerà Oxford: i tedeschi ritengono l’impianto britannico il cuore del marchio, mentre il ‘gemello’ cinese lo affiancherà in termini di flessibilità e volume di produzione.</p>
      <blockquote>
        <a href="https://www.formulapassion.it/automoto/ambiente/leuroparlamento-dichiara-lemergenza-climatica-469603.html">L’Europarlamento dichiara l’emergenza climatica</a>
      </blockquote>
      <p>Non è la prima fabbrica per BMW in quel della Cina: l’impianto di <b>Shenyang</b> ospiterà infatti la linea produttiva della iX3 (dal 2020). Il mercato orientale è sempre più nei piani dei costruttori europei, ma più che una notizia è una risolutiva conferma.</p>
      <footer>RIPRODUZIONE RISERVATA</footer>
    </article>
  </body>
</html>