<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/marius-bodea-presedintele-comisiei-pentru-transporturi-se-va-renunta-la-fantasmagoria-parteneriatului-public-privat-pentru-autostrada-iasi-targu-mures-1922402229502019111419185206"/>
    <meta property="og:site_name" content="News.ro"/>
    <meta property="article:published_time" content="2019-11-29T14:22:50+00:00"/>
    <meta property="og:title" content="Marius Bodea, preşedintele Comisiei pentru Transporturi: Se va renunţa la fantasmagoria parteneriatului public-privat pentru autostrada Iaşi-Târgu Mureş"/>
    <meta property="og:description" content="Preşedintele Comisiei pentru Transporturi din Camera Deputaţilor, Marius Bodea, susţine că Guvernul va renunţa la “fantasmagoria“ parteneriatului public-privat pentru autostrada Iaşi-Târgu Mureş, precizând că nicăieri în ţară nu s-a realizat vreun proiect major pin acest sistem de finanţare."/>
  </head>
  <body>
    <article>
      <h1>Marius Bodea, preşedintele Comisiei pentru Transporturi: Se va renunţa la fantasmagoria parteneriatului public-privat pentru autostrada Iaşi-Târgu Mureş</h1>
      <address><time datetime="2019-11-29T14:22:50+00:00">29 Nov 2019, 14:22</time> by <a rel="author">Florin Ghetau</a></address>
      <p>
        <b>Preşedintele Comisiei pentru Transporturi din Camera Deputaţilor, Marius Bodea, susţine că Guvernul va renunţa la “fantasmagoria“ parteneriatului public-privat pentru autostrada Iaşi-Târgu Mureş, precizând că nicăieri în ţară nu s-a realizat vreun proiect major pin acest sistem de finanţare.</b>
      </p>
      <p>Marius Bodea a declarat, vineri, pentru News.ro că a avut o întâlnire la Bucureşti cu ministrul Transporturilor Lucian Bode, dar şi cu şefii asociaţiilor ieşene care militează pentru autostradă, pentru a discuta termenele pentru fiecare etapă de realizare a proiectului.</p>
      <p>“Am convenit să implicăm expertiza membrilor asociaţiilor civice în toate proiectele care susţin proiectele de infrastructură ale României. De asemenea, am convenit ca în privinţa proiectului A8, studiul de fezabilitate să fie revizuit şi completat, din fonduri europene, pe întreg amplasamentul lucrării de la Tg-Mureş la Iaşi. Astfel, vom renunţa la fantasmagoria Parteneriatului Public-Privat. Noi, moldovenii, nu suntem cobaii ţării. Nicăieri în România nu a fost realizat vreun proiect major de investiţii prin acest sistem de finanţare“, a afirmat preşedintele Comisiei pentru Transporturi, deputatul PNL Marius Bodea.</p>
      <p>La rândul său, Cătălin Urtoi, vicepreşedinte al Asociaţiei “Împreună pentru A8“, a afirmat că în discuţiile cu ministrul Transporturilor au fost acceptate toate propunerile făcute de către asociaţiile civice.</p>
      <p>“Încercăm de peste doi ani de zile să le punem în aplicare, doar că guvernele PSD ne-au tratat cu aroganţă şi multă şmecherie. Se va renunţa imediat la Parteneriat Public Privat pentru tronsonul Leţcani - Tg.Neamţ, asta se va întâmpla în luna decembrie. Vor fi finalizate toate caietele de sarcini pentru tronsoanele Tg.Neamţ – Iaşi, Iaşi – Vânători, Vânători - Ungheni cu privire la studiile de fezabilitate şI proiectare. Pe parcursul anului 2020 am convenit să fie finalizate contractele. Astfel se va termina definitiv cu povestea acestor SF-uri, fără de care nu putem afla valoarea reală a investiţiei, traseul şi nu putem obţine fonduri europene“, a afirmat Cătălin Urtoi.</p>
      <p>De asemenea, în paralel, va fi depusă o cerere de finanţare pentru aceste studii, în vederea obţinerii de bani europeni.</p>
      <p>Potrivit lui Urtoi, studiile de fezabilitae ar urma să fie terminate, pe toată lungimea autostrăzii, până în anul 2021, urmând ca apoi să se treacă efectiv la realizarea lucrărilor.</p>
      <p>De săptămâna viitoare, asociaţiile civice ieşene vor avea un consilier în Ministerul Transporturilor, care va monitoriza proiectul.</p>
      <p>“Pentru prima dată, m-am întors optimist de la Bucureşti. Dacă nu se vor ţine de cuvânt pe ceea ce am convenit, atunci e clar că nu vor să facă acest proiect nici cei de la PNL“, a mai spus vicepreşedintele asociaţiei “Împreună pentru A8“, Cătălin Urtoi.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>