<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/dzhon-lenun-ochila-1619140.html"/>
    <meta property="og:site_name" content="Cross"/>
    <meta property="article:published_time" content="2019-11-29T14:46:00+00:00"/>
    <meta property="og:title" content="Кръглите очила на Джон Ленън отиват на търг"/>
    <meta property="og:description" content="/КРОСС/ Кръгли слънчеви очила на Джон Ленън и получен от Ринго Стар билет за паркиране, които били съхранявани от бивш шофьор на &quot;Бийтълс&quot;, ще бъдат изложени на търг на интернет сайта на &quot;Сотбис&quot; следващата седмица, предаде Франс прес."/>
  </head>
  <body>
    <article>
      <h1>Кръглите очила на Джон Ленън отиват на търг</h1>
      <address>
        <time datetime="2019-11-29T14:46:00+00:00">29 Nov 2019, 14:46</time>
      </address>
      <p>/КРОСС/ Кръгли слънчеви очила на Джон Ленън и получен от Ринго Стар билет за паркиране, които били съхранявани от бивш шофьор на "Бийтълс", ще бъдат изложени на търг на интернет сайта на "Сотбис" следващата седмица, предаде Франс прес.</p>
      <p>Бившият шофьор Алън Херинг, който работел за двама от членовете на легендарната група - Ринго Стар и Джордж Харисън, заяви, че решил да се раздели с тези вещи и да съхрани единствено "спомените".</p>
      <p>Херинг съхранил билет за паркиране на стойност 2 британски лири, издаден на 25 април 1969 г. пред седалището на звукозаписната компания "Епъл рекърдс", основана от "Бийтълс". Смачканият къс хартия в кафеникав цвят е оценен на 1500 лири.</p>
      <p>Слънчеви очила, оставени от Джон Ленън на задната седалка в мерцедеса на Ринго Стар през 1968 г., също ще бъдат предложени за продажба.</p>
      <p>"Те са неотменима част от имиджа на Ленън от средата на 60-те години на миналия век до смъртта му", отбеляза експертът по книгите и ръкописите в "Сотбис" Гейбриъл Хийтън.<br/>Той няколко пъти промени стила си. Онова, което остана непроменено, са слънчевите очила. Ако искате да направите карикатура на Джон Ленън, изображението му ще е с дълга коса и слънчеви очила", допълни той.</p>
      <p>Херинг поясни, че навремето в шофирания от него автомобил се качили Ринго, Джордж и Джон.</p>
      <p>„Когато Ленън излезе от колата, забелязах, че е оставил слънчевите си очила на задната седалка и че едното стъкло се е отделило от рамката", разказа бившият шофьор.</p>
      <p>„Попитах Джон дали иска да ги поправя. Той ми каза да не се безпокоя, защото ги носи заради имиджа си. Не ги поправих. Те са във вида, в който Джон ги остави. За мен спомените от този специален период от живота ми с групата "Бийтълс" са по-важни, отколкото свързаните с нея вещи, които съм съхранил", допълни той.</p>
    </article>
  </body>
</html>