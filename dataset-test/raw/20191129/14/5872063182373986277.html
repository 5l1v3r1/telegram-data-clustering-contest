<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561576/stefanos-kotsolis-psifiako-ktimatologio-stin-upiresia-tou-politi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-29T14:24:12+00:00"/>
    <meta property="og:title" content="Στέφανος Κοτσώλης: «Ψηφιακό Κτηματολόγιο στην υπηρεσία του πολίτη»"/>
    <meta property="og:description" content="Συνέντευξη του Γενικού Διευθυντή του Ελληνικού Κτηματολογίου"/>
  </head>
  <body>
    <article>
      <h1>Στέφανος Κοτσώλης: «Ψηφιακό Κτηματολόγιο στην υπηρεσία του πολίτη»</h1>
      <address>
        <time datetime="2019-11-29T14:24:12+00:00">29 Nov 2019, 14:24</time>
      </address>
      <p>
        <b>Συνέντευξη του Γενικού Διευθυντή του Ελληνικού Κτηματολογίου</b>
      </p>
      <p>O Στέφανος Κοτσώλης είναι πολιτικός μηχανικός ΕΜΠ και κάτοχος MBA από το Yale University στις ΗΠΑ. Τα τελευταία 19 χρόνια διετέλεσε μέτοχος και διευθύνων σύμβουλος σε κατασκευαστική εταιρεία για δημόσια και ιδιωτικά έργα καθώς και σε εταιρεία αναπτύξεων και διαχείρισης ακινήτων. Στη συνέντευξη του στην ιστοσελίδα μας, αναφέρει, εκτός των άλλων, πως το Κτηματολόγιο αποτελεί στρατηγική προτεραιότητα για το Υπουργείο Περιβάλλοντος και την Ελληνική Κυβέρνηση, συνιστά σε μεγάλο βαθμό σημαντικό εργαλείο για τον εκσυγχρονισμό της λειτουργίας του κράτους και η ολοκλήρωση του είναι η βάση για την αξιοποίηση της δημόσιας και ιδιωτικής γης, την προσέλκυση νέων επενδύσεων και την άσκηση δίκαιης φορολογικής πολιτικής.</p>
      <ol>
        <li>
          <b>Πόσα χρόνια προσπαθεί η χώρα μας να αποκτήσει Κτηματολόγιο;</b>
        </li>
      </ol>
      <p>
        <i>Όσο και αν φαίνεται απίστευτο, η δημιουργία του Κτηματολογίου φαίνεται ότι επίσημα ξεκίνησε με Βασιλικό Διάταγμα επί… Όθωνα που δημοσιεύθηκε στην Εφημερίδα της Κυβέρνησης το 1836. Μετά όμως από πολύχρονες περιπέτειες, η μεταπολεμική προσπάθεια της χώρας μας να αποκτήσει Κτηματολόγιο, ξεκίνησε πριν 20 χρόνια και σήμερα περίπου στο 6,2% της έκτασης της χώρας, δηλαδή περίπου 17% των ιδιοκτησιακών δικαιωμάτων, λειτουργεί Κτηματολόγιο, δηλαδή όπου υπήρχαν υποθηκοφυλακεία έχουν αντικατασταθεί από Κτηματολογικά Γραφεία. Το παρόν και τελευταίο πρόγραμμα αφορά 86 εκατομμύρια στρέμματα ως έκταση δηλαδή το 65% του συνόλου της έκτασης της χώρας ή 16 εκατομμύρια δικαιώματα, δηλαδή το 42% των συνολικών δικαιωμάτων.</i>
      </p>
      <ol>
        <li data-num="2">
          <b>Σε ποια φάση βρισκόμαστε σήμερα;</b>
        </li>
      </ol>
      <p>
        <i>Πριν τρεις μήνες παραλάβαμε τη σκυτάλη της διοίκησης του Κτηματολογίου εν μέσω της συλλογής δηλώσεων ιδιοκτησίας σχεδόν σε όλη τη χώρα.</i>
      </p>
      <p>
        <i>Παρότι είχε περάσει πάνω από μισό έτος από την έναρξη συλλογής δηλώσεων (Νοέμβριος – Δεκέμβριος 2018), τα αποτελέσματα ήταν απογοητευτικά, καθώς σχεδόν το 80% των πολιτών, για διάφορους λόγους, είχαν γυρίσει την πλάτη στο Κτηματολόγιο ή είχαν επαναπαυθεί θεωρώντας πως θα δίνονται εσαεί παρατάσεις παντού.</i>
      </p>
      <p>
        <i>Και όπως γνωρίζουμε όλοι, χωρίς τη συμμετοχή των πολιτών δεν υπάρχει Κτηματολόγιο, τόσο τυπικά (σε σχέση με τις συμβάσεις των αναδόχων) όσο και ουσιαστικά.</i>
      </p>
      <p>
        <i>Η πρώτη κίνησή μας ήταν να ομαδοποιήσουμε τις περιοχές, έτσι ώστε να μην προκαλείται σύγχυση σε σχέση με τις ημερομηνίες και τις περιοχές και να βάλουμε ένα όριο στις ατέρμονες παρατάσεις πείθοντας τους πολίτες πως οι προθεσμίες λήξης ήταν - και είναι - οριστικές.</i>
      </p>
      <p>
        <i>Η δεύτερη κίνηση, ήταν να προχωρήσουμε,  στον ελάχιστο χρόνο που διαθέταμε, σε μία επικοινωνιακή «επίθεση», καθώς η κτηματογράφηση, δεν είχε επικοινωνηθεί έγκαιρα και αποτελεσματικά.</i>
      </p>
      <p>
        <i>Η «επίθεση» αυτή περιέλαβε ψηφιακές ειδοποιήσεις μέσω της Ανεξάρτητης Αρχής Δημοσίων Εσόδων, όπου τον τελευταίο μήνα, πάνω από 3.300.000 πολίτες (εντός και εκτός Ελλάδος) έλαβαν ειδοποίηση μέσω taxis.</i>
      </p>
      <p>
        <i>Σύντομα θα παρουσιαστεί η νέα ιστοσελίδα του φορέα μέσω της οποίας όλοι οι ιδιοκτήτες εντός και εκτός Ελλάδας, έχουν ελεύθερη πρόσβαση στις ηλεκτρονικές εφαρμογές του Κτηματολογίου, όπως η ψηφιακή υποβολή δήλωσης και ο εντοπισμός του ακινήτου μέσω έξυπνου κινητού τηλεφώνου.</i>
      </p>
      <p>
        <i>Τέλος, εντός του Δεκεμβρίου, θα δημιουργηθούν λογαριασμοί του Ελληνικού Κτηματολογίου στα Μέσα Κοινωνικής Δικτύωσης και θα τροφοδοτούνται συνεχώς με ειδήσεις, πληροφορίες και χρηστικά βίντεο.</i>
      </p>
      <p>
        <i>Με αυτές τις άμεσες παρεμβάσεις, το τελευταίο τρίμηνο ανατράπηκαν τα προγνωστικά και τα ποσοστά συμμετοχής των πολιτών προσεγγίζουν το 70% (αρκετά πιο πάνω από το συμβατικό όριο του 55%), «σώζοντας» το έργο από μελλοντικές «περιπέτειες» καθώς υπάρχει και χρηματοδότηση από το ΕΣΠΑ, η οποία συναρτάται με τη συμμετοχή των πολιτών.</i>
      </p>
      <p>
        <i>Σήμερα, η υποβολή δηλώσεων συνεχίζεται με εντατικούς ρυθμούς σε όλη την Ελλάδα και κάθε έναν από τους τελευταίους τρεις μήνες, η συλλογή δικαιωμάτων, ξεπέρασε τις 700.000.</i>
      </p>
      <ol>
        <li data-num="3">
          <b>Αν κάποιος καθυστέρησε να δηλώσει ή δεν έχει ενημερωθεί;</b>
        </li>
      </ol>
      <p>
        <i>Η κτηματογράφηση συνεχίζεται για όσους πολίτες δεν έχουν προσέλθει να δηλώσουν την ακίνητη περιουσία τους, χωρίς την ενεργοποίηση, μέχρι σήμερα, των προβλεπόμενων προστίμων για όσους προσέλθουν εγκαίρως. Θέλω όμως να τονίσω, πως καμία άλλη παράταση στις προθεσμίες υποβολής δηλώσεων δεν πρόκειται να δοθεί. Οι πολίτες καλούνται να ανταποκριθούν άμεσα στην δήλωση της ακίνητης ιδιοκτησίας τους προκειμένου να ωφεληθούν από μια σειρά πλεονεκτημάτων αλλά και για την αποφυγή περαιτέρω ταλαιπωρίας. Καθυστέρηση των πολιτών στις δηλώσεις δεν σημαίνει αυτόματη απώλεια της περιουσίας τους. Συνεπάγεται ωστόσο αδυναμία αξιοποίησης της ιδιοκτησίας τους, αδυναμία μεταβίβασης ακινήτων και αλλαγής του ιδιοκτησιακού καθεστώτος και ενδεχομένως δικαστικές περιπέτειες.</i>
      </p>
      <ol>
        <li data-num="4">
          <b>Τι δυνατότητες έχουν οι Ομογενείς ιδιοκτήτες και οι πληρεξούσιοί τους;</b>
        </li>
      </ol>
      <p>
        <i>Οι  Ομογενείς και οι κάτοικοι του εξωτερικού έχουν πλέον τη δυνατότητα  υποβολής της δήλωσης και των συνυποβαλλόμενων εγγράφων, ηλεκτρονικά μέσω ειδικής εφαρμογής στην ιστοσελίδα του Ελληνικού Κτηματολογίου, καθώς και την πληρωμή του πάγιου τέλους με πιστωτική κάρτα ακόμα και σε άτοκες δόσεις. Επιπλέον μέσω της ιστοσελίδας, όλοι οι ιδιοκτήτες εντός και εκτός Ελλάδας, έχουν ελεύθερη πρόσβαση στις ηλεκτρονικές εφαρμογές του Κτηματολογίου, όπως η ψηφιακή υποβολή δήλωσης και ο εντοπισμός του ακινήτου μέσω έξυπνου κινητού τηλεφώνου. Τέλος, η ιστοσελίδα μας είναι μεταφρασμένη στα αγγλικά και εξειδικευμένοι δικηγόροι και τοπογράφοι παρέχουν δωρεάν συμβουλευτικές υπηρεσίες για τη διαδικασία υποβολής δήλωσης στους πληρεξούσιούς τους.</i>
      </p>
      <ol>
        <li data-num="5">
          <b>Τι μήνυμα θέλετε να στείλετε στους απανταχού ιδιοκτήτες ακινήτων;</b>
        </li>
      </ol>
      <p>
        <i>Θέλω να διαβεβαιώσω τους συμπολίτες μας, ότι δεν πρέπει να ανησυχούν και δεν πρόκειται να χαθεί κανένα ακίνητο. Καλούμε όσες και όσους έχουν ιδιοκτησία στις κτηματογραφούμενες περιοχές, να τη δηλώσουν και να επισκέπτονται τακτικά την ιστοσελίδα www.ktimatologio.gr καθώς και να καλούν στο 2106505600. Όλα τα στελέχη του Κτηματολογίου, αλλά και η Διοίκηση, βρισκόμαστε διαρκώς στην υπηρεσία των απανταχού ιδιοκτητών, με κοινό στόχο την ολοκλήρωση ενός από τα σημαντικότερα μεταρρυθμιστικά έργα της νεότερης Ελληνικής ιστορίας. Σχεδόν δύο αιώνες μετά τη σύσταση του κράτους μας, για πρώτη φορά γίνεται συστηματική καταγραφή όλων των ακινήτων της χώρας, συμπεριλαμβανομένης και της ακίνητης περιουσίας του Δημοσίου και συμπληρώνεται σταδιακά το γεωχωρικό υπόβαθρο της χώρας, που αποτελεί απαραίτητη προϋπόθεση για να μπορέσουμε να υλοποιήσουμε τον ενιαίο ψηφιακό της χάρτη.</i>
      </p>
      <ol>
        <li data-num="6">
          <b>Ποιος είναι ο αμέσως επόμενος στόχος σας;</b>
        </li>
      </ol>
      <p>
        <i>Ο αμέσως επόμενος στόχος μας είναι τους πρώτους μήνες του 2020, να εισαχθούν στην καθημερινότητα όσων Κτηματολογικών Γραφείων λειτουργούν υπό τη σκέπη του φορέα του Ελληνικού Κτηματολογίου, νέες ψηφιακές υπηρεσίες έτσι ώστε να εξοικονομείται χρόνος και χρήματα για τους πολίτες.</i>
      </p>
      <p>
        <i>Πρώτον, η παραγγελία, πληρωμή και χορήγηση πιστοποιητικών από τα Κτηματολογικά Γραφεία του φορέα, θα γίνεται πλέον ηλεκτρονικά και όχι όπως σήμερα που ο πολίτης πρέπει να πάει και να στηθεί στην ουρά των κατά τόπους γραφείων.</i>
      </p>
      <p>
        <i>Δεύτερον, η υποβολή συμβολαίων στα παραπάνω Κτηματολογικά Γραφεία από τον συμβολαιογράφο, θα γίνεται πλέον ηλεκτρονικά και χωρίς εμπλοκή του πολίτη.</i>
      </p>
      <p>
        <i>Τρίτον, η υποβολή λοιπών πράξεων (δικαστικών αποφάσεων, κλπ) στα ίδια Κτηματολογικά Γραφεία θα γίνεται πλέον ηλεκτρονικά από το δικηγόρο ή τον δικαστικό επιμελητή, χωρίς εμπλοκή του πολίτη.</i>
      </p>
      <p>
        <i>Τέλος, ενισχύουμε τη συνεργασία του Κτηματολογίου με τους επαγγελματίες, υλοποιώντας το θεσμό του διαπιστευμένου μηχανικού, που ισχύει στις περισσότερες ευρωπαϊκές χώρες, προχωράμε σε προγραμματικές συμβάσεις με τους κατά τόπους Δικηγορικούς Συλλόγους και διευρύνουμε τη συνεργασία μας με τους Συμβολαιογραφικούς Συλλόγους, στο πλαίσιο των ψηφιακών υπηρεσιών.</i>
      </p>
      <p>
        <i>Με την υλοποίηση των παραπάνω μέτρων το Κτηματολόγιο αντιμετωπίζει τις  παθογένειες και τις δυσλειτουργίες του παρελθόντος και παράλληλα οπλίζεται με νέες ψηφιακές υπηρεσίες προς όφελος του πολίτη.</i>
      </p>
    </article>
  </body>
</html>