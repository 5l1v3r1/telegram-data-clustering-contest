<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/hokej/extraliga/clanek/1167845-dosud-katastrofalni-sezona-pardubic-ma-dalsi-obet.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-29T14:25:00+00:00"/>
    <meta property="og:title" content="Dosud katastrofální sezona Pardubic má další oběť"/>
    <meta property="og:description" content="Dosud katastrofální sezona v podání hokejových Pardubic má další oběť. Představenstvo klubu se v pátek rozhodlo ukončit spolupráci s dosavadním sportovním manažerem klubu Jaromírem Kverkou. Osmačtyřicetiletý funkcionář přitom do Dynama přišel teprve letos v květnu a v létě se podílel na skládání mužstva pro sezonu."/>
  </head>
  <body>
    <article>
      <h1>Dosud katastrofální sezona Pardubic má další oběť</h1>
      <address><time datetime="2019-11-29T14:25:00+00:00">29 Nov 2019, 14:25</time> by <a rel="author">škv, Sport.cz</a></address>
      <p>Dosud katastrofální sezona v podání hokejových Pardubic má další oběť. Představenstvo klubu se v pátek rozhodlo ukončit spolupráci s dosavadním sportovním manažerem klubu Jaromírem Kverkou. Osmačtyřicetiletý funkcionář přitom do Dynama přišel teprve letos v květnu a v létě se podílel na skládání mužstva pro sezonu.</p>
      <p>To se ovšem evidentně příliš nepovedlo. Pardubicím patří v extraligové tabulce po dvaadvaceti odehraných kolech poslední čtrnáctá příčka a klubu hrozí, pokud nepřijde razantní zlepšení, pád do druhé nejvyšší soutěže.</p>
      <p>„Současný stav sportovního úseku i neuspokojivé výsledky A-týmu nás přiměly k personálnímu zásahu," uvedl na klubovém webu generální ředitel Pardubic Martin Sýkora.</p>
      <figure>
        <iframe data-src="https://twitter.com/HCPCE/status/1200397955762704385?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sportovní úsek po Kverkovi nyní budou společně řídit člen představenstva Dušan Salfický, hlavní trenér Radek Bělohlav a skaut Jan Kolář.</p>
      <figure>
        <img src="https://media.sport.cz/images/top_foto1/0331022704460252/s7kAY3nbOVVZ94zhz4ejBw/5c268012dcb36b7ed73a0100-268387.jpg"/>
      </figure>
      <p>
        <a href="https://www.sport.cz/1167113-jsem-znechuceny-jaka-spina-se-na-me-hazi-zuri-slovensky-reprezentant-po-konci-v-pardubicich.html">
          <b>Jsem znechucený, jaká špína se na mě hází! zuří slovenský reprezentant po konci v Pardubicích</b>
        </a>
      </p>
      <p>Kverka, bývalý manažer Karlových Varů, není první obětí pardubického trápení. Už před ním skončil na postu hlavního kouče trenér Ladislav Lubina, z hráčů se Dynamo rozloučilo třeba s tehdejším kapitánem Tomášem Rolinkem, brankářem Jakubem Štěpánkem nebo naposledy s útočníkem Markem Hovorkou.</p>
    </article>
  </body>
</html>