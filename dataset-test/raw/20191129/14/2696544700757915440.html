<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191129_daimler_munkahely_autogyartas_autoipar"/>
    <meta property="og:site_name" content="HVG.hu"/>
    <meta property="article:published_time" content="2019-11-29T14:26:00+00:00"/>
    <meta property="og:title" content="Több ezer munkahelyet szüntet meg a Daimler"/>
    <meta property="og:description" content="Hogy pontosan hányat, azt nem jelentette be a német járműipari konszern."/>
  </head>
  <body>
    <article>
      <h1>Több ezer munkahelyet szüntet meg a Daimler</h1>
      <address><time datetime="2019-11-29T14:26:00+00:00">29 Nov 2019, 14:26</time> by <a rel="author">MTI</a></address>
      <p>
        <b>Hogy pontosan hányat, azt nem jelentette be a német járműipari konszern.</b>
      </p>
      <p>Költségcsökkentési programja keretében a Daimler elsősorban a megüresedő munkahelyek be nem töltésével tervezi végrehajtani a leépítést. Emellett részmunkaidős foglalkoztatást kínál majd a nyugdíjhoz közeledő munkatársaknak, valamint a munkavállalóval kötött megállapodással csökkenti az adminisztratív létszámot a németországi telephelyeken. Németországban 2029 végéig üzemgazdasági indokkal nem lesznek elbocsátások.</p>
      <p>A konszern vezérigazgatója, Ola Källenius ebben a hónapban már bejelentette a konszern 1,4 milliárd eurós megtakarítási tervét a foglalkoztatási költségeken, ezen belül minden tizedik adminisztratív munkahely felszámolására. Konkrét számok azonban akkor sem hangzottak el.</p>
      <blockquote><a href="https://hvg.hu/gazdasag/20191111_nemet_auto_magyar_gazdasag">A német autóipar gyengélkedése a magyar gazdaságot is magával ránthatja<br/></a>Valami nagyon furcsa történik az autógyártásban Magyarországon és világszerte is. Sorra érkeznek a hírek arról, hogy válságot várnak az iparág szereplői, eközben a környékünkön új gyárak nyílnak, és az újonnan forgalomba állt autók száma is nő. Mi történik?</blockquote>
      <p>"Az üzemi tanáccsal a karcsúsításról megkötött keretegyezménnyel 2022 végéig el tudjuk érni a kitűzött célt" – mondta Wilfried Porth személyzeti igazgató a Daimler pénteki közleményében. – "A szükséges intézkedéseket a szociális következmények maximális figyelembe vételével fogjuk végrehajtani" – magyarázta, hozzátéve, hogy a megállapodás sarokpontjai teljesítésének a részleteit az elkövetkező hetekben dolgozzák majd ki.</p>
      <p>A bejelentés szerint a határozott idejű munkaszerződéseket csak "nagyon korlátozott számban" fogják a lejáratkor meghosszabbítani. Az új heti 40 órás munkaszerződésekkel pedig "szűkmarkúan" fognak bánni, továbbá ösztönzőkkel igyekeznek majd rávenni meglévő alkalmazottakat a munkaidejük önkéntes csökkentésére.</p>
      <related>
        <a href="https://hvg.hu/kkv/20191114_A_nemet_autooriasok_a_szivukhoz_kaptak_a_Tesla_berlini_terve_miatt"/>
        <a href="https://hvg.hu/gazdasag/20191121_kartellbirsag_volkswagen_daimler_bmw"/>
      </related>
    </article>
  </body>
</html>