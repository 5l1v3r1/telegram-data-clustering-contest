<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/rukometasice-srbije-sutra-startuju-na-sp-angola-prvi-rival/"/>
    <meta property="og:site_name" content="Krstarica"/>
    <meta property="article:published_time" content="2019-11-29T14:33:00+00:00"/>
    <meta property="og:title" content="Rukometašice Srbije sutra startuju na SP: Angola prvi rival"/>
    <meta property="og:description" content="KUMAMOTO - Ženska rukometna reprezentacija Srbije sutra ujutro u sedam sati, po srednjeevropskom vremenu, utakmicom protiv Angole počinje nastup na"/>
  </head>
  <body>
    <article>
      <h1>Rukometašice Srbije sutra startuju na SP: Angola prvi rival</h1>
      <address><time datetime="2019-11-29T14:33:00+00:00">29 Nov 2019, 14:33</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/522360-750x430.jpg"/>
        <figcaption>Foto: Tanjug/rss.org.rs</figcaption>
      </figure>
      <p>KUMAMOTO – Ženska rukometna reprezentacija Srbije sutra ujutro u sedam sati, po srednjeevropskom vremenu, utakmicom protiv Angole počinje nastup na šampionatu sveta u Japanu.</p>
      <p>Srpkinje su danas odradile poslednji trening, a selektor Ljubomir Obradović zadovoljan je urađenim i veruje da će devojke biti spremne za start.</p>
      <p>„Moramo da budemo zadovoljni što su sve devojke zdrave, da se Jovana Stoiljković oporavila i da ćemo biti kompletni na startu. To je ono što nas raduje. U Koreji je bilo dosta dobrih stvari, odradili smo i tri treninga posle turnira. Angola je praktično klub-reprezentacija. Treniraju svakodnevno, imaju svoje takmičenje, Ligu šampiona, ulažu mnogo. Mnogo više ulažu u ženski nego u muški rukomet. Dobro selektirana reprezentacija, mala su nepoznanica, ali nadam se najboljem. Evropski rukomet je ipak ispred afričkog. Nadam se pobedi“, izjavio je Obradović, a prenosi sajt RŠ.</p>
      <p>Jelena Lavko će prvi put nositi kapitensku traku na velikom takmičenju.</p>
      <p>„Navikle smo se na vremensku razliku, vazduh je sličan je kao u Koreji. Ostaje nam da još neke detalje do kraja definišemo. Dosta smo se spremali za Angolu. Još od ranije sećamo se da su iznenadile dosta ekipa. Brze su i jake, netipične za naše prostore. Sigurna sam da rukomet koji mi igramo im ne odgovara, i to će ići u našu korist. Dugo nismo bili na Olimpijskim igrama. Ova ekipa ima veliki potencijal i šansu za Tokio. To je životni san svakog sportiste, ujedno i cilj svih nas“, poručila je Lavko.</p>
      <p>Srpske rukometašice u grupi A potom očekuju dueli protiv Kube, Norveške, Holandije i Slovenije. U drugu fazu idu po tri najbolje selekcije.</p>
      <p>(Tanjug)</p>
    </article>
  </body>
</html>