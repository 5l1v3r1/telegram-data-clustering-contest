<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443021/Uz-pomoc-opstina-obnova-fasada-krovova-liftova"/>
    <meta property="og:site_name" content="Politika Online"/>
    <meta property="article:published_time" content="2019-11-29T14:13:00+00:00"/>
    <meta property="og:title" content="Уз помоћ општина обнова фасада, кровова, лифтова..."/>
    <meta property="og:description" content="Одлука којом ће се средствима из буџета града до 90 одсто финансирати инвестиционо одржавање зграда већ је ступила на снагу. Зато је сада право време да се председници заједница станара или управници зграда информишу у општинама о помоћи коју могу да добију да би објекте у којима има проблема оспособили. – У оквиру процеса децентрализације коју спроводи град општинама су дате веће надлежности па је тако сада и ова одлука о бесповратном финансирању у инвестиционо улагање у стамбене зграде пренета на њих. Ово је изузетно важан корак јер ће општине обезбедити до 90 одсто средстава за улагање у капиталне послове на зградама што омогућава станарима који нису имали средстава да реше неке од горућих проблема – каже Зоран Адамовић, члан Градског већа. Град и општина до сада нису могли да"/>
  </head>
  <body>
    <article>
      <h1>Уз помоћ општина обнова фасада, кровова, лифтова...</h1>
      <h2>Право је време да се председници заједница станара или управници информишу у општинама о помоћи коју могу да добију да би оспособили објекте у којима има проблема</h2>
      <address><time datetime="2019-11-29T14:13:00+00:00">29 Nov 2019, 14:13</time> by <a rel="author">Бранка Васиљевић</a></address>
      <p>Одлука којом ће се средствима из буџета града до 90 одсто финансирати инвестиционо одржавање зграда већ је ступила на снагу. Зато је сада право време да се председници заједница станара или управници зграда информишу у општинама о помоћи коју могу да добију да би објекте у којима има проблема оспособили.</p>
      <p>– У оквиру процеса децентрализације коју спроводи град општинама су дате веће надлежности па је тако сада и ова одлука о бесповратном финансирању у инвестиционо улагање у стамбене зграде пренета на њих. Ово је изузетно важан корак јер ће општине обезбедити до 90 одсто средстава за улагање у капиталне послове на зградама што омогућава станарима који нису имали средстава да реше неке од горућих проблема – каже Зоран Адамовић, члан Градског већа.</p>
      <p>Град и општина до сада нису могли да изађу у сусрет станарима јер су зграде у власништву станара. Овом одлуком омогућено је да им општине, а по потреби и град, помогну.</p>
      <p>– Свака од 17 општина је једна урбанистичка зона, али ће у оквиру њих појединачно бити одређени блокови. За сваки од тих блокова општина ће расписати конкурс са одређеним критеријумима – рекао је Адамовић.</p>
      <p>Објекат за који се поднесе захтев биће бодован па ће се на основу броја бодова одређивати и средства која ће издвајати општина и средства која ће улагати станари. На број бодова утицаће и степен оштећења зграде, да ли се обновом задовољава јавни интерес, да ли је зграда под заштитом државе…</p>
      <p>Када је реч о врсти инвестиционих радова, они подразумевају обнову фасада, али и поправке кровова, лифтова…</p>
      <p>– Обнова фасада је изузетно важна јер осим што задовољава естетски и пре свега безбедносни критеријум, она утиче и на енергетску ефикасност. После ових улагања зграда ће добити такозвани енергетски пасош. Због свега тога је важно да се представници скупштина станара ангажују, оду до општина, распитају се о конкурсу, припреме техничку документацију и све оно што конкурс буде предвиђао – напомиње Адамовић.</p>
    </article>
  </body>
</html>