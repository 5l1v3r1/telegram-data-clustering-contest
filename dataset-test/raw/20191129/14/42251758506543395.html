<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Srbija-Super-liga/a315995-Tri-boda-protiv-Zvezde-su-ista-kao-protiv-Proletera.html"/>
    <meta property="og:site_name" content="Sport Klub"/>
    <meta property="article:published_time" content="2019-11-29T14:10:00+00:00"/>
    <meta property="og:title" content="&quot;Tri boda protiv Zvezde su ista kao protiv Proletera&quot;"/>
    <meta property="og:description" content="Voždovac u subotu gostuje Crvenoj zvezdi u meču 18. kola Superlige Srbije."/>
  </head>
  <body>
    <article>
      <h1>"Tri boda protiv Zvezde su ista kao protiv Proletera"</h1>
      <h2>Voždovac u subotu gostuje Crvenoj zvezdi u meču 18. kola Superlige Srbije.</h2>
      <address><time datetime="2019-11-29T14:10:00+00:00">29 Nov 2019, 14:10</time> by <a rel="author">Maja Todić</a></address>
      <figure>
        <img src="https://sportklub.rs/Picture/167368/jpeg/Radomir-Kokovic"/>
        <figcaption>
          <cite>FK Voždovac</cite>
        </figcaption>
      </figure>
      <p>Pre nešto manje od dva meseca dva Voždovac i Crvena zvezda sastali su se u odloženom meču trećeg kola, a crveno - beli su tada na Krovu slavili 3:1.</p>
      <p>Voždovac na stadion "Rajko Mitić" dolaze u dobroj formi i kao jedini tim koji je postigao gol na svakom meču u ligi. Crvena zvezda će svakako gledati da protiv Voždovca zaleči rane nakon teškog poraza od Bajerna u Ligi šampiona.</p>
      <p>Trener Zmajeva Rade Koković rekao je na konferenciji za medije da je svestan da njegov tim neće zavarati ubedljiv pora Crvene zvezde u Ligi šampiona i da su svi svesni da će njihov rival želeti da se iskupi.</p>
      <p><i>"Gostujemo Crvenoj zvezdi u specifičnoj situaciji za nju. Doživela je težak poraz od Bajerna, i koliko to može biti dobro za nas, može biti i loše. Dobro je zato što su sada poljuljani, ali loše jer mogu biti još više motivisani da pred svojim navijačima poprave utisak i da se vrate u pobednički ritam pred odlučujuće mečeve u šampionatu i Ligi šampiona. Nas ne sme da zavara njihovo loše izdanje protiv Bajerna, poseduju izuzetan kvalitet i moramo da budemo vrlo oprezni i koncentrisani ako želimo da ostvarimo dobar rezultat. Dobro igramo na gostovanju ove sezone, i nadam se da ćemo i sutra podići kvalitet igre. Tri boda protiv Crvene zvezde su pojednaka kao tri boda protiv Proletera i nekog drugog protivnika i mi idemo sutra da se nadigravamo, pobedimo i nastavimo svoju seriju sjajnih igara",</i> rekao je trener <b>Koković.</b></p>
      <p>Novinarima se na Krovu obratio i Jovan Nišić koji je rekao da njegovi sagrači i on poštuju Crvenu zvezdu, ali da šampionu u goste idu sa jasnim ciljem.</p>
      <p><i>"Iako gostujemo prvaku države i predstavniku Srbije u Ligi šampiona, ne idemo sa belom zastavom na stadion Rajko Mitić, već idemo da pobedimo. To je primarni cilj. Ove sezone odlično igramo na gostovanjima, odneli smo sva tri boda i sa stadiona Vojvodine i Partizana, a sutrašnja pobeda samo bi bila šlag na tortu u ovoj sjajnoj polusezoni"</i>, rekao je <b>Nišić.</b></p>
    </article>
  </body>
</html>