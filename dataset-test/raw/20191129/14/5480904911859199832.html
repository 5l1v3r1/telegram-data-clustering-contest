<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/klaebo-a-fallaova-ovladli-uvodni-lyzarske-sprinty/1826781?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T14:39:00+00:00"/>
    <meta property="og:title" content="Klaebo a Fallaová ovládli úvodní lyžařské sprinty"/>
    <meta property="og:description" content="Ruka (Finsko) - Norští favorité Johannes Hösflot Klaebo a Maiken Caspersen Fallaová vyhráli ve finském středisku Ruka sprinty klasickou technikou, které zahájily Světový pohár v běhu na lyžích. Češi na body nedosáhli, z osmi reprezentantů nepostoupil z kvalifikace žádný."/>
  </head>
  <body>
    <article>
      <h1>Klaebo a Fallaová ovládli úvodní lyžařské sprinty</h1>
      <address><time datetime="2019-11-29T14:39:00+00:00">29 Nov 2019, 14:39</time> by <a rel="author" href="http://www.ctk.cz/" target="_blank">ČTK</a></address>
      <p>Ruka (Finsko) - Norští favorité Johannes Hösflot Klaebo a Maiken Caspersen Fallaová vyhráli ve finském středisku Ruka sprinty klasickou technikou, které zahájily Světový pohár v běhu na lyžích. Češi na body nedosáhli, z osmi reprezentantů nepostoupil z kvalifikace žádný.</p>
      <slideshow>
        <figure>
          <img src="https://i3.cn.cz/6/1575115620_P201911300270501.jpg"/>
        </figure>
        <figure>
          <img src="https://i3.cn.cz/6/1575114144_P201911300255401.jpg"/>
        </figure>
        <figure>
          <img src="https://i3.cn.cz/6/1575111706_P201911300237101.jpg"/>
        </figure>
        <figure>
          <img src="https://i3.cn.cz/6/1575111359_P201911300231401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3398">Fotogalerie: SP - běh na lyžích, skoky a severská kombinace</a>
        </figcaption>
      </slideshow>
      <p>Olympijský šampion z Pchjongčchangu Klaebo malý křišťálový glóbus za sprinterské hodnocení obhajuje, kromě toho i velký za celkové prvenství. Dnes vyhrál rekordní 17. sprinterský závod seriálu, a to s náskokem více než čtyř sekund před krajanem Paalem Golbergem.</p>
      <p>Fallaová si v Ruce doběhla pro jubilejní 20. sprinterský triumf a na druhém místě historické tabulky vyrovnala Slovinku Petru Majdičovou. Dvakrát více výher má norská legenda Marit Björgenová. Vítězka sprinterské klasifikace z minulé sezony Švédka Stina Nilssonová doběhla dnes pátá.</p>
      <p>Z českých běžců měl ke čtvrtfinálové účasti nejblíže Michal Novák, jehož na 1,4 km dlouhé trati dělilo od třicátého místa sedm pozic a 1,17 sekundy. Mezi ženami skončila nejvýše Kateřina Razýmová 44. a za postupem zaostala o 2,29.</p>
      <p>Královna minulé sezony Norka Ingvild Flugstad Östbergová vstoupí do sezony později, podle některých médií má totiž zdravotní potíže kvůli přetrénovanosti. Její předchůdkyně na pohárovém trůnu a krajanka Heidi Wengová obsadila v kvalifikaci první nepostupové místo.</p>
      <p>
        <b>Úvodní závody SP v běhu na lyžích v Ruce (Finsko) - sprint klasicky (1,4 km):</b>
      </p>
      <p><b>Muži:</b> 1. Klaebo 2:39,47, 2. Golberg (oba Nor.) -4,17, 3. Jouve (Fr.) -4,62, 5. Bolšunov (Rus.) -5,24, 5. Iversen (Nor.) -5,96, 6. Svensson (Švéd.) -9,50, ...v kvalifikaci <b>37. M. Novák, 41. Šeller, 65. Pechoušek</b> (všichni ČR).</p>
      <p><b>Ženy:</b> 1. Fallaová (Nor.) 3:05,70, 2. Sundlingová (Švéd.) -2,33, 3. Bjornsenová (USA) -2,77, 4. Stensethová (Nor.) -2,78, 5. Nilssonová (Švéd.) -7,00, 6. T. Wengová (Nor.) -17,61, ...v kvalifikaci <b>44. Razýmová, 49. Schützová, 52. Janatová, 55. Beranová, 58. Nováková</b> (všechny ČR).</p>
    </article>
  </body>
</html>