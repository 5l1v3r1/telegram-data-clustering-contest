<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191129_04743776"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-29T14:49:00+00:00"/>
    <meta property="og:title" content="Eléanore verliest favoriete knuffel in ambulance: “Maar we vinden hem nergens terug”"/>
    <meta property="og:description" content="Waar is het knuffeltje van Eléanore? Dat hopen de ouders van het dertien maanden oude meisje uit Willebroek te weten te komen door een oproep te lanceren o..."/>
  </head>
  <body>
    <article>
      <h1>Eléanore verliest favoriete knuffel in ambulance: “Maar we vinden hem nergens terug”</h1>
      <address>
        <time datetime="2019-11-29T14:49:00+00:00">29 Nov 2019, 14:49</time>
      </address>
      <p>Willebroek - <b>Waar is het knuffeltje van Eléanore? Dat hopen de ouders van het dertien maanden oude meisje uit Willebroek te weten te komen door een oproep te lanceren op Facebook. “Ze werd van de brancard op een bed gelegd en plots was de knuffel weg”, zegt mama Eefje de Pril.</b></p>
      <p>Woensdagochtend werd Eléanore tussen 5 en 6 uur met een ambulance van het UZ in Jette naar het Paola Ziekenhuis in Antwerpen gebracht. “Haar allerliefste knuffeltje stak toen in mijn handtas”, zegt Eefje. “Maar toen ze even in paniek was, heb ik het bij haar op de brancard gelegd.”</p>
      <p>De ambulanciers legden haar van de brancard op een ziekenhuisbed, en plots was het struisvogeltje verdwenen. “De knuffel was weg en we vinden hem nergens meer. Het leek mij eenvoudig om hem terug te krijgen door naar de ziekenhuizen te bellen of te vragen naar de ambulanciers, maar niemand vindt het.”</p>
      <p>Eléanore, die al veel van haar prille leventje in het ziekenhuis doorbracht, mist haar knuffel. “We hopen echt dat iemand hem vindt of kan helpen. We kunnen wel een andere knuffel bestellen, maar dat is niet hetzelfde. Deze heeft ze al sinds haar geboorte.”</p>
      <p>
        <a href="mailto:guy.stevens@nieuwsblad.be">Wie de knuffel van Eléanore vindt, mag dat hier laten weten.</a>
      </p>
    </article>
  </body>
</html>