<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-i-putin-pid-chas-normandskoyi-zustrichi-mozhut-obgovoriti-gazove-pitannya-pyeskov-331347_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T14:50:00+00:00"/>
    <meta property="og:title" content="Зеленський і Путін під час нормандської зустрічі можуть обговорити газове питання — Пєсков"/>
    <meta property="og:description" content="На думку прессекретаря президента РФ, Зеленський і Путін зможуть використовувати саміт у Парижі для обговорення проблемних питань."/>
  </head>
  <body>
    <article>
      <h1>Зеленський і Путін під час нормандської зустрічі можуть обговорити газове питання — Пєсков</h1>
      <h2>На думку прессекретаря президента РФ, Зеленський і Путін зможуть використовувати саміт у Парижі для "обговорення проблемних питань".</h2>
      <address>
        <time datetime="2019-11-29T14:50:00+00:00">29 Nov 2019, 14:50</time>
      </address>
      <p>Прессекретар президента РФ Дмитро Пєсков заявив про те, що глава Української держави Володимир Зеленський і російський президент Володимир Путін <b><a href="https://dt.ua/ECONOMICS/ukrayina-i-rf-proveli-dvostoronni-peregovori-schodo-gazu-331273_.html">можуть обговорити газову тематику</a></b> під час зустрічі в нормандському форматі. Саміт відбудеться у Парижі 9 грудня.</p>
      <p>"Є розуміння, що спочатку на робочому рівні повинні відбутися ґрунтовні переговори. Якщо будуть залишатися проблемні питання, з яким не вдалося домовитися, то президенти зможуть використати зустріч в Парижі, де вони так чи інакше будуть мати можливість удвох поспілкуватися, щоб торкнутися там і газову тематику", - заявив Пєсков журналістам.</p>
      <p>Раніше виконавчий директор НАК "Нафтогаз України" Юрій Вітренко заявляв про те, що питання нового контракту на транзит російського газу через територію України <b><a href="https://dt.ua/ECONOMICS/tranzit-gazu-ne-bude-obgovoryuvatisya-na-normandskiy-zustrichi-naftogaz-330133_.html">не буде обговорюватися з Францією та Німеччиною на нормандської зустрічі</a></b>.</p>
      <p>Як повідомлялося, Київ, Берлін, Париж і Москва підтвердили участь лідерів чотирьох держав на <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">"нормандському" саміті 9 грудня</a></b> в столиці Франції. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>Володимир Зеленський заявляв, що має намір обговорити на переговорах звільнення заручників, відновлення контролю над кордоном, "строки припинення війни" та <b><a href="https://dt.ua/UKRAINE/zelenskiy-pro-normandskiy-samit-neobhidno-obgovoriti-miscevi-vibori-v-ordlo-330185_.html">місцеві вибори в ОРДЛО</a></b>. За словами міністра закордонних справ Вадима Пристайка, Україна <b><a href="https://dt.ua/UKRAINE/ukrayina-chekaye-vid-normandskoyi-zustrichi-istotnogo-progresu-u-vregulyuvanni-konfliktu-pristayko-330214_.html">розраховує на суттєвий прогрес у врегулюванні конфлікту</a></b>.</p>
      <p>Як повідомляло <b>DT.UA</b>, спроби Росії внести до порядку денного зустрічі "нормандської четвірки" стосовно Донбасу питання газового транзиту через Україну — цілком в стилі кремлівських "пакетувань" довоєнного часу. Так як же пов'язані ці, здавалося б, непов'язані речі? Читайте докладніше в статті <b><a href="https://dt.ua/internal/normandska-peregazovka-po-kremlivski-330617_.html">"Нормандське перегазування по-кремлівськи"</a> </b>в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5pbnRlcmZheC5ydS8=">Интерфакс</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>