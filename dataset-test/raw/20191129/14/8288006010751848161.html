<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175984/sampionom-vystavy-vinum-laugaricio-je-stvorputnovy-tokajsky-vyber"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T14:31:24+00:00"/>
    <meta property="og:title" content="Šampiónom výstavy Vinum Laugaricio je štvorputňový Tokajský výber"/>
    <meta property="og:description" content="Na jubilejnom 15. ročníku výstavy Vinum Laugaricio v Trenčíne sa prezentuje 52 vinárstiev s viac ako 400 vínami."/>
  </head>
  <body>
    <article>
      <h1>Šampiónom výstavy Vinum Laugaricio je štvorputňový Tokajský výber</h1>
      <h2>Na jubilejnom 15. ročníku výstavy Vinum Laugaricio v Trenčíne sa prezentuje 52 vinárstiev s viac ako 400 vínami.</h2>
      <address><time datetime="2019-11-29T14:31:24+00:00">29 Nov 2019, 14:31</time> by <a rel="author">TASR</a></address>
      <p>Trenčín 29. novembra (TASR) – Štvorputňový Tokajský výber od vinárstva Tokaj &amp; Co Malá Tŕňa získal ocenenie Šampión výstavy na 15. ročníku medzinárodnej výstavy vín Vinum Laugaricio (29. – 30. 11.) na trenčianskom výstavisku Expo Center. Tokajský výber triumfoval v konkurencii 106 vín od 45 vinárstiev a zvíťazil aj v kategórii vína spod kožky a likérových vín.</p>
      <p>Ako informovala PR manažérka výstaviska Expo Center Gabriela Micháliková, v kategórii bielych suchých vín zvíťazil Rizling vlašský ročník 2017 od vinárstva Šintavan zo Šintavy. Kategóriu bielych polosuchých a polosladkých vín vyhralo víno Fundament Rivaner Junger, ročník 2019 z rakúskeho vinárstva Weingut Weinwurm a medzi ružovými vínami si prvenstvo odniesol Cabernet Sauvignon rose, ročník 2018 od trenčianskej spoločnosti Vinum Kult.</p>
      <p>Frankovka modrá, ročník 2013 od spoločnosti Vitis Pezinok triumfovala v kategórii červených vín, sekt Hubert Johann od spoločnosti Hubert J. E. zvíťazil v kategórii šumivých vín a kategóriu prírodných sladkých vín bez rozdielu farebnosti vyhralo víno Cabernia, ročník 2009 od vinára Oldřicha Drápala.</p>
      <p>Na jubilejnom 15. ročníku výstavy Vinum Laugaricio v Trenčíne sa prezentuje 52 vinárstiev s viac ako 400 vínami. Súčasťou výstavy je degustácia vín, gastro zóna, degustácia destilátov a kultúrny program.</p>
    </article>
  </body>
</html>