<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/kultura/hudba/holesovicka-regata-laka-na-no-name-nebo-cechomor_535813.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T14:11:00+00:00"/>
    <meta property="og:title" content="Holešovická regata láká na No Name nebo Čechomor"/>
    <meta property="og:description" content="Holešovská Regata budou patřit kapela Čechomor s Filharmonií Bohuslava Martinů, skupina No Name nebo zpěvačka Anna K. Festival se v zámecké zahradě v Holešově..."/>
  </head>
  <body>
    <article>
      <h1>Holešovická regata láká na No Name nebo Čechomor</h1>
      <address><time datetime="2019-11-29T14:11:00+00:00">29 Nov 2019, 14:11</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Holešovská Regata budou patřit kapela Čechomor s Filharmonií Bohuslava Martinů, skupina No Name nebo zpěvačka Anna K. Festival se v zámecké zahradě v Holešově na Kroměřížsku uskuteční 19. a 20. června příštího roku, sdělili pořadatelé. Jeho poslední ročníky navštívilo vždy kolem 20 tisíc lidí.</b>
      </p>
      <p>Kromě zmíněných interpretů v Holešově vystoupí také Vojtěch Dyk &amp; B-Side Band, Marek Ztracený, Mňága a Žďorp, Laco Deczi &amp; Celula New York nebo Support Lesbiens. "Co se týče hudebních hvězd, vybírali jsme umělce, kteří měli největší úspěch v uplynulých letech a malinko do výběru vstupoval i faktor osobních sympatií a vztahů s danými kapelami. Prostě desáté výročí chceme oslavit s těmi, kteří jsou nám blízcí a navíc potěší i fanoušky," uvedl ředitel festivalu Michal Žáček.</p>
      <p>Návštěvníci se znovu dočkají bohatého doprovodného programu, kterému každoročně vévodí přehlídka netradičních plavidel a soutěž v přejezdu vodní lávky. Připraveno bude i karaoke. "I doprovodný program chceme příští ročník pojmout výjimečně. Tak vzniklo třeba podium s karaoke, kde dáme vyniknout talentům z řad návštěvníků festivalu. V současné době sestavujeme a ladíme další programové dárečky. Všechny detaily programu zveřejníme na jaře," doplnil Žáček.</p>
      <p>Vstupenky na Holešovskou Regatu budou v prodeji od 1. prosince v sítích Ticketportal a GoOut. Informace o cenách vstupenek a programu přehlídky jsou k dispozici na facebookovém profilu festivalu a na webových stránkách <a href="http://www.holesovskaregata.cz/">www.holesovskaregata.cz</a>.</p>
    </article>
  </body>
</html>