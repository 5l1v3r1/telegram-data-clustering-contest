<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/29/news/maltempo-242220918/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T14:32:00+00:00"/>
    <meta property="og:title" content="Meteo, il fine settimana inizia con il sole, peggioramento domenica"/>
    <meta property="og:description" content="Allerta gialla in Toscana per mareggiate. Lunedì migliora a Nord Ovest, ma la pioggia colpirà il Centro"/>
  </head>
  <body>
    <article>
      <h1>Meteo, il fine settimana inizia con il sole, peggioramento domenica</h1>
      <h2>Allerta gialla in Toscana per mareggiate. Lunedì migliora a Nord Ovest, ma la pioggia colpirà il Centro</h2>
      <address>
        <time datetime="2019-11-29T14:32:00+00:00">29 Nov 2019, 14:32</time>
      </address>
      <p>Una giornata di sole e temperature miti chiuderà domani il mese di novembre, ma già domenica è in arrivo una nuova perturbazione che porterà maltempo soprattutto al Nordovest. Nuvolosità e un po' di pioggia si registreranno domani solo sulle regioni del versante tirrenico, a causa di correnti umide occidentali, mentre in Pianura Padana permane il rischio di nebbia nelle ore più fredde della giornata. Già domenica, però, una perturbazione atlantica porterà un peggioramento sulle regioni settentrionali e sulla Toscana portando, a iniziare dal Nordovest, piogge diffuse e localmente intense e nevicate sulle Alpi sopra gli 800-1000 metri.<br/><br/>Proprio per la Toscana è stato diramato il Codice giallo per mareggiate sulla costa toscana fino alle 24 di domani. In seguito al perdurare delle correnti umide e instabili e soprattutto al vento è previsto mare agitato con mareggiate sul litorale livornese e sull'Arcipelago a nord dell'Elba (incluso il versante nord dell'Elba).<br/><br/><b><a href="http://meteo.repubblica.it/">LE PREVISIONI REGIONE PER REGIONE</a></b><br/><br/>L'inizio della prossima settimana vedrà la perturbazione attiva da domenica trasferirsi soprattutto sul Centro, con residue piogge al Nordest, mentre migliorerà al Nordovest.</p>
      <h3>Le previsioni meteo al Nord</h3>
      <p>Addensamenti sulle aree alpine con deboli nevicate sui rilievi di confine oltre i 1200-1300 metri; il cielo invece rimarrà poco nuvoloso sulle rimanenti aree del settentrione con tendenza ad aumento delle nubi su Veneto e Romagna con qualche pioggia su quest'ultima zona. Dopo il tramonto fino al mattino foschie dense e locali banchi di nebbia sulle zone pianeggianti e lungo i litorali</p>
      <h3>Le previsioni meteo su Centro e Sardegna</h3>
      <p>Molto nuvoloso su Sardegna, regioni tirreniche peninsulari, Umbria e zone appenniniche con deboli rovesci in miglioramento sull'isola dal tardo pomeriggio e in parziale attenuazione serale sulle rimanenti zone; sereno o poco nuvoloso sulle aree adriatiche tranne addensamenti con isolate precipitazioni a nord delle Marche. Dopo il tramonto fino al mattino foschie dense e locali banchi di nebbia sulle zone pianeggianti e lungo i litorali.</p>
      <h3>Le previsioni meteo per Sud e Sicilia</h3>
      <p>Molte nubi sulle regioni tirreniche peninsulari e sulle aree appenniniche con deboli rovesci; sereno o poco nuvoloso sulle zone adriatiche e ioniche e sulla Sicilia con nubi in aumento in serata sul settore occidentale dell'isola.<br/><br/> </p>
    </article>
  </body>
</html>