<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360175"/>
    <meta property="og:site_name" content="ПРИВРЕДА - РТРС"/>
    <meta property="article:published_time" content="2019-11-29T14:18:00+00:00"/>
    <meta property="og:title" content="Клокић: Стварати бољи пословни амбијент"/>
    <meta property="og:description" content="Министар за европске интеграције и међународну сарадњу Републике Српске Златан Клокић присуствовао је на завршној конференцији пројекта &quot;Права у раду, рад на правима&quot; која се одржава у Београду."/>
  </head>
  <body>
    <article>
      <h1>Клокић: Стварати бољи пословни амбијент</h1>
      <address>
        <time datetime="2019-11-29T14:18:00+00:00">29 Nov 2019, 14:18</time>
      </address>
      <p>
        <i>Министар за европске интеграције и међународну сарадњу Републике Српске Златан Клокић присуствовао је на завршној конференцији пројекта "Права у раду, рад на правима" која се одржава у Београду.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1523/152355.jpg"/>
        <figcaption>Конференција "Права у раду, рад на правима", Београд<br/>Фото: РТРС</figcaption>
      </figure>
      <p>Циљ конференције је да широј јавности представи резултате пројекта - налазе из реализованог истраживања "Да ли сте упознати са својим радним правима", брошуру "Радна права младих, негативне појаве које их угрожавају и доступни механизми заштите", видео материјал са најчешћим питањима и одговорима у вези са радним правима младих, сет препорука за даље поступање различитих структура којима је ова тема у фокусу.</p>
      <p>Такође, конференција настоји да допринесе повезивању различитих актера који се баве темом пројекта, подстичући њихово заједничко дјеловање у будућности.</p>
      <p>- Желим да честитам  на организацији завршне конференције и генерално на читавом пројекту који је регионалног карактера. Конференција је значајна за све земље које учествују, самим тим и за Републику Српску јер ћемо сигурно примјенити искуства других земаља која смо овдје чули. Данашња тема  о радним правима младих је веома значајна и требало би да све институције учествују у њеном рјешавању, како невладин сектор и послодавци, тако и представници институција јер смо свјесни чињенице да велики број младих одлази из наших земаља за бољим пословима. На нама је да стварамо бољи пословни амбијент, да нашим политикама створимо бољу пословну климу привредницима, али и да стварамо боље услове за рад младих људи - рекао је Клокић током конференције.</p>
      <p>Пројекат "Права у раду, рад на правима" спроводи се од децембра 2018. уз подршку Европске уније кроз програм Ерасмус+ Европске комисије: изградња капацитета у омладинском пољу, у партнерству са Синдикатом управе Републике Србије, Синдикатом управе Републике Српске, Синдикатом управе и правосуђа Црне Горе, Синдикатом УПОЗ Сјеверне Македоније, Центром за напредне студије ЈИЕ Универзитета у Ријеци, као и удружењима Синдикално едукативни центар из Бања Луке, Коалиција омладинских организација СЕГА из Прилепа, Фондација Будва и YouthWatch из Братиславе.</p>
      <p>Циљ пројекта био је да направи свеобухватну анализу на тему информисаности младих о правима у радном окружењу, а потом да на бази прикупљених информација покрене низ едукативних активности међу младим радницима кроз вршњачку едукацију, као и кампању ширег обима са циљем информисања младих како да заштите своја права и промовишу их међу вршњацима.</p>
    </article>
  </body>
</html>