<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175988/skolstvo-ucitelia-budu-moct-poziadat-o-odpis-z-registra-trestov-aj-elektronicky"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T14:40:52+00:00"/>
    <meta property="og:title" content="Školstvo: Učitelia budú môcť požiadať o odpis z registra trestov aj elektronicky"/>
    <meta property="og:description" content="Osobné údaje potrebné na vydanie odpisu registra trestov budú môcť učitelia poskytnúť prostredníctvom aplikácie zverejnenej na webe www.crinfo.iedu.sk vrátane odmietnutia poskytnutia osobných údajov."/>
  </head>
  <body>
    <article>
      <h1>Školstvo: Učitelia budú môcť požiadať o odpis z registra trestov aj elektronicky</h1>
      <h2>Osobné údaje potrebné na vydanie odpisu registra trestov budú môcť učitelia poskytnúť prostredníctvom aplikácie zverejnenej na webe www.crinfo.iedu.sk vrátane odmietnutia poskytnutia osobných údajov.</h2>
      <address><time datetime="2019-11-29T14:40:52+00:00">29 Nov 2019, 14:40</time> by <a rel="author">TASR</a></address>
      <p>Bratislava 29. novembra (TASR) - Pedagogickí a odborní zamestnanci budú môcť od 1. decembra požiadať o odpis z registra trestov už aj elektronicky. Ministerstvo školstva pripravilo pre učiteľov aplikáciu, aby zjednodušilo a zrýchlilo postup splnenia tejto zákonnej povinnosti. TASR o tom informovali z rezortu školstva.</p>
      <p>Osobné údaje potrebné na vydanie odpisu registra trestov budú môcť učitelia poskytnúť prostredníctvom aplikácie zverejnenej na webe www.crinfo.iedu.sk vrátane odmietnutia poskytnutia osobných údajov.</p>
      <p><i>"Zástupcovia školy, ktorí majú účty v CRINFO, sa už môžu prihlásiť prostredníctvom svojho účtu a stiahnuť prihlásenia všetkým učiteľom z danej školy. Tie rozdajú učiteľom, aby sa mohli na stránke https://crinfo.iedu.sk/RISPortal/bezuhonnost/ prihlásiť do svojich vlastných účtov, iniciálne si zmeniť heslo a prípadne doplniť mailovú adresu,"</i> vysvetlilo ministerstvo. Celkovo ide doteraz o 126.790 pedagogických a odborných zamestnancov.</p>
      <p>Zamestnanci, ktorých nemali evidovaných v rezortnom informačnom systéme, sa môžu zaregistrovať na stránke https://crinfo.iedu.sk/RISPortal/bezuhonnost/. Následne im do 24 hodín budú zaslané prihlasovacie údaje a môžu vykonať spomínaný proces už pre vygenerované účty.</p>
      <p><i>"Zároveň by sme radi upozornili, aby si učitelia časovo rozložili prihlasovanie tak, aby pri počte 126.790 pedagogických a odborných zamestnancov nedošlo hneď v prvý deň k zaťaženiu systému,"</i> upozornil rezort.</p>
      <p>Učitelia sa môžu rozhodnúť, akú formu poskytnutia údajov využijú. V zmysle zákona môžu okrem elektronickej formy využiť tak ako doteraz aj možnosť doniesť písomnú žiadosť osobne na okresný úrad a verifikovať sa občianskym preukazom. Podľa zákona sú všetci pedagogickí a odborní zamestnanci povinní na účel vydania odpisu registra trestov poskytnúť okresnému úradu v sídle kraja údaje potrebné na vyžiadanie odpisu registra trestov do 31. decembra 2019. Od 1. decembra tak môžu urobiť aj elektronicky.</p>
    </article>
  </body>
</html>