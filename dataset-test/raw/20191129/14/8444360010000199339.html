<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/neo-emporiko-kentro-sti-lykovrysi-apo-ton-mr-metro-mall/2926196/"/>
    <meta property="og:site_name" content="Newsit.gr"/>
    <meta property="article:published_time" content="2019-11-29T14:18:05+00:00"/>
    <meta property="og:title" content="Νέο εμπορικό κέντρο στη Λυκόβρυση, από τον Mr Metro Mall"/>
    <meta property="og:description" content="Ένα ακόμη εμπορικό κέντρο, αυτή τη φορά στα όρια των Δήμων Μεταμόρφωσης και Λυκόβρυσης - Πεύκης Αττικής, θα αναπτύξει ο Παναγιώτης Κωνσταντίνου, ιδιοκτήτης του Athens Metro Mall Αγίου Δημητρίου, υλοποιώντας επένδυση που θα ξεπεράσει τα 93 εκατ. ευρώ."/>
  </head>
  <body>
    <article>
      <h1>Νέο εμπορικό κέντρο στη Λυκόβρυση, από τον Mr Metro Mall</h1>
      <h2>Ένα ακόμη εμπορικό κέντρο, αυτή τη φορά στα όρια των Δήμων Μεταμόρφωσης και Λυκόβρυσης - Πεύκης Αττικής, θα αναπτύξει ο Παναγιώτης Κωνσταντίνου, ιδιοκτήτης του Athens Metro Mall Αγίου Δημητρίου, υλοποιώντας επένδυση που θα ξεπεράσει τα 93 εκατ. ευρώ.</h2>
      <address><time datetime="2019-11-29T14:18:05+00:00">29 Nov 2019, 14:18</time> by <a rel="author">Μαίρη Ι. Παπακωνσταντίνου</a></address>
      <p>Ο ομογενής από τη Βενεζουέλα, που στην Ελλάδα αντιπροσωπεύει τη Women΄s Secret, τη ΔΙΑΦΑΝΟ και την Carolina Herrera (αγαπημένη φίρμα των Ζακλίν Κέννεντυ Ωνάση, Μισέλ Ομπάμα και Λόρα Μπους), φιλοδοξεί να καταστήσει το νέο εμπορικό κέντρο Mall, στέκι των βορείων προαστίων. Η επένδυση που θα επεκταθεί σε 40.000 τ.μ., θα περιλαμβάνει εμπορικά καταστήματα, κινηματογράφους, αθλητικά κέντρα, γραφεία, αναψυκτήρια, παιδική Χαρά, super market και χώρους στάθμευσης. Έμφαση επίσης, θα δοθεί στη δημιουργία αθλητικών εγκαταστάσεων, καθώς το οικόπεδο που θα ανεγερθεί το εμπορικό κέντρο, συνορεύει με έκταση που προορίζεται για τη δημιουργία κλειστού γυμναστηρίου. Τις προηγούμενες ημέρες, έγινε ένα ακόμα βήμα προς την υλοποίηση της επένδυσης, με τον επιχειρηματία να δηλώνει «έτοιμος να ξεκινήσει το συντομότερο δυνατό τις κατασκευαστικές εργασίες.</p>
      <h3>Επενδύει σε μόδα και στα malls</h3>
      <p>Ο Έλληνας ομογενής, έγινε ευρέως γνωστός στη χώρα μας, το 2010, όταν εγκαινιάστηκε η πρώτη του μεγάλη επένδυση στον Άγιο Δημήτριο, το Athens Μetro Mall. Μέσα σε σύντομο χρονικό διάστημα το εμπορικό κέντρο κατάφερε να γίνει εμπορικό στέκι των νοτίων προαστίων, καθώς σε ένα χρόνο από την λειτουργία του πέτυχε πωλήσεις 105 εκατ. ευρώ, προσελκύοντας 7 εκατ. επισκέπτες, ενώ μέχρι και σήμερα, κόντρα στην οικονομική κρίση, η πορεία του βαίνει ανοδική.</p>
      <p>Μετά από την πρώτη μεγάλη επιτυχία, ο επιχειρηματίας από τη Βενεζουέλα, αναζήτησε και νέα μέρη για να υλοποιήσει ανάλογες επενδύσεις. Τις προθέσεις της για επενδύσεις στα εμπορικά κέντρα, η οικογένεια Κωνσταντίνου τις είχε δηλώσει κι επισήμως, πριν από 9 χρόνια, όταν με αφορμή τα εγκαίνια του πρώτου του mall, δήλωνε ότι «το εμπορικό κέντρο στον Άγιο Δημήτριο είναι μόνο η αρχή». Έτσι, στην πορεία, αναζήτησε χώρους στη Γλυφάδα, ενώ παράλληλα σχεδίαζε να δημιουργήσει ένα μεγάλο θεματικό πάρκο, επενδύσεις που τελικά δεν υλοποιήθηκαν, καθώς εν τω μεταξύ, η εταιρεία του, απέκτησε την έκταση στην Μεταμόρφωση – Λυκόβρυση, όπου θα ανεγερθεί το νέο εμπορικό κέντρο.</p>
      <p>Εκτός από τις επενδύσεις στο real estate, το δεύτερο μεγάλο «στοίχημα» του Π. Κωνσταντίνου, αποτελεί το λιανεμπόριο, καθώς αναζητά την αντιπροσώπευση νέων σημάτων στην Ελλάδα, για να ενισχύσει το χαρτοφυλάκιο που ήδη διαθέτει,. Πριν από ένα χρόνο περίπου άνοιξε ένα κατάστημα του Οίκου Ραπτικής Carolina Herrera, στο Golden Hall. Κάποιοι μάλιστα, αναφέρουν, ότι η αντιπροσώπευση του σήματος στη χώρα μας έγινε, λόγω του ότι του ότι η καταγωγή της σχεδιάστριας Καρολίνα Χερέρα, είναι από το Καράκας της Βενεζουέλας, εκεί όπου ο Έλληνας ομογενής αναπτύσσει έντονη επιχειρηματική δραστηριότητα.</p>
      <p>Στο παρελθόν επίσης, ο Π. Κωνσταντίνου είχε προσπαθήσει με επιτυχία να «αναστήσει» τη Benetton, μία ιδιαίτερα δημοφιλή φίρμα μέχρι το 2000, η οποία όμως στη συνέχεια άρχισε να φθίνει. Έτσι, μέσω της εταιρείας του Alimar Development άνοιξε δύο On Canvas-Concept Store της Benetton, εκ των οποίων το ένα βρίσκεται στο Metro Mall.</p>
      <p>Ο Έλληνας ομογενής της Βενεζουέλας με καταγωγή από τη Μικρά Ασία, γνωρίζει από «πρώτο χέρι» τη γραφειοκρατία της Ελλάδας, καθώς, από τον πρώτο κιόλας μήνα που λειτούργησε το Athens Metro Mall, κλήθηκε να πληρώσει πρόστιμο για τις κινηματογραφικές αίθουσες, ενώ μία έκταση που αγόρασε στα νότια προάστια για να υλοποιήσει επενδύσεις real estate, τελικά απαλλοτριώθηκε από το Δήμο. Επιπλέον σε δικαστικές περιπέτειες οδηγήθηκε όταν προσπάθησε να βγάλει οικοδομικές άδειες για να χτίσει σπίτι στα βόρεια προάστια. Παρά τις αντίξοες συνθήκες με τις οποίες βρίσκεται αντιμέτωπος τις περισσότερες φορές που επιχειρεί να δημιουργήσει κάτι νέο, ωστόσο ο δραστήριος επιχειρηματίας, δεν φαίνεται να πτοείται κι αυτό, καθώς, από την ενισχυμένη επιχειρηματική του δραστηριότητα στη Βενεζουέλα έχει δημιουργήσει μία μεγάλη περιουσία.</p>
      <p>Η εταιρεία του TalimaVenture Inc έχει κατασκευάσει και διαχειρίζεται στη Βενεζουέλα ένα χαρτοφυλάκιό από 75 πολυκαταστήματα με συνολική επιφάνεια 340.000 τ.μ. τα οποία απασχολούν περισσότερους από 5.500 εργαζόμενους. Εκτός από τη Βενεζουέλα, ο όμιλος Talima έχει επίσης παρουσία στην Kόστα Pίκα με πέντε πολυκαταστήματα, στον Παναμά, στις HΠA με ένα μικρό εμπορικό κέντρο 5.000 τ.μ. Σύμφωνα και με τις τελευταίες του κινήσεις, πρόθεση τώρα αποτελεί, να «χτίσει» και στην Ελλάδα ένα ισχυρό όνομα στο real estate.</p>
    </article>
  </body>
</html>