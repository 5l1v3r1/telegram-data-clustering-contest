<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/i-prez-noshtta-politsiyata-debne-za-previshena-skorost.html"/>
    <meta property="og:site_name" content="News.bg"/>
    <meta property="article:published_time" content="2019-11-29T14:07:43+00:00"/>
    <meta property="og:title" content="И през нощта полицията дебне за превишена скорост"/>
    <meta property="og:description" content="702 604 фиша са издадени до момента"/>
  </head>
  <body>
    <article>
      <h1>И през нощта полицията дебне за превишена скорост</h1>
      <address>
        <time datetime="2019-11-29T14:07:43+00:00">29 Nov 2019, 14:07</time>
      </address>
      <p><b>Продължава започналата операция за контрол на скоростта, като част от него ще се осъществява и в тъмната част на денонощието</b> - във времето между 17 и 07 сутринта. Екипите <b>ще наблюдават както междуселищните, така и пътищата в очертанията на населените места</b>, съобщават от МВР.</p>
      <p>Статистиката на Пътна полиция показва, че <b>от началото на годината до 25 ноември броят на издадените фишове за превишена скорост са 702 604.</b> Близо <b>1/5 от констатираните скоростни нарушения са засечени</b> през нощта, когато се регистрират и най-тежките пътно-транспортни инциденти на пътя.</p>
      <p>Само <b>през месеците септември и октомври са издадени съответно 57 414 и 84 094 фиша за скорост,</b> като между 15 и 20% от всички нарушения са установени в тъмната част на денонощието.</p>
      <p>Най-често водачите на леки автомобили нарушават скоростните режими в населените места, сочи анализът на експертите, извършен за периода от началото на годината до ноември месец. <b>414 322 от всички констатирани нарушения са регистрирани именно в населени места, а на междуселищни пътища - те са 282 814.</b> Санкционираните шофьори, осъществяващи обществен превоз на пътници и опасни товари, са 3 062.</p>
      <p>От началото на годината до 31 октомври (по данни към 6 ноември) у нас са <b>регистрирани 5 607 катастрофи с 517 загинали и 7103 ранени.</b> От тях по вина на водача пътните инциденти са 5 431, при които са загинали 502 и са ранени 6 921 души.<b> Поради несъобразена скорост са настъпили 1469 ПТП със 158 загинали и 1 940 ранени.</b></p>
    </article>
  </body>
</html>