<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/29/hero-mustafa-otnosheniiata-mejdu-sasht-i-bylgariia-sa-na-novo-nivo.431293"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T14:02:00+00:00"/>
    <meta property="og:title" content="Херо Мустафа: Отношенията между САЩ и България са на ново ниво"/>
    <meta property="og:description" content="С интерконектора България става истински газов хъб | Dnes.bg"/>
  </head>
  <body>
    <article>
      <h1>Херо Мустафа: Отношенията между САЩ и България са на ново ниво</h1>
      <h2>С интерконектора България става истински газов хъб</h2>
      <address><time datetime="2019-11-29T14:02:00+00:00">29 Nov 2019, 14:02</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Отношенията между България и САЩ достигат ново ниво, започвайки с историческата среща на президента Тръмп и министър-председателя Борисов, каза посланикът на САЩ Херо Мустафа на публична лекция пред Атлантическия клуб на тема "Американско-българските отношения: Следващите 30 години".</p>
      <p>Тя отбеляза като важен резултат установяването на рамка за стратегическо партньорство, пътна карта за продължаване на плодотворното сътрудничество в три основни области на взаимен интерес - сигурност и отбрана, икономика, търговия и енергетика, засилване на демокрацията и върховенството на закона.</p>
      <p>Посланик Мустафа подчерта, че България е надежден съюзник в НАТО на Балканите и припомни, че българските войници са се борили съвместно с американските в Ирак и Афганистан и двете страни имат съвместни операции в Либия, в Косово.</p>
      <p>Тя отбеляза, че България предприема стъпки да модернизира военните си сили. Заедно вършим толкова много в отбраната, посочи Херо Мустафа и декларира, че САЩ ще продължат да подкрепят усилията на България за отбрана и за осигуряване на достъп до високоразвити американски технологии за отбрана.</p>
      <p>Гордея се с нашите здрави икономически отношения, коментира още посланик Мустафа. Тя припомни, че САЩ са от шестте най-големи инвеститори в България. В идващите месеци ще свържем български компании с американски, като ще се съсредоточим върху сигурност, здравеопазване, технологии, информира тя.</p>
      <p>Посланик Мустафа отбеляза, че сътрудничеството по отношение на енергетиката е било ключова тема на разговорите в Белия дом. Тя декларира подкрепа за усилията на България за диверсификация на енергийните доставки, както и за участието в интерконектора при Александруполис. Посланик Мустафа отбеляза, че, за разлика от "Турски поток", където България е транзитна държава, интерконекторът обещава България да стане истински хъб и регионален център за търговия на газ.</p>
      <p>Ще осигурим екип от американски технически експерти, които да прегледат необходимите възможности и да се включат в диалог с българските ни партньори, допълни посланикът.</p>
      <p>Посланик Мустафа акцентира и на темата за засилване на демокрацията и върховенството на закона. В посолството ще дойде нов съветник по правните въпроси и планирам да работим както с правителството, така и с гражданите, да засилим върховенството на закона и да се справим с корупцията, посочи тя и подчерта важността на свободата на медиите и уважаването на малцинствата. Когато хората имат вяра в своите институции, България ще достигне своя потенциал, посочи тя.</p>
      <p>Посланикът каза още, че САЩ са готови да окажат помощ в борбата с кибер престъпленията, за да се засили отбраната на България в областта на технологиите и иновациите. Искаме да гарантираме, че 5G мрежите ще бъдат изградени с подходящ контрол на сигурността, коментира още Херо Мустафа, цитирана от БТА.</p>
      <p>В отговор на въпрос на директора на Американската търговска камара Петър Иванов тя отбеляза, че срещата между Борисов и Тръмп е била среща, на която нашите взаимоотношения да се поставят на ново ниво. Тя обясни, че разговорът е продължил по-дълго от планираното заради важните теми, които е трябвало да се обсъдят и затова не протоколът е имал водеща роля. Мустафа информира също, че многообразни компании се интересуват от инвестиции в България.</p>
      <p>В началото на лекцията си посланик Мустафа каза на български език, че заради българския народ е оптимист за бъдещето на България и за отношенията между двете страни.<br/> </p>
      <related>
        <h4>Още по темата</h4>
        <a href="https://www.dnes.bg/world/2019/11/26/bylgariia-gazov-hyb-istina-ili-preuvelicheni-planove.430942"/>
        <a href="https://www.dnes.bg/usa/2019/11/26/2-chasa-s-trymp-borisov-si-trygna-s-obeshtanie-za-vizite-i-poveche-gaz.430800"/>
        <a href="https://www.dnes.bg/obshtestvo/2019/11/25/v-sasht-ni-oceniha-chudesen-syiuznik-v-nato-ste.430793"/>
        <a href="https://www.dnes.bg/politika/2019/11/24/poseshtenieto-na-borisov-ne-bilo-nagrada-za-pokupkata-na-f-16.430658"/>
      </related>
    </article>
  </body>
</html>