<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054072/article/epikairothta/kosmos/erntogan-se-katastash-egkefalikoy-8anatoy-o-makron"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T14:52:09+00:00"/>
    <meta property="og:title" content="Ερντογάν: Σε κατάσταση «εγκεφαλικού θανάτου» ο Μακρόν"/>
    <meta property="og:description" content="Ο Tούρκος πρόεδρος Ρετζέπ Ταγίπ Ερντογάν δήλωσε σήμερα πως τα σχόλια του Γάλλου ομολόγου του, Εμανουέλ Μακρόν, για το ΝΑΤΟ, αντανακλούν μια «άρρωστη και ρηχή» κατανόηση και πως ο Γάλλος πρόεδρος θα πρέπει «να πάει να κοιτάξει τον δικό του εγκεφαλικό θάνατο»."/>
  </head>
  <body>
    <article>
      <h1>Ερντογάν: Σε κατάσταση «εγκεφαλικού θανάτου» ο Μακρόν</h1>
      <address>
        <time datetime="2019-11-29T14:52:09+00:00">29 Nov 2019, 14:52</time>
      </address>
      <p>Ο Tούρκος πρόεδρος Ρετζέπ Ταγίπ Ερντογάν δήλωσε σήμερα πως τα σχόλια του Γάλλου ομολόγου του, Εμανουέλ Μακρόν, για το ΝΑΤΟ, αντανακλούν μια «άρρωστη και ρηχή» κατανόηση και πως ο Γάλλος πρόεδρος θα πρέπει «να πάει να κοιτάξει τον δικό του εγκεφαλικό θάνατο».</p>
      <p>Σε ομιλία του στην Κωνσταντινούπολη, ο Ερντογάν σχολίασε μια παρατήρηση που είχε κάνει νωρίτερα αυτόν τον μήνα ο Μακρόν, λέγοντας πως το ΝΑΤΟ βρίσκεται σε κατάσταση «εγκεφαλικού θανάτου».</p>
      <p>«Απευθύνομαι από την Τουρκία στον Γάλλο πρόεδρο Εμανουέλ Μακρόν και θα το ξαναπώ στο ΝΑΤΟ. Πήγαινε πρώτα να κοιτάξεις τον δικό σου εγκεφαλικό θάνατο», είπε χαρακτηριστικά ο Τούρκος πρόεδρος.</p>
      <p>«Αυτές οι δηλώσεις δεν ταιριάζουν παρά σε αυτούς του είδους σου που είναι σε κατάσταση εγκεφαλικού θανάτου», επέμεινε ο Ερντογάν.</p>
      <p>Αυτές οι σφοδρές δηλώσεις έγιναν μετά τις επικρίσεις που εξέφρασε χθες, Πέμπτη, ο Μακρόν σχετικά με την επίθεση που εξαπέλυσε τον περασμένο μήνα η Τουρκία στη Συρία εναντίον κουρδικής πολιτοφυλακής που υποστηρίζεται από τις δυτικές χώρες.</p>
      <p>Τα σχόλια του Ερντογάν ενισχύουν τις εντάσεις πριν από μια κρίσιμη σύνοδο κορυφής της Συμμαχίας, η οποία θα πραγματοποιηθεί την ερχόμενη εβδομάδα στο Λονδίνο.</p>
      <p>Οι Ερντογάν και Μακρόν, καθώς και η Γερμανίδα καγκελάριος Άγκελα Μέρκελ και ο Βρετανός πρωθυπουργός Μπόρις Τζόνσον πρόκειται να συνεδριάσουν στο περιθώριο αυτής της συνόδου κορυφής για να συζητήσουν για τη Συρία.</p>
      <p>«Κανένας δεν σου δίνει προσοχή. Έχεις ακόμα μια πλευρά ερασιτέχνη, άρχισε κάνοντας κάτι γι' αυτό», είπε ο Ερντογάν, απευθυνόμενος στον Μακρόν. «Όταν είναι να κομπάσεις, ξέρεις πολύ καλά να το κάνεις. Αλλά όταν είναι να δώσεις στο ΝΑΤΟ τα χρήματα που του οφείλεις, αυτό είναι κάτι άλλο», προσέθεσε.</p>
      <p>«Είναι τόσο άπειρος! Δεν ξέρει τι είναι ο αντιτρομοκρατικός αγώνας, γι' αυτό τα κίτρινα γιλέκα έχουν κυριεύσει τη Γαλλία», είπε ακόμη ο Τούρκος πρόεδρος, τονίζοντας: «Χειρονομήστε όσο θέλετε, στο τέλος θα αναγνωρίσετε την ορθότητα του αγώνα μας εναντίον της τρομοκρατίας».</p>
      <p>
        <sup>Πηγή: ΑΠΕ-ΜΠΕ</sup>
      </p>
    </article>
  </body>
</html>