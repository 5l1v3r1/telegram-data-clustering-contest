<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/odpuscenim-delavcem-adrie-airways-so-razdelil-1-8-milijona-evrov-256043"/>
    <meta property="og:site_name" content="Slovenske novice"/>
    <meta property="article:published_time" content="2019-11-29T14:21:00+00:00"/>
    <meta property="og:title" content="Odpuščenim delavcem Adrie Airways so razdelil 1,8 milijona evrov"/>
    <meta property="og:description" content="468 nekdanjim zaposlenim Adrie Airways je Javni štipendijski, razvojni, invalidski in preživninski sklad RS danes izplačal 1,8 milijona evrov. Gre za eno največjih izplačil sklada v zadnjih nekaj..."/>
  </head>
  <body>
    <article>
      <h1>Odpuščenim delavcem Adrie Airways so razdelil 1,8 milijona evrov</h1>
      <h2>Povprečni nekdanji zaposleni Adrie Airways je prejel 3911 evrov. Med terjatve, ki jih sklad pokrije delavcem, sodijo neizplačane plače za zadnje tri mesece pred prenehanjem delovnega razmerja (sklad jamči do višine treh minimalnih plač), nadomestilo plače za čas neizrabljenega letnega dopusta, do katerega je delavec upravičen v tekočem koledarskem letu (največ polovica minimalne plače), in odpravnina v višini ter pod pogoji, ki jih za presežne delavce določajo predpisi, ki urejajo delovna razmerja (največ ena minimalna plača).</h2>
      <address><time datetime="2019-11-29T14:21:00+00:00">29 Nov 2019, 14:21</time> by <a rel="author">A. L.</a></address>
      <p>468 nekdanjim zaposlenim Adrie Airways je Javni štipendijski, razvojni, invalidski in preživninski sklad RS danes izplačal 1,8 milijona evrov. Gre za eno največjih izplačil sklada v zadnjih nekaj letih iz naslova pravic delavcev v primeru insolventnosti delodajalca.<br/> <br/>»Pod okrilje Javnega štipendijskega, razvojnega, invalidskega in preživninskega sklada RS sodi tudi področje uveljavitve pravic delavcev v primeru insolventnosti delodajalca. Država namreč v primeru stečaja podjetja, prisilne poravnave ali izbrisa podjetja iz sodnega registra varuje pravice delavcev z izplačilom nekaterih njihovih terjatev, ki se nanašajo na neizplačane plače, neizplačana nadomestila plače za neizkoriščen letni dopust in odpravnine,« so sporočili iz sklada.<br/> <br/>Poleg zaposlenim v Adrii je sklad nekaj izplačil namenil še nekdanjim zaposlenim podjetja Litostroj specialna livarna (37). Tem je pripadlo 140.267,91 evra, 468 nekdanjim zaposlenim slovenskega letalskega prevoznika Adrie Airways pa za 1,830.679,95 evra terjatev.</p>
      <h3>Kaj delavcem izplača sklad?</h3>
      <p>»Sklad zagotavlja izplačilo nekaterih terjatev delavcev. Mednje sodijo neizplačane plače za zadnje tri mesece pred prenehanjem delovnega razmerja (sklad jamči do višine treh minimalnih plač), nadomestilo plače za čas neizrabljenega letnega dopusta, do katerega je delavec upravičen v tekočem koledarskem letu (največ polovica minimalne plače), in odpravnina v višini in pod pogoji, ki jih za presežne delavce določajo predpisi, ki urejajo delovna razmerja (največ ena minimalna plača),« pojasnjujejo. Pri tem opozarjajo, da morajo zahtevo za uveljavitev upravičenci vložiti pri pristojni službi Zavoda RS za zaposlovanje najpozneje v 90 dneh od prenehanja delovnega razmerja.</p>
    </article>
  </body>
</html>