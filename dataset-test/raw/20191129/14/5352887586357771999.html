<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/filmai/kino-teatre-arlekinas-prancuziska-kina-pakeis-scanoramos-filmai-1753740/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-29T14:25:00+00:00"/>
    <meta property="og:title" content="Kino teatre „Arlekinas“ prancūzišką kiną pakeis „Scanoramos“ filmai"/>
    <meta property="og:description" content="Reklama"/>
  </head>
  <body>
    <article>
      <h1>Kino teatre „Arlekinas“ prancūzišką kiną pakeis „Scanoramos“ filmai</h1>
      <address><time datetime="2019-11-29T14:25:00+00:00">29 Nov 2019, 14:25</time> by <a rel="author">Organizatorių informacija</a></address>
      <p>Reklama</p>
      <p>Klaipėdos „Kultūros fabrike“ įsikūręs kino teatras „Arlekinas“ kviečia klaipėdiečius į paskutinę nemokamą gero prancūziško kino peržiūrą. Nemokamų renginių ciklą gruodžio 5 d. užbaigs komedija “Baseino valdovai“ (rež. Gilles Lellouche).</p>
      <p>Filme pasakojama apie Bertraną, kuris išgyvena klasikinę vidurio amžiaus krizę. Vieną dieną pasivaikščioti išėjusio Bertrano dėmesį patraukia vietinio baseino reklama. Ten jis susipažįsta su kitais vyrais, kurie baseine viliasi gauti impulsą antrai jaunystei.</p>
      <p>Internete radę informaciją apie organizuojamą vyrų sinchroninio plaukimo pasaulio čempionatą, vyrai užsidega. Pasisamdę buvusią sportininkę, alkoholikę Delfinę, jie ryžtasi nugalėti savas krizes ir tapti čempionais.</p>
      <p>Šis filmas buvo pristatytas ir Kanų kino festivalio oficialioje nekonkursinėje programoje, o Prancūzijoje sulaukė net 10 Cezario nominacijų.</p>
      <p>Meno savaitraštis „7 meno dienos“ šią komediją pristatė kaip protingą ir linksmą pramoginį filmą, kurie ne taip dažnai pasirodo mūsų ekranuose. Tai puikiai nuteikiantis ir motyvuojantis kino filmas, kuris vainikuos „Arlekino“ prancūziško nekomercinio kino vakarus.</p>
      <p>Kino teatras vietų į nemokamus seansus nerezervuoja – siūloma ateiti anksčiau prieš seansą ir užsiimti vietas.</p>
      <p>Reklama</p>
      <p>
        <b>Sulaukė pasisekimo</b>
      </p>
      <p>Kino teatro atstovai kartu su Klaipėdos miesto savivaldybe į nemokamus kino seansus kvietė nuo spalio pradžios.</p>
      <p>Kino teatro „Arlekinas“ vadovas Vytautas Jurevičius džiaugėsi, kad visi jau parodyti atrinkti nekomerciniai filmai sulaukė didžiulio klaipėdiečių susidomėjimo.</p>
      <p>Pasak jo, prancūzų kinas yra jautrus, romantiškas, estetiškas, stilingas, jame daug subtilaus, intelektualaus humoro, įdomių gyvenimiškų istorijų, kuriose kiekvienas žiūrovas gali atpažinti save.</p>
      <p>„Pamatėme, kad klaipėdiečiams įdomus nekomercinis kinas ir prancūziškų filmų režisierių gebėjimas sukurti nuotaikingas, jaukias, juokingas ir priverčiančias susimąstyti kino juostas. Į nemokamus seansus žmonės pradeda rinktis net likus daugiau nei valandai iki filmo, o norintieji pamatyti filmą vos sutelpa salėje“, - projekto sėkme džiaugėsi V. Jurevičius.</p>
      <p>
        <b>Kultūringi ketvirtadieniai</b>
      </p>
      <p>Reklama</p>
      <p>„Arlekino“ vadovas V. Jurevičius pabrėžė, kad kino teatro lankytojai jau įprato laukti išskirtinių ketvirtadienių, kai buvo rodomi prancūziški filmai.</p>
      <p>Vis dėlto nors nemokami seansai baigiasi, „Arlekinas“ išlaikys kultūringų ketvirtadienių tradiciją.</p>
      <p>Jau netrukus kino teatras ketvirtadienio vakarais pakvies klaipėdiečius į specialiai „Arlekino“ žiūrovams atrinktų Europos šalių kino forumo „Scanorama“ filmų peržiūras. Tiesa, tai jau nebebus nemokami seansai.</p>
      <p>Klaipėdiečiai turės galimybę išvysti tris skirtingus, tačiau vienodai kokybiškus ir vertingus nekomercinius filmus.</p>
      <p>Biografinė drama „Sonja. Baltoji gulbė“ pasakoja apie Sonją Henie – ledo karalienę, įkvėpusią modernųjį dailųjį čiuožimą. Režisierės Anne Sewitsky atkuriamas Sonjos gyvenimas, kai ji tampa viena turtingiausių epochos moterų, nuolat apsupta gerbėjų, meilužių ir šeimos. Laikui bėgant rampų šviesos blėsta, bet gestanti žvaigždė atsisako pasitraukti į šešėlį ir save pasmerkia niūriai baigčiai.</p>
      <p>Grímuro Hákonarsono sukurta komedija „Pieno karas“ pasakoja apie Ingą, kuri nesupranta, kodėl jos vyras toks nuolankus kooperatyvui – netgi kai juodu galutinai įklimpo į skolas, o kainos tik dar labiau išaugo. Moteris nusprendžia kovoti šiuolaikiškais ginklais – įsprausti lupikautojus į kampą socialinėse medijose. Šiame filme įtaigiai ir su gera humoro doze interpretuojamas biblinis pasakojimas apie Dovydą ir Galijotą, perkeliant jį į nepriklausomos ir drąsios islandų ūkininkės kiemą.</p>
      <p>Reklama</p>
      <p>Månso Mårlindo ir Björno Steino romantinis filmas „Svaigulys“ seka laikui nepavaldžia Šekspyro tragedija ir rašo kinematografišką meilės laišką legendiniam Stokholmo atrakcionų parkui „Gröna Lund“. Atrakcionų parkas visai kaip meilė – nuo apžvalgos rato atsiveria platus horizontas, o linksmieji kalneliai svaigina ir atima žadą. Johanui ir Nini šis sūkurys yra įprasta kasdienybė – jie skirtingų atrakcionų parkų paveldėtojai. Dviejų šeimų nesantaika Antrojo pasaulinio karo fone tampa išbandymu jų jausmams, bet nesustabdo įsisukusios gyvenimo karuselės.</p>
      <p>Tikslios šių filmų seansų datos bus paskelbtos šiek tiek vėliau.</p>
      <p>
        <b>
          <i>Informaciją apie kino teatro „Arlekinas“ repertuarą sekite „Facebook“ puslapyje @kinasArleKinas.</i>
        </b>
      </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kultura/filmai/kino-teatre-arlekinas---pazintis-su-prancuzu-kinu-is-pirmu-lupu-1746748/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/filmai/kino-teatre-arlekinas---festivaliu-ziurovus-suzaveje-filmai-1740472/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/filmai/kino-teatras-arlekinas-dovanoja-prancuzisko-kino-vakarus-1739541/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/kulturos-fabrikui---politikes-antausis-1708560/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/filmai/klaipedieciai-pamego-jaukius-kino-pasimatymus-1681789/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/filmai/kino-ekrane---wimui-wendersui-pasauline-slove-pelnes-paryzius-teksasas-1635497/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/kulturos-fabriko-bendruomene-prie-bendro-stalo-kviecia-mamas/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/filmai/latvijos-nepriklausomybes-diena-kviecia-pamineti-kino-teatre/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>