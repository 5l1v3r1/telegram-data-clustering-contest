<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ElladaBasket/EthnikiBasket/pantelhs-diamantopoylos-to-paraskhnio-toy-oxi-twn-paiktwn-toy-olympiakou-sthn-ethnikh.5648417.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-29T14:53:00+00:00"/>
    <meta property="og:title" content="Παντελής Διαμαντόπουλος: Το παρασκήνιο του όχι των παικτών του Ολυμπιακού στην Εθνική"/>
    <meta property="og:description" content="Ο Παντελής Διαμαντόπουλος εξήγησε στην εκπομπή Είναι να γελάει κανείς το παρασκήνιο της απόφασης Πρίντεζη, Παπανικολάου και Κόνιαρη να πουν όχι στην Εθνική ομάδα (AUDIO)."/>
  </head>
  <body>
    <article>
      <h1>Παντελής Διαμαντόπουλος: Το παρασκήνιο του όχι των παικτών του Ολυμπιακού στην Εθνική</h1>
      <h2>Ο Παντελής Διαμαντόπουλος εξήγησε στην εκπομπή "Είναι να γελάει κανείς" το παρασκήνιο της απόφασης Πρίντεζη, Παπανικολάου και Κόνιαρη να πουν "όχι" στην Εθνική ομάδα (AUDIO).</h2>
      <address><time datetime="2019-11-29T14:53:00+00:00">29 Nov 2019, 14:53</time> by <a rel="author">sport24 radio</a></address>
      <p>Λίγη ώρα μετά την αποκάλυψη του<b> Sport24.gr </b>για την επιστολή που έφτασε στα γραφεία της ΕΟΚ, υπογεγραμμένη από τον Γιώργο Πρίντεζη, τον Κώστα Παπανικολάου και τον Αντώνη Κόνιαρη, ο Παντελής Διαμαντόπουλος εξήγησε στον ραδιοφωνικό αέρα του Sport24 Radio 103.3 γιατί οι τρεις διεθνείς παίκτες του Ολυμπιακού προχώρησαν στη συγκεκριμένη κίνηση.</p>
      <p>Αναλυτικά όσα ανέφερε στην εκπομπή "Είναι να γελάει κανείς" με τους Παντελή Βλαχόπουλο και Γιώργο Συρίγο:</p>
      <p>"Αυτό που έχω να πω εγώ, για να τα βάλουμε όλα σε μια σειρά είναι δεδομένα γεγονότα. Το πρώτο, είναι λάθος για όλους να βγάζουν συμπεράσματα πριν δουν την επιστολή. Η Ομοσπονδία, από την στιγμή που αποφάσισε να διαρρεύσει αυτή την επιστολή που πήγε στο ΔΣ της ΕΟΚ δίχως να υπάρχει πρόθεση να δημοσιοποιηθεί. Ο Ολυμπιακός είναι έξω από αυτό. Επίσης, αυτό έχει να κάνει με το ότι αυτοί οι τρεις παίκτες έχουν προσφέρει στα αντιπροσωπευτικά συγκροτήματα.</p>
      <p>Η επιστολή έχει σταλεί με μοναδικό στόχο να βρεθεί λύση. Έτσι όπως είναι διατυπωμένη, δεν αναφέρει ότι οι παίκτες φεύγουν και εγκαταλείπουν την προσπάθεια, όπως αυτά έχουν βγει προς τα έξω. Απλά αυτό που υπάρχει ως κεντρική ιδέα και συμπέρασμα είναι ότι οι παρούσες συνθήκες καθιστούν απαγορευτική τη συμμετοχή τους.</p>
      <p>Πριν από δύο εβδομάδες, ανάμεσα στις 15 και 17 Νοεμβρίου, έγινε η περιβόητη συνάντηση του Ρικ Πιτίνο με τους παίκτες του Ολυμπιακού. Τότε ήταν προπονητής της Εθνικής ομάδας, όχι του Παναθηναϊκού. Έδειξαν λοιπόν οι παίκτες του Ολυμπιακού ότι ενδιαφέρονται. Όταν λοιπόν έγινε αυτή η συνάντηση, τους είπε χαρακτηριστικά "<i>I'm Greek Pitino</i>". Υπάρχει αυτή η πραγματικότητα.</p>
      <p>Τους καλεί ένας άνθρωπος, τους λέει αυτό το πράγμα και μετά από δέκα μέρες τον βλέπουν να πηγαίνει στον Παναθηναϊκό. Καλά κάνει και πάει, κι ήταν σούπερ κιόλας χθες με την Μπασκόνια. Δεν δημιουργούνται ειδικές και περίεργες συνθήκες, για αυτούς τους ανθρώπους; Αυτό έγινε, γι αυτό κιόλας εκφράστηκαν έτσι μέσω της επιστολής.</p>
      <p>Αν ήμουν εγώ στην Ομοσπονδία, δεν θα διέρρεα αυτή την επιστολή. Μπορεί να είχαν κιόλας στόχο να τους στοχοποιήσουν. Αυτό που θα έκανα, θα ήταν να τους πάρω τηλέφωνο για να γίνει νέο ραντεβού και να συζητήσουν. Αντί αυτού, διέρρευσε η επιστολή. Για να μιλήσουμε λίγο ψυχρά, δεν θα γίνουν τα μούτρα κανενός κρέας. Το θέμα είναι ότι για ακόμη μία φορά βλάπτεται η Εθνική ομάδα. Δεν περίμεναν τη διαρροή, τους έχει στραβώσει".</p>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/720326245&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true&amp;visual=true" width="100%" height="166" data-service="SoundCloud" scrolling="no" nowide=""/>
      </figure>
      <p> </p>
      <p>
        <b>Photo Credits: Eurokinissi</b>
      </p>
    </article>
  </body>
</html>