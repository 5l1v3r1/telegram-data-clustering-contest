<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgazzettino.it/nordest/venezia/mestre_scippatore_donne_bicicletta-4894573.html"/>
    <meta property="og:site_name" content="www.ilgazzettino.it"/>
    <meta property="article:published_time" content="2019-11-29T14:43:00+00:00"/>
    <meta property="og:title" content="Mestre. Preso lo scippatore seriale delle donne in bicicletta"/>
    <meta property="og:description" content="MESTRE - Erano ormai mesi che M.M., italiano di 34 anni, si aggirava per Mestre in bicicletta, commettendo furti ai danni di ignare donne in bicicletta. Sempre lo stesso il modo d’agire: in..."/>
  </head>
  <body>
    <article>
      <h1>Mestre. Preso lo scippatore seriale delle donne in bicicletta</h1>
      <address>
        <time datetime="2019-11-29T14:43:00+00:00">29 Nov 2019, 14:43</time>
      </address>
      <p>MESTRE - Erano ormai mesi che M.M., italiano di 34 anni, si aggirava per <b>Mestre </b>in <b>bicicletta</b>, commettendo <b>furti </b>ai danni di ignare <b>donne in bicicletta.</b><br/><br/>Sempre lo stesso il modo d’agire: in tarda mattinata o nelle prime ore pomeridiane, l’uomo avvicinava le vittime, donne di diversa età in bicicletta, e con mosse fulminee riusciva a <b>portare via le borse appoggiate sul cestino</b> della bici, per poi scappare. Sono numerose le telecamere del centro cittadino che hanno ripreso queste scene: da questi elementi la Squadra Mobile di Venezia ha dato avvio ad un’attività di indagine al fine di individuare questo soggetto che metteva a serio rischio l’incolumità delle vittime.<br/><br/>Gli investigatori hanno confrontato tutti gli elementi raccolti con quanto raccontato dalle vittime e dai testimoni, molti dei quali avevano anche provato ad inseguire il malfattore. Tutti gli indizi portavano verso un’unica direzione: un italiano pregiudicato e senza fissa dimora, a carico del quale è stata emessa un’ordinanza di custodia cautelare in carcere a firma del G.I.P. del Tribunale Ordinario di Venezia, su richiesta del Sostituto Procuratore Giorgio Gava, che ha coordinato le indagini. Nella mattinata di ieri, il predetto M.M. è stato rintracciato dai poliziotti in servizio presso la Sezione Antirapine della Squadra Mobile mentre transitava a Mestre, probabilmente in cerca della nuova vittima, ed è stato tratto in arresto in esecuzione del provvedimento restrittivo, per poi essere accompagnato presso la Casa Circondariale “Santa Maria Maggiore” di Venezia, a disposizione dell’autorità giudiziaria.</p>
    </article>
  </body>
</html>