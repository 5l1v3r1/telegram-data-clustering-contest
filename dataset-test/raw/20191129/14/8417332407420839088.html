<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/29/To-personer-drept-i-knivangrepet-p%C3%A5-London-Bridge-20508865.ece"/>
    <meta property="og:site_name" content="adressa.no"/>
    <meta property="article:published_time" content="2019-11-29T14:47:15+00:00"/>
    <meta property="og:title" content="To personer drept i knivangrepet på London Bridge"/>
    <meta property="og:description" content="To personer ble drept i knivangrepet på London Bridge, ifølge politiet. I tillegg er tre personer skadd. Gjerningsmannen ble skutt og drept av politiet."/>
  </head>
  <body>
    <article>
      <h1>To personer drept i knivangrepet på London Bridge</h1>
      <address><time datetime="2019-11-29T14:47:15+00:00">29 Nov 2019, 14:47</time> by <a rel="author">NTB</a></address>
      <p>To personer ble drept i knivangrepet på London Bridge, ifølge politiet. I tillegg er tre personer skadd. Gjerningsmannen ble skutt og drept av politiet.</p>
      <aside><a href="https://www.adressa.no/nyheter/utenriks/2019/11/29/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/29/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/29/javascript:void(0);">Del denne artikkelen på e-post</a></aside>
      <p>Til sammen er det dermed minst fem ofre etter knivangrepet, opplyser politisjef Cressida Dick.</p>
      <p>Gjerningsmannen var iført det som lignet en bombevest. Vesten ble undersøkt og viste seg å bestå av falske eksplosiver, opplyste sjef for det britiske antiterrorpolitiet, Neil Basu, under en pressekonferanse fredag ettermiddag.</p>
      <p>Mannens identitet er foreløpig ikke kjent. Omstendighetene er uklare, men politiet etterforsker hendelsen som terror.</p>
      <p>Tilstanden til flere av de skadde er alvorlig, sa London-ordfører Sadiq Khan tidligere fredag. Han sier at politiet ikke søker etter flere gjerningspersoner.</p>
      <p>Statsminister Boris Johnson har sammenkalt regjeringens krisekomité, COBRA, som følge av terrorangrepet. Komiteen møtes fra klokken 21.30 fredag, opplyser Johnsons kontor.</p>
      <p>Statsministeren kaller hendelsen for «rystende» og takker politiet og nødetatene for rask utrykning.</p>
      <h3>Melding om slåssing</h3>
      <p>Det var ved 14-tiden lokal tid at politiet rykket ut etter meldinger om hendelsen på London Bridge.</p>
      <p>En <a href="https://www.bbc.com/news/uk-50604781">BBC</a> -journalist som var på stedet, sier han så en gruppe menn som slåss på broen, at politiet kom til stedet, og at det ble avfyrt skudd.</p>
      <p>Filmklipp fra stedet viser den mistenkte gjerningsmannen liggende på bakken med en annen mann over seg mens tre bevæpnede politifolk nærmer seg. Da mannen sliter seg løs fra den mistenkte, høres det som trolig er lyden av skudd.</p>
      <p>– Det bemerkelsesverdige ved bildene vi har sett er heltemotet hos personer fra allmennheten som bokstavelig talt sprang mot faren uten å vite hva de sto overfor, sa ordfører Khan om menneskene som overmannet gjerningsmannen.</p>
      <h3>– Rystende hendelse</h3>
      <p>Storbritannias statsminister Boris Johnson kaller hendelsen for «rystende» og takker politiet og nødetatene for rask utrykning.</p>
      <p>– Dette er en rystende hendelse, og alle tankene mine er med ofrene og deres familier, sier han i en uttalelse.</p>
      <p>Det hvite hus har også fordømt London-angrepet.</p>
      <p>Det er ikke første gang det skjer terrorhendelser på London Bridge. I 2017 ble sju mennesker drept og mange skadd da en varebil kjørte inn i en folkemengde på broen, før tre menn deretter gikk til angrep med kniv.</p>
    </article>
  </body>
</html>