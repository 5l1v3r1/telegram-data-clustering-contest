<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-kremli-zaklikali-ne-zavischuvati-ochikuvannya-schodo-zustrichi-normandskoyi-chetvirki-331349_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T14:56:00+00:00"/>
    <meta property="og:title" content="У Кремлі закликали &quot;не завищувати очікування&quot; щодо зустрічі нормандської четвірки"/>
    <meta property="og:description" content="Але дуже багато уваги в РФ будуть приділяти закону про особливий статус Донбасу.  "/>
  </head>
  <body>
    <article>
      <h1>У Кремлі закликали "не завищувати очікування" щодо зустрічі нормандської четвірки</h1>
      <h2>Але дуже багато уваги в РФ будуть приділяти закону про особливий статус Донбасу.  </h2>
      <address>
        <time datetime="2019-11-29T14:56:00+00:00">29 Nov 2019, 14:56</time>
      </address>
      <p>Прессекретар президента Росії Володимира Путіна Дмитро Пєсков заявив, що "не варто завищувати очікування" щодо <a href="https://dt.ua/POLITICS/zelenskiy-pogovoriv-z-merkel-naperedodni-normandskogo-samitu-331240_.html"><b>прийдешньої зустрічі в нормандському форматі</b></a>, призначеної на 9 грудня.</p>
      <p>"Давайте не будемо завищувати наших очікувань від зустрічі в нормандському форматі. Разом з тим є всі підстави сподіватися на те, що відбудеться субстантивна розмова", - сказав Пєсков журналістам у п'ятницю.</p>
      <p>Він також заявив, що закон про особливий статус Донбасу і можливість його продовження є важливим питанням для російської сторони.</p>
      <p>"Закон про особливий статус - складова частина Мінських домовленостей. Рішення дрейфувати в бік якогось одного документа пов'язане з дуже великими труднощами, наслідки яких для процесу врегулювання зараз навряд чи хтось візьметься передбачити", - сказав Пєсков.</p>
      <p>Як повідомлялося, Київ, Берлін, Париж і Москва підтвердили участь лідерів чотирьох держав на <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">"нормандському" саміті 9 грудня</a></b> в столиці Франції. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>Володимир Зеленський заявляв, що має намір обговорити на переговорах звільнення заручників, відновлення контролю над кордоном, "строки припинення війни" та <b><a href="https://dt.ua/UKRAINE/zelenskiy-pro-normandskiy-samit-neobhidno-obgovoriti-miscevi-vibori-v-ordlo-330185_.html">місцеві вибори в ОРДЛО</a></b>. За словами міністра закордонних справ Вадима Пристайка, Україна <b><a href="https://dt.ua/UKRAINE/ukrayina-chekaye-vid-normandskoyi-zustrichi-istotnogo-progresu-u-vregulyuvanni-konfliktu-pristayko-330214_.html">розраховує на суттєвий прогрес у врегулюванні конфлікту</a></b>.</p>
      <p>Як повідомляло <b>DT.UA</b>, спроби Росії внести до порядку денного зустрічі "нормандської четвірки" стосовно Донбасу питання газового транзиту через Україну — цілком в стилі кремлівських "пакетувань" довоєнного часу. Так як же пов'язані ці, здавалося б, непов'язані речі? Читайте докладніше в статті <b><a href="https://dt.ua/internal/normandska-peregazovka-po-kremlivski-330617_.html">"Нормандське перегазування по-кремлівськи"</a> </b>в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>