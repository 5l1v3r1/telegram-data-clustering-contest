<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626918/%E0%A6%85%E0%A6%AC%E0%A7%88%E0%A6%A7%E0%A6%AD%E0%A6%BE%E0%A6%AC%E0%A7%87-%E0%A6%AE%E0%A6%BE%E0%A6%9B-%E0%A6%A7%E0%A6%B0%E0%A6%BE%E0%A6%B0-%E0%A6%B8%E0%A6%AE%E0%A7%9F-%E0%A6%AE%E0%A6%BF%E0%A7%9F%E0%A6%BE%E0%A6%A8%E0%A6%AE%E0%A6%BE%E0%A6%B0%E0%A7%87%E0%A6%B0-%E0%A7%A7%E0%A7%AC-%E0%A6%9C%E0%A7%87%E0%A6%B2%E0%A7%87-%E0%A6%86%E0%A6%9F%E0%A6%95"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T14:22:00+00:00"/>
    <meta property="og:title" content="অবৈধভাবে মাছ ধরার সময় মিয়ানমারের ১৬ জেলে আটক"/>
    <meta property="og:description" content="অবৈধভাবে বাংলাদেশের জলসীমা অতিক্রম করে সাগরে মাছ ধরার সময় দুটি ট্রলারসহ মিয়ানমারের ১৬ জেলেকে আটক করেছেন বাংলাদেশ কোস্টগার্ডের সদস্যরা। গতকাল বৃহস্পতিবার বিকেলে তাঁদের আটক করা হয়।"/>
  </head>
  <body>
    <article>
      <h1>অবৈধভাবে মাছ ধরার সময় মিয়ানমারের ১৬ জেলে আটক</h1>
      <address><time datetime="2019-11-29T14:22:00+00:00">29 Nov 2019, 14:22</time> by <a rel="author">প্রতিনিধি, টেকনাফ, কক্সবাজার</a></address>
      <p>অবৈধভাবে বাংলাদেশের জলসীমা অতিক্রম করে সাগরে মাছ ধরার সময় দুটি ট্রলারসহ মিয়ানমারের ১৬ জেলেকে আটক করেছেন বাংলাদেশ কোস্টগার্ডের সদস্যরা। গতকাল বৃহস্পতিবার বিকেলে তাঁদের আটক করা হয়।</p>
      <p>আজ শুক্রবার বিকেলে বিষয়টি প্রথম আলোকে নিশ্চিত করেছেন কোস্টগার্ড বাহিনীর পূর্ব জোনের স্টাফ কর্মকর্তা লেফটেন্যান্ট কমান্ডার এম সাইফুল ইসলাম।</p>
      <p>আটক জেলেরা হলেন মোহাম্মদ কাশেম (৩৫), নুর হাসমি (১৯), মোহাম্মদ জলিল (২২), আবু শহীদ (২০), নবী হোসেন (২০), হাবিবুর রহমান (৪১), মোহাম্মদ হোসেন (২০), মোহাম্মদ রবি (২০), মোহাম্মদ রফিক (২৫), মোহাম্মদ ধলা (১৭), মোহাম্মদ শাকের (২৭), মোহাম্মদ তাহের (১৮), ইসা আলম (২০), আবু হাবেদ (২৩), মোহাম্মদ কওসির (২০) ও মোহাম্মদ রফিক (৩০)। তাঁরা সবাই মিয়ানমারের আরাকানের চান্দামা এলাকার বাসিন্দা বলে জানা গেছে।</p>
      <p>সাইফুল ইসলাম বলেন, বাংলাদেশ কোস্টগার্ডের টহল জাহাজ বিসিজিএস মনসুর আলীর সদস্যরা প্রতিদিনের মতো সাগরে টহল দিচ্ছিলেন। এ সময় বাংলাদেশের জলসীমার ১৬ নটিক্যাল মাইল ভেতরে মাছ ধরার সময় মিয়ানমারের জেলেদের আটক করা হয়। পরে ট্রলার দুটিসহ আটক জেলেদের সেন্ট মার্টিন কোস্টগার্ড স্টেশনের কাছে সোপর্দ করা হয়েছে। ট্রলার দুটি থেকে ১ হাজার মিটার জাল, ৩০০ কেজি মাছ, ২০ কেজি শুঁটকিসহ আরও অনেক কিছু উদ্ধার করা হয়েছে।</p>
      <p>সেন্ট মার্টিন কোস্টগার্ডের স্টেশন কমান্ডার লেফটেন্যান্ট সাদ মোহাম্মদ তাইম প্রথম আলোকে বলেন, আটক জেলেদের টেকনাফ থানার পুলিশে সোপর্দ করে মামলা করার প্রস্তুতি নেওয়া হচ্ছে।</p>
      <p>টেকনাফ মডেল থানার পুলিশ পরিদর্শক (তদন্ত) এ বি এম এস দোহা প্রথম আলোকে বলেন, জেলেদের বিরুদ্ধে মামলা করা হচ্ছে। আগামীকাল শনিবার তাঁদের কক্সবাজার আদালতে পাঠানো হবে।</p>
    </article>
  </body>
</html>