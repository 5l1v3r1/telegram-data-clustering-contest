<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/adevaruri-si-neadevaruri-despre-contoarele-inteligente_1408182.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T14:02:11+00:00"/>
    <meta property="og:title" content="Adevăruri și neadevăruri despre contoarele inteligente"/>
    <meta property="og:description" content="Chiar dacă avantajele contoarelor inteligente sunt de necontestat, există și opinii despre această tehnologie care au la bază informații..."/>
  </head>
  <body>
    <article>
      <h1>Adevăruri și neadevăruri despre contoarele inteligente</h1>
      <address><time datetime="2019-11-29T14:02:11+00:00">29 Nov 2019, 14:02</time> by <a rel="author">Denisa Miron</a></address>
      <p>Chiar dacă avantajele contoarelor inteligente sunt de necontestat, există și opinii despre această tehnologie care au la bază informații false, sau dezinformări care pun la îndoială inclusiv eficiența acestor aparate moderne de de măsurare a consumului de energie electrică.</p>
      <p>În acest articol, ne propunem să analizăm o serie de mituri bazate pe astfel de informații neverificate despre contoarele inteligente și să demonstrăm de ce acestea nu sunt adevărate.</p>
      <p>
        <b>Contoarele inteligente NU majorează prețul facturii</b>
      </p>
      <p>Instalarea unui contor inteligent nu scade imediat valoarea facturii de energie electrică. Aceste aparate moderne de măsurare îi ajută însă pe clienți să facă economii,  în condițiile în care furnizează date utile prin care pot evalua cu ușurință consumul propriu energie, iar aceștia își pot ajusta consumul care să ducă la reducerea costurilor.</p>
      <p>În plus, funcționarea contorului inteligent nu îl va costa pe client niciun ban în plus. Afișajul intern, care arată cheltuielile și consumul de energie în timp real, va utiliza o cantitate extrem de mică  de energie atunci când este conectat. Mai mult decât atât, instalarea contoarelor este gratuită. Costurile companiei de distribuție a energiei sunt însă recunoscute de autoritățile de reglementare și sunt incluse în tariful de distribuție.</p>
      <p>
        <b>Contoarele inteligente NU afectează mediul înconjurător</b>
      </p>
      <p>Chiar dacă aparatele de măsurare inteligente nu pot soluționa problema schimbărilor climatice, ele contribuie la dezvoltarea rețelelor inteligente. Datele pe care contoarele inteligente sunt capabile să le genereze permit operatorilor de rețele electrice să înțeleagă câtă energie electrică se utilizează, când și unde. Acest lucru este esențial pentru a permite integrarea energiei regenerabile în rețea, pentru a asigura eficiență maximă din punct de vedere al costurilor.</p>
      <p>
        <b>Clienții care au contoare inteligente NU sunt în nesiguranță</b>
      </p>
      <p>Contoarele inteligente sunt cu adevărat sigure. Metoda de codificare a datelor este aceeași cu cea utilizată de bănci. Totodată, datele personale precum numele sau adresa nu sunt stocate de contorul inteligent. În plus, atât furnizorii cât și distribuitorii de energie trebuie să respecte legile în materie de prelucrare a datelor cu caracter personal și nu pot folosi datele obținute prin intermediul contorului inteligent pentru vânzări sau marketing decât dacă clientul își dă permisiunea.</p>
      <p>
        <b>Contoarele inteligente NU spionează clienții</b>
      </p>
      <p>Contoarele inteligente nu ar putea să spioneze clienții. Ele pot doar să măsoare cantitatea de energie consumată. Proiectate cu ajutorul unor experți în securitate, contoarele inteligente utilizează cablurile de alimentare cu energie pentru comunicaţii, în mod similar transmisiei de date prin cablul telefonic, astfel că acestea nu utilizează şi nu generează semnale WiFi. Ca echipament electric, contorul inteligent respectă toate normele şi cerintele de mediu româneşti şi intracomunitare.</p>
      <p>
        <b>Contoarele inteligente NU emit radiații</b>
      </p>
      <p>Aparatele moderne de măsurare a consumului de energie sunt supuse acelorași teste ca orice aparat utilizat în casă. Dina cest motiv, contoarele inteligente NU prezintă un risc pentru sănătate. Atât cercetătorii specializați în domeniul protecției împotriva radiațiilor, cât și autoritățile de control precizează că aceste echipamente sunt sigure și nu depășesc standardele de siguranță ale UE.</p>
      <p>
        <b>Companiile de energie NU sunt singurele beneficiare ale tehnologiei</b>
      </p>
      <figure>
        <img src="https://media.stiripesurse.ro/image/201911/w620/media-157502890140049400.jpg"/>
      </figure>
      <p>Contoarele inteligente reprezintă un pas important în modernizarea rețelelor electrice din România, de care va beneficia toată lumea. Astfel, contoarele inteligente vor contribui la tarife mai mici pentru clienți, deoarece companiile de energie vor putea, cu ajutorul lor, să scadă costurile de operare a infrastructurii, precum și perioadele de întrerupere a curentului electric. Nu numai că rețelele inteligente vor permite o creștere a eficienței energiei regenerabile, dar vor contribui și la creșterea numărului de vehicule electrice.</p>
    </article>
  </body>
</html>