<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber3.com/guncel/politika/selahattin-demirtas-hakkinda-beraat-karari-haberi-5061793"/>
    <meta property="og:site_name" content="Haber3"/>
    <meta property="article:published_time" content="2019-11-29T14:53:00+00:00"/>
    <meta property="og:title" content="Selahattin Demirtaş hakkında beraat kararı !"/>
    <meta property="og:description" content="Eski Halkların Demokratik Partisi Eş Genel Başkanı Selahattin Demirtaş, yargılandığı &quot;hakaret&quot; davasının 12. duruşmasında beraat etti."/>
  </head>
  <body>
    <article>
      <h1>Selahattin Demirtaş hakkında beraat kararı !</h1>
      <h2>Eski Halkların Demokratik Partisi Eş Genel Başkanı Selahattin Demirtaş, yargılandığı "hakaret" davasının 12. duruşmasında beraat etti.</h2>
      <address><time datetime="2019-11-29T14:53:00+00:00">29 Nov 2019, 14:53</time> by <a rel="author">Haber3</a></address>
      <figure>
        <img src="https://s.haber3.com/assets/site/css/google-news.png"/>
      </figure>
      <p>
        <a href="https://news.google.com/publications/CAAqBwgKMJjRnwkwwKxv?hl=tr&amp;gl=TR&amp;ceid=TR%3Atr">Haber3.com'a Google'da abone olun</a>
      </p>
      <p>
        <b>Eski HDP Eş Genel Başkanı Selahattin Demirtaş'ın “Kamu görevlisine görevinden dolayı hakaret” iddiasıyla yargılandığı davanın 12'nci duruşmasında beraat kararı verildi.</b>
      </p>
      <p>Eski Halkların Demokratik Partisi (HDP) Eş Genel Başkanı Selahattin Demirtaş hakkında, Viranşehir 1’nci Asliye Mahkemesi tarafından “Kamu görevlisine görevinden dolayı hakaret” suçlamasıyla açılan davanın 12’nci duruşması görüldü. Duruşmaya Demirtaş katılmazken avukatları Mehmet Sertaç Kayar ve Mevlüt Güneş katıldı.</p>
      <p>
        <b>‘HAKARETİN KİME EDİLDİĞİ TESPİT EDİLMEDİ’</b>
      </p>
      <p>Evrensel'de yer alan habere göre duruşma avukat Kayar’ın savunmasıyla başladı. Müvekkilinin müşteki şahsa sarf ettiği iddia edilen hakaret sözcüğünü kullanmadığını belirten Kayar, “CD kayıtlarından da anlaşılacağı üzere sarf edilen hakaret sözcüğü müvekkilim tarafından söylenmemiştir. Aynı zamanda sarf edilen hakaret sözcüğünün kimin kime karşı sarf ettiği de tespit edilmemiştir. Bu nedenle şüpheden sanık yararlanır ilkesi gereği müvekkilimin beraatına karar verilmesini talep ediyorum” dedi.</p>
      <p>
        <b>‘ŞÜPHEDEN SANIK YARARLANIR’</b>
      </p>
      <p>Avukat Güneş ise müvekkilinin konumu ve şahsiyeti itibariyle isnat edilen cümleyi sarf edecek biri olmadığını söyledi. Sarf edildiği iddia edilen kelimenin günlük hayatta sıkça kullanılan “Olamaz, nasıl olur, inanamıyorum” gibi kelimelerinin refleks olarak kaba söylemi olduğunun altını çizen Güneş, “Ayrıca sarf edilen kelimenin müvekkilim tarafından müştekiye karşı söylendiği tespit edilmemiştir. Bu ve önceki savunmalarımızın nazara alınarak müvekkilimin beraatını talep ederiz” dedi.</p>
      <p>Sözü sorulan savcı, Demirtaş'ın kamu görevlisine hakaret ettiği gerekçesi ile 1 yıldan 3 yıla kadar ceza hapisle cezalandırılmasını istedi.</p>
      <p>Mahkeme heyeti dosyanın incelenerek araştırılacak başka bir hususun kalmamasından dolayı kararını açıkladı.</p>
      <p>Sanığın üzerine atılı “Kamu görevlisine görevinden dolayı hakaret” suçunu işlediğinin sabit olmamasından dolayı beraatına karar verdi.</p>
      <p>Evrensel</p>
      <figure>
        <img src="https://s.haber3.com/assets/site/css/google-news.png"/>
      </figure>
      <p>
        <a href="https://news.google.com/publications/CAAqBwgKMJjRnwkwwKxv?hl=tr&amp;gl=TR&amp;ceid=TR%3Atr">Haber3.com'a Google'da abone olun</a>
      </p>
    </article>
  </body>
</html>