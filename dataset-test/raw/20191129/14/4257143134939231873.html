<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/29/megvan-az-ev-faja-nagy-a-kulonbseg"/>
    <meta property="og:site_name" content="infostart"/>
    <meta property="article:published_time" content="2019-11-29T14:54:13+00:00"/>
    <meta property="og:title" content="Megvan az Év fája - nagy a különbség"/>
    <meta property="og:description" content="A tatár juhart (Acer tataricum) választották a 2020-as Év fájának az Országos Erdészeti Egyesület által meghirdetett internetes szavazáson."/>
  </head>
  <body>
    <article>
      <h1>Megvan az Év fája - nagy a különbség</h1>
      <address><time datetime="2019-11-29T14:54:13+00:00">29 Nov 2019, 14:54</time> by <a rel="author">Infostart / MTI</a></address>
      <h3>A tatár juhart (Acer tataricum) választották a 2020-as Év fájának az Országos Erdészeti Egyesület által meghirdetett internetes szavazáson.</h3>
      <p>Az október végén kezdődött és a múlt hét végén zárult szavazást mindvégig komoly érdeklődés övezte; a megadott határidőig összesen 5014 érvényes szavazat érkezett.</p>
      <p>Tájékoztatásuk szerint a tatárjuhar 2131 szavazattal nyerte el az Év fája címet, a második helyen 1472 szavazattal a kecskefűz (Salix caprea), a harmadik helyen 1411 szavazattal a rezgő nyár (Populus tremula) végzett.</p>
      <p>A tatár juhar a honfoglaló magyarok útvonalán elterjedt, általuk is ismert fafaj. Az alföldi területeken erőteljesen visszaszorult, de a hegy- és dombvidékeken is kevésbé becsülik alacsony termete, csekély gazdasági értéke miatt. Ökológiai szerepe viszont jelentős - áll a közleményben.</p>
      <p>Az Év fája szavazást az Országos Erdészeti Egyesület idén már hetedik alkalommal hirdette meg. Szavazni az Év fája tematikus honlapon (www.azevfaja.hu) keresztül lehetett. A szavazással az Országos Erdészeti Egyesület a hazai fafajokra kívánja felhívni a figyelmet.</p>
    </article>
  </body>
</html>