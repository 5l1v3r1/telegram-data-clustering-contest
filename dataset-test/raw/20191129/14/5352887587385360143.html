<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/tv-ir-radijas/baltu-sventadieniai-apie-redos-ir-sutartiniu-ratus-1753747/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-29T14:40:00+00:00"/>
    <meta property="og:title" content="„Baltų šventadieniai“ apie Rėdos ir Sutartinių ratus"/>
    <meta property="og:description" content="Reklama"/>
  </head>
  <body>
    <article>
      <h1>„Baltų šventadieniai“ apie Rėdos ir Sutartinių ratus</h1>
      <address><time datetime="2019-11-29T14:40:00+00:00">29 Nov 2019, 14:40</time> by <a rel="author">VAT inf.</a></address>
      <p>Reklama</p>
      <p>Etnologas Aleksandras Žarskus rašė: „Gyvendami gamtos ritmu, protėviai jautė kasmet besikartojantį gyvybinių gamtos ir būties galių bangavimą. Tai, ką šių dienų specializuotas, tačiau praradęs visumos jausmą, žmogus laiko negyvomis ir aklomis gamtos jėgomis, mūsų protėviams buvo gyvybingos ir sąmoningos Dieviškumo apraiškos. Jie turėjo dvasinę sąmonę, kurią būtų galima pavadinti dvasine rega ir klausa. Švenčių apeigos nebuvo gamtos reiškinių ar dievybių garbinimas, bet natūralus ir netgi sąmoningas žmogaus gyvybinių galių suderinimas su pakylančiomis ir atslūgstančiomis Visumos galiomis, su nuolatiniu Amžinosios kūrybos vyksmu.“</p>
      <p>Laidoje išgirsite šias ir kitas etnologo Aleksandro Žarskaus mintis iš kultinės knygos „Rėdos ratas“, matysite fotografo Vytauto Daraškevičiaus nuotraukas iš fotoalbumo „Saulės ratu“, mus pasiekusius senuosius egiptiečių, actekų, indų, keltų rato formos kalendorius, kurie yra tūkstantmečių senumo „Rėdos ratai“.</p>
      <figure>
        <img src="https://www.ve.lt/uploads/img/21_4.jpg"/>
      </figure>
      <p>VEŽIMO RATAS. Saulės dievo Surijos šventykla Konarake, Indija</p>
      <p>© Laidos stop kadras</p>
      <p>Suksis ir kitas – unikalus Sutartinių ratas. „Manoma, kad sutartinės kitados galėjo būti itin svarbi senosios religinės muzikinės praktikos dalis, turėti ne tik darbo ar kokią nors kitą taikomąją, bet ir religinę bei kosmologinę funkcijas“, – taip monografijoje „Sutartinių atlikimo tradicijos“ rašo sutartinių tyrinėtoja, atlikėja ir puoselėtoja profesorė dr. Daiva Vyčinienė. Mokslininkės pastangomis sutartinės 2010 m. lapkričio 16 d. buvo įtrauktos į UNESCO reprezentatyvaus žmonijos nematerialaus kultūros paveldo sąrašą. </p>
      <p>Reklama</p>
      <p>Beje, „Pavadinimas „sutartinė“ kilęs iš veiksmažodžių sutarti, susitarti ir daiktavardžio sutartis. Sutarti – tai ne tik dėl ko nors susitarti arba taikiai būti, bet ir derėti. Taigi sutartinės – darnaus skambesio (kitaip sakant, visuotinės darnos) išraiška. (...) Galima numanyti, kad sutarimo, skambesio darnos lietuvių sutartinėse, kaip ir kitų tautų apeiginėje muzikoje, buvo siekiama neatsitiktinai: juk tik šitaip galima kreiptis į dievus. Bet koks, net menkiausias nukrypimas nuo ritualinės muzikos kanonų neleistinas. Manyta, kad muzika – paslaptinga dovana, atitekusi dabartinėms kartoms iš dievų-protėvių.“ (Daiva Vyčinienė, „Sutartinių atlikimo tradicijos“)</p>
      <figure>
        <img src="https://www.ve.lt/uploads/img/32_3.jpg"/>
      </figure>
      <p>Sutartinių ratas šventėje SUTARJĖLA</p>
      <p>© Laidos stop kadras</p>
      <p>Kol saulė negrįžo, kol Rėdos ratas rieda per tamsybes link Žiemos saulėgrįžos – vardan sutarimo  šiuo sunkiuoju laikotarpiu, pakviesime į saulėtą Aukštaitijos regiono sutartinių festivalį  „Sutarjėla“.  Šventė vyko praėjusiais metais Kupiškyje prie Baltų vienybės medžio, ant Stirniškių piliakalnio ir Palėvenės Domininkonų vienuolyno teritorijoje, joje dalyvavo folkloro kolektyvai iš Vilniaus, Kauno, Panevėžio, Molėtų, Utenos, Kernavės, Rokiškio, Biržų, Pasvalio, Ukmergės, Kupiškio. Laida bus rodoma gruodžio 1 d. (sekmadienį) 9 val., kartojama 2 d. (pirmadienį) 9 val., 3 d. (antradienį) 11.30 val., 5 d. (ketvirtadienį) 12.30 val. ir 6 d. (penktadienį) 14.45 val. per Balticum TV.    </p>
      <p>Laidą parengė režisierė Nijolė Jačėnienė, filmavo ir montavo Jonas Tumasonis, tekstus skaitė Sigutis Jačėnas. Dėkojame už pagalbą Lietuvos nacionaliniam kultūros centrui, Lietuvos nacionalinei Martyno Mažvydo bibliotekai, informaciniams partneriams dienraščiui „Vakarų ekspresas“ ir interneto portalui Alkas.lt. VšĮ „Vieno aktoriaus teatras“ projektą iš dalies finansuoja Spaudos, radijo ir televizijos rėmimo fondas.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kultura/tv-ir-radijas/baltu--sventadieniai-mitinis-laikas-1712174/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kultura/seimyniski-baltu-sventadieniai-1707519/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/tv-ir-radijas/baltu--sventadieniai---apie-pavasario-lygiadieni-ir-gandrines-1698935/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>