<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/na-londynskem-moste-se-strili-u-incidentu-zasahuje-policie-20191129.html"/>
    <meta property="og:site_name" content="Deník.cz"/>
    <meta property="article:published_time" content="2019-11-29T14:25:00+00:00"/>
    <meta property="og:title" content="Terorista v Londýně pobodal několik lidí, dva smrtelně. Policie ho zastřelila"/>
    <meta property="og:description" content="Ozbrojené jednotky dnes v britské metropoli při zásahu u incidentu na mostě London Bridge zastřelily muže, který nožem napadl několik lidí. S odvoláním na policejní zdroje o tom informovala televize Sky News; na twitteru se mezitím objevily snímky člověka bezvládně ležícího na chodníku. Incident policie označila za teroristický čin a informovala, že měl útočník na těle připevněnu repliku bomby. Podle BBC na následky útoku zemřeli dva lidé."/>
  </head>
  <body>
    <article>
      <h1>Terorista v Londýně pobodal několik lidí, dva smrtelně. Policie ho zastřelila</h1>
      <address><time datetime="2019-11-29T14:25:00+00:00">29 Nov 2019, 14:25</time> by <a rel="author">Redakce ,ČTK</a></address>
      <p>"Jsme teprve na začátku," uvedla policie bez podrobností na twitteru. Zároveň vyzvala obyvatele, aby se k místu nepřibližovali. "Pokud jste v blízkosti události, poslouchejte příkazy jakéhokoli policisty na místě," dodala policie.</p>
      <figure>
        <img src="https://g.denik.cz/1/e6/ctk-zemetreseni-v-albanii-je-tragictejsi-nez-v-roce-1979-ma-42-obeti_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/zemetreseni-albanie-obeti-balkan-42-mrtvych.html">Zemětřesení v Albánii je tragičtější než v roce 1979. Nepřežilo 46 lidí Přečíst článek ›</a>
      </aside>
      <p>Na večerní tiskové konferenci policisté potvrdily, že případ byl označen za teroristický útok. Muž, který nožem poranil několik lidí, měl na sobě zařízení výbušné zařízení, které však podle vyšetřovatelů nebylo funkční.</p>
      <p>Starosta Londýna Sadiq Khan ocenil „dechberoucí hrdinství“ kolemjdoucích, kteří se snažili útočníka zpacifikovat. Potvrdil zároveň, že několik lidí bylo zraněno, někteří z nich vážně. Britská televize BBC s odvoláním na neupřesněný zdroj uvedla, že dva lidé svým zraněním podlehli.</p>
      <h3>Deset výstřelů</h3>
      <p>„Viděl jsem muže, který tam pobíhal s nožem v ruce. Na Londýnském mostě byl zastřelen,“ citoval britský bulvární list Daily Mirror jednoho ze svědků.</p>
      <figure>
        <iframe data-src="https://twitter.com/Clarerobbo1000/status/1200420500834603008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podle dalších svědků došlo na Londýnském mostě nejméně k deseti výstřelům. "Stál jsem asi 3/4 míle od mostu a slyšel jsem výstřely, spoustu výstřelů. Zdá se ale, že střelba už nepokračuje, právě se rozezněly sirény. Doufám, že jsou všichni v pořádku," uvedl další ze svědků. </p>
      <h3>Na místě jsou zranění</h3>
      <p>BBC zveřejnila informaci reportéra, podle kterého několik mužů zaútočilo na jiného muže. Na fotografiích zveřejněných na twitteru je vidět nákladní vůz, který je odstaven napříč jízdními pruhy.</p>
      <p>Podle agentury AP bylo na mostě pobodáno několik lidí. "Domníváme se, že několik lidí bylo zraněno," řekl agentuře nejmenovaný policejní zdroj. Policie domnělého útočníka zastřelila, informovala Sky News. </p>
      <figure>
        <iframe data-src="https://twitter.com/ShippersUnbound/status/1200417640017215488?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na místě jsou vedle policistů přítomni i zdravotníci a hasiči. Přilehlá stanice London Bridge byla uzavřena.</p>
      <figure>
        <img src="https://g.denik.cz/1/b1/slovensko-policie30315_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/policie-ve-slovenskem-popradu-nasla-pobodaneho-prokuratora-20191128.html">Policie v Popradu našla pobodaného slovenského prokurátora Přečíst článek ›</a>
      </aside>
    </article>
  </body>
</html>