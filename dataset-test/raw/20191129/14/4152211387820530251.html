<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/country/news/596963/%E0%A6%AC%E0%A6%BF%E0%A6%B0%E0%A7%8B%E0%A6%A7%E0%A6%AA%E0%A7%82%E0%A6%B0%E0%A7%8D%E0%A6%A3-%E0%A6%9C%E0%A6%AE%E0%A6%BF%E0%A6%A4%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%B8%E0%A6%B9%E0%A6%BE%E0%A7%9F%E0%A6%A4%E0%A6%BE%E0%A7%9F-%E0%A6%98%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%AE%E0%A6%BE%E0%A6%A3%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T14:55:00+00:00"/>
    <meta property="og:title" content="বিরোধপূর্ণ জমিতে পুলিশের সহায়তায় ঘর নির্মাণের অভিযোগ"/>
    <meta property="og:description" content="বগুড়ার সারিয়াকান্দিতে বিরোধপূর্ণ জমিতে পুলিশের সহায়তায় ঘর নির্মাণের অভিযোগ উঠেছে। শুক্রবার (২৯ নভেম্বর) স্থানীয় প্রেসক্লাবে আয়োজিত এক সংবাদ সম্মেলনে এ অভিযোগ করেন হিন্দুকান্দি গ্রামের মৃত দৌলতজামানের ছেলে মোস্তাফিজার রহমান। লিখিত বক্তব্যে মোস্তাফিজার রহমান বলেন, ২০০২ সালে সারিয়াকান্দি..."/>
  </head>
  <body>
    <article>
      <h1>বিরোধপূর্ণ জমিতে পুলিশের সহায়তায় ঘর নির্মাণের অভিযোগ</h1>
      <address><time datetime="2019-11-29T14:55:00+00:00">29 Nov 2019, 14:55</time> by <a rel="author">বগুড়া প্রতিনিধি</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2016/01/10/6400649dcd3edab2372d2d39545c0a26-.jpg"/>
      </figure>
      <p>বগুড়ার সারিয়াকান্দিতে বিরোধপূর্ণ জমিতে পুলিশের সহায়তায় ঘর নির্মাণের অভিযোগ উঠেছে। শুক্রবার (২৯ নভেম্বর) স্থানীয় প্রেসক্লাবে আয়োজিত এক সংবাদ সম্মেলনে এ অভিযোগ করেন হিন্দুকান্দি গ্রামের মৃত দৌলতজামানের ছেলে মোস্তাফিজার রহমান।</p>
      <p>লিখিত বক্তব্যে মোস্তাফিজার রহমান বলেন, ২০০২ সালে সারিয়াকান্দি মৌজার পলান কুমার প্রামানিকের থেকে চার শতক জমি কিনি ও দলিল করে নিয়েছিলাম। পরে পলানের ছোট ভাই সুনিল কুমার দলিলটি বাতিল চেয়ে বগুড়া জেলা ‍যুগ্ম জজ আদালতে মামলা করেন। স্বাক্ষর জাল করে ও আদালতে মিথ্যা তথ্য দিলে সুনিল কুমারের পক্ষে এক তরফা রায় হয়। পরে চলতি বছরের গত ২১ মে একই আদালতে আপিল করি।</p>
      <p>মোস্তাফিজার আরও বলেন, মামলা চলমান অবস্থায় সুনিল কুমার বৃহস্পতিবার দলবল নিয়ে ওই জমি দখল করতে আসেন। এতে বাধা দিলে সুনিল পুলিশে খবর দেন। পরে ওসি আল আমিন বিরোধপূর্ণ ওই জমিতে রাতভর পুলিশ পাহারা বসিয়ে সুনিলকে ঘর নির্মাণে সহযোগিতা করেন।</p>
      <p>মামলা নিষ্পত্তি না হওয়া পর্যন্ত বিরোধপূর্ণ জমিতে ঘর নির্মাণ বন্ধে সংশ্লিষ্ট কর্তৃপক্ষের হস্তক্ষেপ কামনা করেন মোস্তাফিজার।</p>
      <p>তবে পুলিশি পাহারায় বিরোধপূর্ণ জমিতে ঘর নির্মাণের অভিযোগ অস্বীকার করেছেন সারিয়াকান্দি থানার ওসি আল আমিন। তিনি জানান, কাউকে জায়গা দখলে সহযোগিতা করা হয়নি। মোস্তাফিজার আদালতে হেরে গেছেন। এরপর তিনি আর আপিল করেননি। বরং তিনি নির্মাণ সামগ্রী নিয়ে অবৈধভাবে জায়গাটি দখলের চেষ্টা করেছিলেন।</p>
      <footer>/টিটি/</footer>
    </article>
  </body>
</html>