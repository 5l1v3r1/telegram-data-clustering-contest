<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/29/segre-gesu-ebreo-consigliere/"/>
    <meta property="og:site_name" content="NewNotizie"/>
    <meta property="article:published_time" content="2019-11-29T14:04:45+00:00"/>
    <meta property="og:title" content="“La Segre ha detto che Gesù era ebreo”, la figuraccia del consigliere comunale “fascista”"/>
    <meta property="og:description" content="Fabio Tuiach, 39 anni, ha deciso di astenersi su una mozione di solidarietà a Liliana Segre: &quot;Ha detto che Gesù era ebreo, sono offeso&quot;."/>
  </head>
  <body>
    <article>
      <h1>“La Segre ha detto che Gesù era ebreo”, la figuraccia del consigliere comunale “fascista”</h1>
      <address><time datetime="2019-11-29T14:04:45+00:00">29 Nov 2019, 14:04</time> by <a rel="author">roberto.naccarella</a></address>
      <figure>
        <img src="https://www.newnotizie.it/wp-content/uploads/2019/11/tuiach-1.jpg"/>
      </figure>
      <h3>Il consigliere comunale apprende che Gesù era ebreo e la sua reazione fa il giro del web.</h3>
      <p>E’ quanto accaduto durante il consiglio comunale di Trieste lo scorso 11 novembre. La discussione verteva sul voto ad una mozione di solidarietà per <a href="https://www.newnotizie.it/2019/11/15/quirinale-liliana-segre-dice-no/">Liliana Segre</a>, quando ad un certo punto il consigliere <b>Fabio Tuiach</b> (eletto nel 2016 con la Lega e successivamente passato a Forza Nuova) ha chiesto di poter intervenire.</p>
      <p>Tuiach ha riferito di volersi astenere sulla mozione, perchè da persona “profondamente cattolica” si era sentito offeso del fatto che la Segre avesse detto che <b>Gesù era ebreo</b>.</p>
      <h3>Tuiach è stato espulso da Lega e Forza Nuova</h3>
      <p>Il discorso di Tuiach è piuttosto breve e anche abbastanza sconnesso: il video sta circolando in rete, e sono moltissimi gli utenti che <b>stanno prendendo in giro</b> il consigliere triestino che ritiene un insulto il semplice fatto storico che Gesù fosse ebreo.</p>
      <p>Tuiach, che ha 39 anni e svolge<b> l’attività di pugile</b>, è stato in realtà cacciato anche da Forza Nuova lo scorso gennaio ed è rimasto in consiglio comunale come indipendente, dichiarandosi sempre “fieramente fascista”. Il consigliere si è già fatto notare in passato per alcune dichiarazioni a dir poco aberranti: Tuiach è stato infatti <b>espulso dal Carroccio</b> per aver definito il femminicidio “un’invenzione della sinistra”. Il 39enne aveva anche definito Maometto “un pedofilo”: lo riporta il quotidiano online “Il Post”.</p>
    </article>
  </body>
</html>