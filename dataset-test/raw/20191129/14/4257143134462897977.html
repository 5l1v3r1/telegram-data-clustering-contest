<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/29/megszolalt-kenderesi-tamas"/>
    <meta property="og:site_name" content="infostart"/>
    <meta property="article:published_time" content="2019-11-29T14:07:00+00:00"/>
    <meta property="og:title" content="Megszólalt Kenderesi Tamás"/>
    <meta property="og:description" content="Még nem jött teljesen rendbe Kenderesi Tamás térde, de jó úton halad, és nagy reményekkel vág neki a következő időszaknak."/>
  </head>
  <body>
    <article>
      <h1>Megszólalt Kenderesi Tamás</h1>
      <address><time datetime="2019-11-29T14:07:00+00:00">29 Nov 2019, 14:07</time> by <a rel="author">Infostart</a></address>
      <h3>Még nem jött teljesen rendbe Kenderesi Tamás térde, de jó úton halad, és nagy reményekkel vág neki a következő időszaknak.</h3>
      <p>Nehéz időszakon jutott túl az elmúlt hetekben Kenderesi Tamás, a PSN úszója. A kvangdzsui világbajnokság óta múlt héten versenyzett először az úszók egyetemi és főiskolai bajnokságán, mivel augusztusban térdműtéten esett át.</p>
      <p>"Egyre jobban érzem magam. Elég nagy lépésekben tudok fejlődni. Volt hova, az tény, és még nem vagyok a legjobb formámban, de örülök, hogy látszik az előrelépés" – mondta a <a href="https://www.bama.hu/sport/helyi-sport/meg-messze-legjobbjatol-kenderesi-tamas-2149569/">bama.hu-nak</a> Kenderesi Tamás.Még messze van attól, ahol a sérülés előtt tartott, de az országos bajnokságon már az egyéni csúcsaközelében akar úszni.</p>
      <p>Az olimpiai bronzérmes úszó arról is beszélt, hogy csak 2-3 hét volt a teljes kihagyás, amikor nem mehetett medencébe. Utána rögzítőben már úszhatott, és gyógytornára is járt, de volt, hogy elmankózott a tópartra, amíg a család horgászott, és moziban is volt, ahol a folyosó mellett ülve ki tudta nyújtani a lábát. Ismerős volt a helyzet, hiszen 2015 decemberében, fél évvel az olimpia előtt is műtötték. Most dupla annyi ideje van visszanyerni formáját.</p>
      <p>"A térdem még nem hajlik teljesen, ami annyiban akadályoz, hogy a fordulónál még nem tudom teljesen felhúzni. Ez nagy minusz. Ettől függetlenül a rajt működik, a lábtempó is javul elég nagy ütemben, de még vissza kell erősödnie a lábamnak" – mondta, hozzátéve, hogy a nehéz időszak után újra jobban tud az úszásra koncentrálni.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>