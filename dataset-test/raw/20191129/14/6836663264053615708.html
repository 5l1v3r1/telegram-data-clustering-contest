<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/regionalni-volby-se-nejspis-budou-vzdy-konat-v-rijnu-1364677"/>
    <meta property="og:site_name" content="E15.cz"/>
    <meta property="article:published_time" content="2019-11-29T14:19:00+00:00"/>
    <meta property="og:title" content="Regionální volby se nejspíš budou vždy konat v říjnu"/>
    <meta property="og:description" content="Krajské, senátní a obecní volby se asi budou od příštího roku konat vždy na konci prvního říjnového týdne. Ústavní změnu podpořila Sněmovna. Poslanci ale měli výhrady proti tomu, aby bylo v ústavě zakotveno vymezení chystaných stálých senátních obvodů. Před dalším schvalováním novelu projednají výbory ústavně právní a pro veřejnou správu."/>
  </head>
  <body>
    <article>
      <h1>Regionální volby se nejspíš budou vždy konat v říjnu</h1>
      <address><time datetime="2019-11-29T14:19:00+00:00">29 Nov 2019, 14:19</time> by <a rel="author">ČTK</a></address>
      <p>
        <b>Krajské, senátní a obecní volby se asi budou od příštího roku konat vždy na konci prvního říjnového týdne. Ústavní změnu podpořila Sněmovna. Poslanci ale měli výhrady proti tomu, aby bylo v ústavě zakotveno vymezení chystaných stálých senátních obvodů. Před dalším schvalováním novelu projednají výbory ústavně právní a pro veřejnou správu.</b>
      </p>
      <p>Proti ústavnímu „zakonzervování“ senátních obvodů se postavil místopředseda Sněmovny Vojtěch Pikal (Piráti). Vládě vytkl, že navržené vymezení nerespektuje spádovost, správní příslušnost ani spádovost obcí, na což poukázal i komunista Stanislav Grospič. I podle Marka Bendy (ODS) vláda zvolila nejméně šťastné řešení.</p>
      <p>Ústavní změna vychází také z požadavku Senátu z loňského dubna, aby vláda zajistila větší stálost senátních volebních obvodů. Do loňského roku, než to horní komora odmítla, se senátní obvody měnily každé dva roky kvůli změnám počtu jejich obyvatel tak, aby každý senátor zastupoval přibližně stejný počet lidí. Nejčastěji se to týkalo Prahy, středních Čech a také severní Moravy. Kritici častých změn ale poukazovali na to, že v důsledku přesunů obcí mezi obvody někteří lidé mohli volit senátory častěji než jednou za šest let, nebo naopak méně často.</p>
      <related>
        <a href="https://www.e15.cz/domaci/vlada-si-cisla-vycucala-z-prstu-opozice-zpochybnuje-mnohamiliardovy-vynos-eet-1364647"/>
      </related>
      <p>Nově by podle vlády měly být stávající obvody zakotveny přímo v ústavě výčtem všech obcí, které do nich budou spadat. Změna by se měla týkat jen pražských obvodů tak, aby jejich hranice respektovaly hranice městských částí a tím i hranice volebních okrsků. Upravit bude třeba také volební zákony.</p>
      <p>Zavedení pevného termínu podzimních voleb vláda navrhla kvůli tomu, že podle dosavadních předpisů se musejí konat vždy před uplynutím funkčního období stávajících zastupitelstev. Termín voleb se tak postupně přibližuje k letním měsícům. Zatímco například loni se komunální volby uskutečnily počátkem října, o dvě desetiletí dříve se konaly v polovině listopadu.</p>
      <p>Novela počítá také s prodloužením lhůty pro předčasné sněmovní volby z 60 na 90 dnů po rozpuštění dolní komory. Změna souvisí s chystaným korespondenčním způsobem hlasování. Řádné sněmovní volby se uskuteční v říjnu 2021.</p>
      <related>
        <a href="https://www.e15.cz/finexpert/vydelavame/minimalni-mzda-ma-vzrust-o-1250-na-14-600-korun-shodla-se-koalice-1364603"/>
      </related>
      <related>
        <a href="https://www.e15.cz/zahranicni/babis-uspel-slovenske-soudy-musi-opet-projednat-jeho-evidenci-ve-svazcich-stb-1364643"/>
      </related>
      <related>
        <h4>Související články</h4>
        <a href="https://www.e15.cz/domaci/nejdrazsi-senatni-kampan-melo-babisovo-ano-jediny-zvoleny-senator-stal-hnuti-pres-18-milionu-1355364"/>
        <a href="https://www.e15.cz/nazory/komentar-petra-peska-zeman-jeho-obliba-a-pouceni-pro-mozne-nastupce-1361437"/>
        <a href="https://www.e15.cz/domaci/snemovna-schvalila-navyseni-rodicovskeho-prispevku-od-ledna-by-mel-cinit-300-tisic-1363970"/>
        <a href="https://www.e15.cz/domaci/cssd-a-top-09-byly-loni-ve-ztrate-se-ziskem-hospodarili-starostove-1357545"/>
        <a href="https://www.e15.cz/domaci/senatori-odmitli-snizit-platy-zastupitelum-kteri-jsou-v-parlamentu-nebo-ve-vlade-1358585"/>
      </related>
    </article>
  </body>
</html>