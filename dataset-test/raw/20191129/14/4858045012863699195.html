<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/boris-johnson-trump-sa-nu-se-implice-in-alegerile-parlamentare-britanice_1408181.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T14:02:28+00:00"/>
    <meta property="og:title" content="Boris Johnson: Trump să nu se implice în alegerile parlamentare britanice"/>
    <meta property="og:description" content="Premierul britanic Boris Johnson a susţinut vineri că ar fi foarte bine dacă preşedintele american Donald Trump nu se va implica în..."/>
  </head>
  <body>
    <article>
      <h1>Boris Johnson: Trump să nu se implice în alegerile parlamentare britanice</h1>
      <address><time datetime="2019-11-29T14:02:28+00:00">29 Nov 2019, 14:02</time> by <a rel="author">Ionel Dancu, Reporter</a></address>
      <p>Premierul britanic Boris Johnson a susţinut vineri că ar fi foarte bine dacă preşedintele american Donald Trump nu se va implica în apropiatele alegeri parlamentare din Regatul Unit atunci când liderul de la Casa Albă se va afla la Londra, cu ocazia participării la Summitul NATO din 3-4 decembrie, transmite Reuters.</p>
      <p>''Ceea ce nu facem în mod tradiţional, ca prieteni şi aliaţi apropiaţi, este să ne implicăm în campaniile electorale ale celuilalt'', a afirmat Johnson, al cărui Partid Conservator se află pe prima poziţie în intenţiile de vot în perspectiva alegerilor parlamentare din 12 decembrie.</p>
      <p>''Cel mai bun lucru atunci când ai prieteni şi aliaţi apropiaţi ca SUA şi Regatul Unit este ca nicio parte să nu se implice în alegerile din cealaltă'', a declarat şeful executivului de la Londra pentru postul de radio LBC.</p>
      <p>Donald Trump deja a făcut mai multe comentarii despre alegerile britanice, afirmând în octombrie că liderul opoziţiei laburiste Jeremy Corbyn ar fi ''atât de rău'' pentru Regatul Unit (dacă ar ajunge premier) şi că Boris Johnson ar trebui să ajungă la o înţelegere cu liderul Partidului Brexit, Nigel Farage.</p>
      <p>Jeremy Corbyn a folosit laudele lui Trump la adresa lui Boris Johnson ca unul dintre principalele mesaje de atacare a conservatorilor în campania sa, argumentând că în cazul în care actualul premier va câştiga alegerile acesta va vinde după Brexit părţi din sistemul de asigurări medicale britanic unor companii americane.</p>
    </article>
  </body>
</html>