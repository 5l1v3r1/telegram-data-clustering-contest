<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/fotbolls-em-lottas-risk-for-svensk-mardrom-5462797.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T14:24:20+00:00"/>
    <meta property="og:title" content="Fotbolls-EM lottas – risk för svensk mardröm"/>
    <meta property="og:description" content="Fotboll Italien, Frankrike och Finland, och slitande resa mellan Rom och Baku.Eller Spanien, Frankrike och Irland med två rena bortamatcher.Sverige riskerar att hamna i en mardrömsgrupp i EM 2020.Här"/>
  </head>
  <body>
    <article>
      <h1>Fotbolls-EM lottas – risk för svensk mardröm</h1>
      <h2>Fotboll Italien, Frankrike och Finland, och slitande resa mellan Rom och Baku.Eller Spanien, Frankrike och Irland med två rena bortamatcher.Sverige riskerar att hamna i en mardrömsgrupp i EM 2020.Här är förutsättningarna inför den kritiserade lottningen i Bukarest på lördag.</h2>
      <address><time datetime="2019-11-29T14:24:20+00:00">29 Nov 2019, 14:24</time> by <a rel="author">Fredrik Scherman/TT</a></address>
      <figure>
        <img src="https://img9.ntm.eu/unt/public/img/5462798/1129152505/far-robin-quaison-marcus-berg?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Vadim Ghirda/AP/TT | Får Robin Quaison, Marcus Berg, Sebastian Larsson och Emil Forsberg jubla även efter EM-lottningen på lördag? Arkivbild.</figcaption>
      </figure>
      <p>Janne Anderssons landslag tillhör seedningsgrupp 3 – och kan därför lottas in i samtliga grupper i fotbolls-EM nästa sommar. Bortsett från grupp B.</p>
      <p>Detta då Danmark, i samma seedningsgrupp som Sverige, redan är placerat i den gruppen som värdnation. Sverige kan därmed komma att ställas mot någon av giganterna Italien, England, Spanien eller Tyskland från seedningsgrupp 1.</p>
      <p>Med regerande världsmästaren Frankrike, VM-silvermedaljören Kroatien och återuppvaknade jätten Nederländerna i den andra seedningsgruppen är riskerna för en svettig lottning stora.</p>
      <p>En svensk mardrömslottning skulle kunna vara: Italien, Frankrike, Sverige och Finland i grupp A. Dels tufft motstånd i världsmästaren Frankrike, pånyttfödda Italien på hemmaplan i Rom, och uppstickaren Finland som gör sitt första mästerskap. Dels en mödosam resa mellan Rom och Baku i Azerbajdzjan, spelplatser i gruppen.</p>
      <p>Eller vad sägs om Spanien, Frankrike och Irland (som spelar playoff i mars) i grupp E? Då Bilbao och Dublin är värdstäder i gruppen skulle denna lottning alltså innebära två renodlade bortamatcher – mot en guldfavorit i Spanien och erkänt hemmastarka Irland – utöver möte med Frankrike.</p>
      <p>En svensk drömlottning skulle annars kunna vara: England, Schweiz, Sverige och Norge (som spelar playoff) i grupp D. Visst, England är urstarkt för tillfället – men nog skulle "Blågult" kunna utmana om en andraplats i gruppen, eller åtminstone nå åttondelsfinal som en av de fyra bästa grupptreorna? Dessutom är avståndet mellan spelplatserna London och Glasgow hanterligt – för såväl landslag som tillresta supportrar.</p>
      <h3>Inget vanligt mästerskap</h3>
      <p>Lottningen som sådan, då?</p>
      <p>24 lag ska placeras i sex fyrlagsgrupper, vilket ju låter som ett ganska formellt förfarande. Och i vanliga fall när ett stort fotbollsmästerskap lottas finns inte särdeles många olika parametrar att ta i beaktande.</p>
      <p>Men EM 2020 är inget vanligt mästerskap, och således är lottningen som inleds klockan 18.00 på lördag i Romexpo i Bukarest ingen vanlig lottning.</p>
      <p>Visst, det nyligen avslutade EM-kvalets gruppettor och -tvåor (totalt 20 länder) är med i lottningsproceduren. Dessa är indelade i fyra seedningsgrupper som baseras på resultaten i kvalet. Och varje EM-grupp ska bestå av ett lag från varje seedningsgrupp.</p>
      <p>Så långt inga större problem.</p>
      <h3>Tolv värdstäder</h3>
      <p>Men för första gången i EM-historien spelas, som bekant, mästerskapet i tolv olika värdstäder i lika många länder. Grupp A i Rom och Baku, grupp B i S:t Petersburg och Köpenhamn, grupp C i Amsterdam och Bukarest, grupp D i London och Glasgow, grupp E i Bilbao och Dublin samt grupp F i München och Budapest.</p>
      <p>De värdnationer som har kvalificerat sig till EM är garanterade att få spela gruppspelsmatcherna på hemmaplan – och är därmed redan utplacerade i rätt grupper: Italien i grupp A, Ryssland och Danmark i grupp B, Nederländerna i grupp C, England i grupp D, Spanien i grupp E och Tyskland i grupp F. Samtliga dessa länder får spela alla tre gruppspelsmatcher på hemmaplan – förutom Ryssland. Efter lottning avgjordes det att Danmark får fördelen i grupp B av tre matcher i Parken i Köpenhamn, medan Ryssland får nöja sig med två matcher på Krestovskijstadion i S:t Petersburg.</p>
      <h3>Grupp B nästan klar</h3>
      <p>Låter det snårigt? Ledsen, men det blir inte lättare.</p>
      <p>För att göra en nu smått komplicerad lottningshistoria än mer knixig tillkommer att det dels återstår fyra platser att fylla i mästerskapet, eftersom playoffspelet avgörs först i mars. Och dels har värdnationerna Rumänien, Skottland, Irland och Ungern chansen att nå EM via detta playoff (vars rankning grundades på insatserna i fjolårets Nations League). Om något av dessa länder kvalar in till EM är de garanterade en plats i sin dedikerade grupp och får därefter fördelen av två hemmamatcher i gruppspelet.</p>
      <p>Utöver det har Europeiska fotbollsförbundet (Uefa) bestämt att Ukraina inte kan lottas in i Rysslands grupp av politiska skäl.</p>
      <p>Utifrån ovan nämnda faktorer är därmed grupp B till tre fjärdedelar redan förutbestämd innan lottningen ens ägt rum. Den består av Belgien, Ryssland och Danmark. Det enda lördagens lottning kommer avgöra beträffande den gruppen är om det blir Wales eller Finland, från den fjärde seedningsgruppen, som tar den fjärde platsen. Samtidigt har Ukraina redan placerats i grupp C ihop med Nederländerna.</p>
      <h3>Fakta</h3>
      <p>
        <b>Fakta: Möjliga grupper i EM 2020</b>
      </p>
      <p>+ Grupp A (Rom och Baku):</p>
      <p>Klar:</p>
      <p>Italien (värdland, seedningsgrupp 1).</p>
      <p>Lottning:</p>
      <p>Från seedningsgrupp 2: Frankrike, Polen, Schweiz eller Kroatien.</p>
      <p>Från seedningsgrupp 3: Portugal, Turkiet, Österrike, Sverige eller Tjeckien.</p>
      <p>Från seedningsgrupp 4: Finland eller Wales.</p>
      <p>+ Grupp B (S:t Petersburg och Köpenhamn):</p>
      <p>Klara:</p>
      <p>Belgien (seedningsgrupp 1), Ryssland (värdland, seedningsgrupp 2,) Danmark (värdland, seedningsgrupp 3).</p>
      <p>Lottning:</p>
      <p>Från seedningsgrupp 4: Finland eller Wales.</p>
      <p>+ Grupp C (Amsterdam och Bukarest):</p>
      <p>Klara:</p>
      <p>Ukraina (seedningsgrupp 1), Nederländerna (värdland, seedningsgrupp 2).</p>
      <p>Lottning:</p>
      <p>Från seedningsgrupp 3: Portugal, Turkiet, Österrike, Sverige eller Tjeckien.</p>
      <p>Från seedningsgrupp 4: Playofflag A (Island, Bulgarien, Ungern eller Rumänien) eller D (Georgien, Nordmakedonien, Kosovo eller Vitryssland).</p>
      <p>+ Grupp D (London och Glasgow):</p>
      <p>Klara:</p>
      <p>England (värdland, seedningsgrupp 1), playofflag C (Skottland, Norge, Serbien eller Israel, från seedningsgrupp 4).</p>
      <p>Lottning:</p>
      <p>Från seedningsgrupp 2: Frankrike, Polen, Schweiz eller Kroatien.</p>
      <p>Från seedningsgrupp 3: Portugal, Turkiet, Österrike, Sverige eller Tjeckien.</p>
      <p>+ Grupp E (Bilbao och Dublin):</p>
      <p>Klara:</p>
      <p>Spanien (värdland, seedningsgrupp 1), playofflag B (Bosnien-Hercegovina, Slovakien, Irland eller Nordirland, från seedningsgrupp 4).</p>
      <p>Lottning:</p>
      <p>Från seedningsgrupp 2: Frankrike, Polen, Schweiz eller Kroatien.</p>
      <p>Från seedningsgrupp 3: Portugal, Turkiet, Österrike, Sverige eller Tjeckien.</p>
      <p>+ Grupp F (München och Budapest):</p>
      <p>Klar:</p>
      <p>Tyskland (värdland, seedningsgrupp 1).</p>
      <p>Lottning:</p>
      <p>Från seedningsgrupp 2: Frankrike, Polen, Schweiz eller Kroatien.</p>
      <p>Från seedningsgrupp 3: Portugal, Turkiet, Österrike, Sverige eller Tjeckien.</p>
      <p>Från seedningsgrupp 4: Playofflag A (Island, Bulgarien, Ungern eller Rumänien) eller D (Georgien, Nordmakedonien, Kosovo eller Vitryssland).</p>
      <p>Fotnot: Vilket av playofflagen A eller D som hamnar i grupp C eller F bestäms enligt följande: Om Island, Bulgarien eller Ungern (värdnation) tar EM-platsen bland "A-lagen" placeras denna nation i grupp F och vinnaren bland "D-lagen" i grupp C. Rumänien tar dock platsen i grupp C, i kraft av värdnation, om man vinner playoffspelet bland "A-lagen". Då hamnar vinnaren bland "D-lagen" i grupp F.</p>
      <p>Seedningsgrupperna:</p>
      <p>1: Belgien, Italien, England, Tyskland, Spanien, Ukraina.</p>
      <p>2: Frankrike, Polen, Schweiz, Kroatien, Nederländerna, Ryssland.</p>
      <p>3: Portugal, Turkiet, Danmark, Österrike, Sverige, Tjeckien.</p>
      <p>4: Wales, Finland, playofflag A (Island, Bulgarien, Ungern eller Rumänien), playofflag B (Bosnien-Hercegovina, Slovakien, Irland eller Nordirland), playofflag C (Skottland, Norge, Serbien eller Israel), playofflag D (Georgien, Nordmakedonien, Kosovo eller Vitryssland).</p>
      <p>Källa: Uefa</p>
      <p>
        <b>Fakta: Här avgörs EM 2020</b>
      </p>
      <p>EM avgörs mellan den 12 juni och 12 juli, med öppningsmatch i Rom.</p>
      <p>Grupp A: Olympiastadion i Rom, Italien, och Olympiastadion i Baku, Azerbajdzjan, 3 106 km (avstånd mellan städerna).</p>
      <p>Grupp B: Krestovskijstadion i S:t Petersburg, Ryssland, och Parken i Köpenhamn, Danmark, 1 148 km.</p>
      <p>Grupp C: Johan Cruijff Arena i Amsterdam, Nederländerna, och Nationalstadion i Bukarest, Rumänien, 1 790 km.</p>
      <p>Grupp D: Wembley i London, England, och Hampden Park i Glasgow, Skottland, 556 km.</p>
      <p>Grupp E: San Mamés-stadion i Bilbao, Spanien, och Aviva Stadium i Dublin, Irland, 1 149 km.</p>
      <p>Grupp F: Allianz Arena i München, Tyskland, och Puskás Aréna i Budapest, Ungern, 562 km.</p>
      <p>Samtliga gruppettor och -tvåor går vidare till åttondelsfinal, precis som fyra av de sex bästa grupptreorna.</p>
      <p>Åttondelsfinaler i London, Amsterdam, Bilbao, Budapest, Köpenhamn, Bukarest, Glasgow och Dublin 27–30 juni.</p>
      <p>Kvartsfinaler i S:t Petersburg, München, Baku och Rom 3–4 juli.</p>
      <p>Semifinaler 7–8 juli och final i London 12 juli.</p>
      <p>
        <b>Fakta: Sagt om EM-upplägget</b>
      </p>
      <p>Att förlägga EM 2020 till tolv olika städer i lika många länder kanske lät okej på idéstadiet omkring 2012 när Michel Platini, den dåvarande ordföranden i Europeiska fotbollsförbundet (Uefa), offentliggjorde tankarna på en presskonferens. Om det fanns en positiv inställning till mästerskapet då låter det emellertid annorlunda nu, drygt ett halvår före öppningsmatchen. Inblandade spelare och ledare har uppenbart haft svårt att sätta sig in i upplägget vad gäller seedningsgrupperna inför lottningen, själva lottningen i sig – och ett potentiellt flängande från en gruppspelsmatch till en annan kors och tvärs i Europa. Det sistnämnda har dessutom inneburit höjda röster med tanke på den klimatpåverkan det kommer innebära.</p>
      <p>Här är några kritiska röster om EM 2020:</p>
      <p>"Det är väldigt märkligt. Jag tycker att man har bitit sig lite i svansen och det är synd. För om ni (journalister) som följer det här och vi som är inne i det tycker att det är otydligt, vad tänker då gemene man? Det ska vara enkelt och tydligt", sade Sveriges förbundskapten Janne Andersson på en presskonferens angående seednings- och kvalsystemet där även Nations League-resultaten räknas in.</p>
      <p>"Ärligt talat, det är en skandal. Fotboll är inte längre fotboll, det är bara business", sade belgiske storstjärnan Kevin De Bruyne till belgisk tv, enligt nyhetsbyrån AFP, apropå att Belgien redan före lottningen vet att matcher mot Ryssland och Danmark väntar.</p>
      <p>"Jag förstår verkligen inte det här nya upplägget. Jag har frågat förbundet om jag fortfarande måste bemöda mig att åka till lottningen", sade Nederländernas förbundskapten Ronald Koeman till De Telegraaf apropå att Nederländerna redan är placerat ihop med Ukraina inför lottningen.</p>
      <p>"Uefa borde uppmana folk att ta tåget", sade klimatforskaren Wim Carton till TT angående den klimatpåverkan ett utspritt EM kommer att få med alla flygresor i åtanke.</p>
    </article>
  </body>
</html>