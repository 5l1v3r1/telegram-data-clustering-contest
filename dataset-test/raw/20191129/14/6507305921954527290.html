<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milannews.it/il-match/parma-kulusevski-fara-il-centravanti-contro-il-milan-353509"/>
    <meta property="og:site_name" content="MilanNews.it"/>
    <meta property="article:published_time" content="2019-11-29T14:48:00+00:00"/>
    <meta property="og:title" content="Parma, Kulusevski farà il centravanti contro il Milan"/>
    <meta property="og:description" content="Un’altra giornata è passata e Parma-Milan è sempre più vicino. Le squadre oggi si sono allenate e non ci sono state particolari novità dalle infermerie, se non l’infortunio di Duarte nel Milan e la conseguente operazione che terrà fuori il brasiliano per 3/4 mesi. Andiamo a vedere le ultime impressioni dei due tecnici:"/>
  </head>
  <body>
    <article>
      <h1>Parma, Kulusevski farà il centravanti contro il Milan</h1>
      <address><time datetime="2019-11-29T14:48:00+00:00">29 Nov 2019, 14:48</time> by <a rel="author">Pascal Desiato</a></address>
      <p>Un’altra giornata è passata e Parma-Milan è sempre più vicino. Le squadre oggi si sono allenate e non ci sono state particolari novità dalle infermerie, se non l’infortunio di Duarte nel Milan e la conseguente operazione che terrà fuori il brasiliano per 3/4 mesi. Andiamo a vedere le ultime impressioni dei due tecnici:</p>
      <p>LE ULTIME DA PARMA - Difficile per mister D’Aversa recuperare qualche altro elemento per la gara di domenica, con l’unica novità rispetto ai convocati di Bologna in Gervinho. Si va verso il ritorno a centrocampo di Kucka, che tanto bene aveva fatto nel ruolo di centrocampista, con Hernani che rientra dalla squalifica e Brugman che prende il posto dell’infortunato Scozzarella. Davanti spazio per Gervinho e Sprocati sulle fasce e a Kulusevski come falso nueve, ruolo già ricoperto a Milano e a Firenze. In difesa poche novità: si dovrebbe tornare a quattro, con Darmian e Gagliolo sulle fasce e Iacoponi con Bruno Alves centrali.</p>
      <p>LE ULTIME DA MILANO - Come detto, mister Pioli oggi ha perso Leo Duarte per la frattura del calcagno, e dunque il brasiliano salterà la trasferta di Parma. Non era dato fra i titolari, con Musacchio e Romagnoli confermati al centro della difesa, in mezzo a Theo e Conti più di Calabria. A centrocampo Bennacer e Krunic sembrano aver scalzato Kessié e Biglia, con Paquetà verso la maglia da titolare per il ruolo di mezzala destra. Davanti più dubbi per l’ex tecnico della Fiorentina, con cinque uomini per tre maglie: Suso ha recuperato dopo i fastidi che lo hanno costretto a saltare il Napoli e giocherà sulla destra, mentre è un rebus scegliere la prima punta e l’ala sinistra. Piątek non sta convincendo e potrebbe partire dalla panchina con Leao dal primo minuto, mentre a sinistra si giocano una maglia Calhanoglu e Bonaventura, che proprio al Tardini trovò il suo primo con il Milan.</p>
      <footer><b>Fonte:</b> <u>parmalive.com</u></footer>
    </article>
  </body>
</html>