<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/nik-dementuje-doniesienia-o-dymisji-mariana-banasia/bv1gfqw"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T14:15:42+00:00"/>
    <meta property="og:title" content="NIK dementuje doniesienia o dymisji Mariana Banasia"/>
    <meta property="og:description" content="&quot;W związku z pojawiającymi się informacjami, jakoby Prezes NIK złożył dymisję z zajmowanego stanowiska informujemy, że decyzja taka nie zapadła&quot; - napisała Najwyższa Izba Kontroli w oświadczeniu opublikowanym na jej stronie."/>
  </head>
  <body>
    <article>
      <h1>NIK dementuje doniesienia o dymisji Mariana Banasia</h1>
      <h2>"W związku z pojawiającymi się informacjami, jakoby Prezes NIK złożył dymisję z zajmowanego stanowiska informujemy, że decyzja taka nie zapadła" - napisała Najwyższa Izba Kontroli w oświadczeniu opublikowanym na jej stronie.</h2>
      <address><time datetime="2019-11-29T14:15:42+00:00">29 Nov 2019, 14:15</time> by <a rel="author" href="http://www.onet.pl/" target="_blank">Media</a></address>
      <p>"Jednocześnie zapewniamy, że Najwyższa Izba Kontroli pracuje zgodnie z obowiązkami przypisanymi jej ustawą" - czytamy w oświadczeniu.</p>
      <p>W rozmowie z Onetem rzeczniczka NIK Ksenia Maćczak powiedziała, że Marian Banaś normalnie pojawił się dzisiaj w pracy i normalnie wykonywał swoje obowiązki.</p>
      <p>Wczoraj Banaś spotkał się z prezesem PiS Jarosławem Kaczyńskim i ministrem spraw wewnętrznych Mariuszem Kamińskim. Kaczyński wyraził oczekiwanie, że Banaś poda się do dymisji - informowała rzeczniczka PiS Anita Czerwińska.</p>
      <p>Dzisiaj część mediów podawała, że według nieoficjalnych informacji, szef NIK podał się do dymisji.</p>
      <p>- Liczę, że dzisiaj Marian Banaś poda się do dymisji. Jeśli nie, mamy plan B - <a href="https://wiadomosci.onet.pl/kraj/dymisja-mariana-banasia-premier-morawiecki-mamy-tez-plan-b/k39dzt4">mówił rano premier Mateusz Morawiecki</a>.</p>
      <h3>Afera Banasia</h3>
      <p>Przypomnijmy, we wrześniu TVN w programie "Superwizjer" podał, że Marian Banaś wpisał do oświadczenia majątkowego m.in. kamienicę w Krakowie, gdzie mieścił się pensjonat oferujący pokoje na godziny, i że wynajem kamienicy o powierzchni 400 mkw. i dwóch mniejszych, miał przynosić rocznie 65,7 tys. zł dochodu. Według "Superwizjera" Banaś zaniżył w oświadczeniach dochody z wynajmu kamienicy w Krakowie, mowa była także o powiązaniach ze stręczycielami.</p>
      <p>Pod koniec września Banaś udał się na urlop bezpłatny do czasu zakończenia postępowania kontrolnego CBA w sprawie jego oświadczeń majątkowych. Szef NIK oświadczył też wówczas, że nie zarządzał pokazanym w materiale "Superwizjera" hotelem, obecnie nie jest właścicielem nieruchomości, a materiał TVN odbiera "jako próbę manipulacji, szkalowania i podważania dobrego imienia". Pozwał TVN SA i autora materiału Bertolda Kittela, żądając przeprosin, sprostowania i wpłaty na cel społeczny.</p>
      <p>CBA poinformowało 16 października, że zakończyło trwającą od kwietnia <a href="https://wiadomosci.onet.pl/kraj/marian-banas-kamienice-i-oswiadczenia-premier-zapoznal-sie-z-raportem-cba/ksbh8jt">kontrolę oświadczeń majątkowych Banasia</a>, szczegółów jednak nie ujawniło. Dzień później Banaś w oświadczeniu poinformował, że 16 października zakończył urlop bezpłatny i przystąpił do wykonywania obowiązków w NIK. Pod koniec października jego pismo z uwagami do zastrzeżeń CBA po kontroli jego oświadczeń majątkowych trafiło do Biura.</p>
      <h3>Szef NIK przed sejmową komisją</h3>
      <p>W środę Banaś mówił na posiedzeniu sejmowej Komisji ds. Kontroli Państwowej, że ze spokojem oczekuje zakończenia <a href="https://wiadomosci.onet.pl/kraj/afera-wokol-kamienicy-mariana-banasia-prezes-nik-tlumaczy/f259yp8">procedur podjętych przez urzędy państwowe ws. oświadczeń majątkowych</a>. Odniósł się również do wątpliwości zw. z prowadzoną w jego kamienicy w Krakowie działalnością. Oświadczył, że przeciwko autorom "zniesławień" podjął i będzie dalej podejmował kroki prawne.</p>
      <p>Banaś podkreślał, że w jego ocenie od dwóch miesięcy prowadzona jest przeciwko niemu kampania oszczerstw. - Kłamie się na mój temat, że jestem powiązany z przestępcami i unikałem płacenia podatków. Sugeruje się, że w naganny sposób zostałem właścicielem nieruchomości i wykorzystywałem stanowisko publiczne do swoich celów prywatnych. Nic z tego nie jest prawdą, każde z tych zarzutów to kłamstwo, kłamstwo i jeszcze raz kłamstwo - stwierdził Banaś.</p>
      <p>
        <a href="http://onet.tv/i/news/banas-stawi-sie-przed-senacka-komisja-grodzki-jestem-o-tym-przekonany/vlwydc">Banaś stawi się przed senacką komisją? Grodzki: jestem o tym przekonany</a>
      </p>
      <p>(mt)</p>
    </article>
  </body>
</html>