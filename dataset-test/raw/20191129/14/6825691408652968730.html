<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/salies-pulsas/orai-kalendorine-ziema-turetume-pradeti-su-sniegu-941822"/>
    <meta property="og:site_name" content="Kauno diena"/>
    <meta property="article:published_time" content="2019-11-29T14:36:00+00:00"/>
    <meta property="og:title" content="Orai: kalendorinę žiemą pradėsime su sniegu"/>
    <meta property="og:description" content="Šeštadienis, paskutinė rudens diena, bus labai vėjuota, o gruodžio pradžioje į Lietuvą trumpam ateis žiemiški orai su sniegu, sako BNS kalbinti sinoptikai."/>
  </head>
  <body>
    <article>
      <h1>Orai: kalendorinę žiemą pradėsime su sniegu</h1>
      <address><time datetime="2019-11-29T14:36:00+00:00">29 Nov 2019, 14:36</time> by <a rel="author" href="https://kauno.diena.lt/autoriai/austeja-masiokaite-liubiniene" target="_blank">Austėja Masiokaitė-Liubinienė, BNS</a></address>
      <p>
        <b>Šeštadienis, paskutinė rudens diena, bus labai vėjuota, o gruodžio pradžioje į Lietuvą trumpam ateis žiemiški orai su sniegu, sako BNS kalbinti sinoptikai.</b>
      </p>
      <p>„Didžiausia baisybė šios nakties – vėjas: daugelyje rajonų jis bus gūsingas, pirmoje nakties pusėje iš pietvakarių pūs, po to suksis į vakarų, šiaurės vakarų, daug kur gūsiai bus 15–20, o vietomis, didesnė tikimybė pajūryje – iki 23 m/s galimi gūsiai“, – BNS penktadienį sakė Hidrometeorologijos tarnybos sinoptikas Paulius Starkus.</p>
      <p>Naktį daug kur prognozuojami mišrūs krituliai: lietus, šlapdriba, šiauriniuose rajonuose gali ir pasnigti. Naktį bus nuo 2 laipsnių šalčio iki 1 šilumos, pajūryje – iki 2–4 laipsnių šilumos.</p>
      <p>Dieną vėjas šiek tiek nurims, tačiau išliks stiprus, o pajūryje gūsiai dar gali siekti 15–17 metrų per sekundę, galimi pragiedruliai, vietomis pasnigs.</p>
      <blockquote>Didžiausia baisybė šios nakties – vėjas: daugelyje rajonų jis bus gūsingas.</blockquote>
      <p>Pasak sinoptiko, didmiesčiuose planuojamos eglučių įžiebimo šventėse gali būti vėsoka, tačiau sniegas ir žvarba sukurs žiemišką nuotaiką.</p>
      <p>„Gali ir sniego iškristi, žiemiška, vėjas šiek tiek aprims, nebus ypatingai stiprus, bet vis tiek žvarbokas“, – sakė P. Starkus.</p>
      <p>
        <b>Gruodis prasidės žiemiškai</b>
      </p>
      <p>Gruodžio pradžioje Hidrometeorologijos tarnybos specialistė Teresė Kaunienė prognozuoja žiemiškus orus, tačiau šie ilgam neužsibus.</p>
      <p>„Žiemos truputėlį bus. Sekmadienio naktis bus su pragiedruliais, sniegelio – labai nedaug, greičiausiai tik pietiniame ir vakariniame pakraštyje kur ne kur ir negausaus, bet už tai pragiedrėjus pašals iki 2–7 laipsnių šalčio, pajūryje bus apie nulį“, – sakė ji.</p>
      <p>Ji įspėjo, kad dėl iki tol vyravusios drėgmės pašalus sekmadienio naktį ir ryte susiformuos plikledis, rytiniuose rajonuose jis gali laikytis ir dieną.</p>
      <p>„Faktiškai visur susidarys plikledis, išskyrus ant pabarstytų kelių ruožų, nes visur buvo drėgna, krituliai prieš tai mišrūs, tad kai šals, bus čiuožykla“, – kalbėjo meteorologė.</p>
      <p>Dieną didžiojoje šalies dalyje temperatūra pakils aukščiau nulio, o pajūryje sieks iki 4 laipsnių šilumos, vėjas aprims.</p>
      <p>Pirmadienį, pasak T. Kaunienės, trumpam turėtų ateiti balta žiema.</p>
      <p>„Gruodžio 2-ą sulauksime vėl kritulių, tai bus sniegas – šlapdriba galima tik pajūryje. Naktį daugiausia vakariniuose ir šiauriniuose rajonuose, dieną – daugelyje rajonų pasnigs. Jau susidarys sniego danga“, – sakė ji.</p>
      <p>Pirmadienio dieną daug kur vyraus nuliui artima temperatūra, šilčiau bus tik pajūryje.</p>
      <p>Gruodžio 3-iąją, antradienį, vėl gali pasnigti, naktį daug kur pašals iki 1–6 laipsnių, pajūryje bus apie nulį, čia vėl stiprės vėjo gūsiai, sieksiantys 15–18 m/s.</p>
      <p>Dieną temperatūra laikysis apie nulį, o pajūryje sušils iki 4–6 laipsnių.</p>
      <p>„Vėliau, savaitės viduryje, mums gresia atšilimas“, – prognozavo T. Kaunienė.</p>
      <p>Šaltuką pakeis vėjuoti orai, dienomis ir naktimis laikysis teigiama temperatūra, lis.</p>
    </article>
  </body>
</html>