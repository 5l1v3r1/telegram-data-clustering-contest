<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2828124-usu-teritoriu-ukraini-ocifruut-uze-nastupnogo-roku-goncaruk.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T14:26:00+00:00"/>
    <meta property="og:title" content="Усю територію України оцифрують уже наступного року - Гончарук"/>
    <meta property="og:description" content="Прем'єр-міністр Олексій Гончарук запевняє, що усю територію України оцифрують вже наступного року."/>
  </head>
  <body>
    <article>
      <h1>Усю територію України оцифрують уже наступного року - Гончарук</h1>
      <h2>Прем'єр-міністр Олексій Гончарук запевняє, що усю територію України оцифрують вже наступного року.</h2>
      <address>
        <time datetime="2019-11-29T14:26:00+00:00">29 Nov 2019, 14:26</time>
      </address>
      <p>Про це він написав у <a href="https://www.facebook.com/PMHoncharuk/posts/156011002445486">Facebook</a>.</p>
      <p>"Усю територію України оцифрують вже наступного року! Міжнародний тендер на здійснення такої аерофотозйомки вже оголошено. Це означає, що Україна матиме якісні й точні 3D-моделі лісових масивів, виробничих споруд, а також класифікації будівель, рослинності, ліній електромереж та багато іншого", - повідомив Гончарук.</p>
      <figure>
        <img src="https://static.ukrinform.com/photos/2019_11/1575041017-999.jpg"/>
      </figure>
      <p>За його словами, уся зібрана інформація стане в нагоді в рамках запуску земельної реформи. Так, кадастри природних ресурсів і топографічні карти матимуть достовірні дані про території. Їх використовуватимуть і в проєктуванні українських доріг.</p>
      <p>На переконання Прем'єра, це здешевить процес і зекономить час на будівництво, натомість - якість лише зросте.</p>
      <figure>
        <img src="https://static.ukrinform.com/photos/2019_11/1575041045-518.jpg"/>
      </figure>
      <p><a href="https://www.ukrinform.ua/tag-goncaruk">Гончарук</a> зазначив, що завдяки аерофотозйомці можна буде ефективно зрошувати землі, що позитивно вплине на врожайність. Окрім того, держава зможе попереджати наслідки й ефективно реагувати в разі складних погодних ситуацій - затоплень, повеней, землетрусів.</p>
      <p>"Безумовно, очікуємо на потужний економічний ефект — інвестори зможуть легко проєктувати об’єкти, вкладати гроші в українську інфраструктуру. Адже щоби збудувати щось на землі, необхідно отримати дозвіл. А для цього держава повинна бодай мати інформацію про певну ділянку території" - написав він.</p>
      <figure>
        <img src="https://static.ukrinform.com/photos/2019_11/1575041061-444.jpg"/>
      </figure>
      <p>Гончарук розповів, що цим активно і займається Держгеокадастр. Адже за три місяці на публічній кадастровій карті з’явилося шість нових інформаційних шарів.</p>
      <p>Загалом, підкреслив Гончарук, уже є відомості про 20,9 млн земельних ділянок — загальною площею 43,8 млн га.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2815873-cifrova-model-teritorii-ukraini-mae-buti-do-kinca-2020-roku-goncaruk.html">Цифрова модель території України має бути до кінця 2020 року - Гончарук</a>
      </blockquote>
      <p>Прем'єр зауважив, що важливим напрямком роботи служби є і державний контроль за використанням та охороною земель. Лише цього тижня здійснено 755 перевірок. Результат — виявлено 301 порушення земельного законодавства. Обсяг заподіяної шкоди сягає 1 млн грн, із яких до бюджету в добровільному порядку відшкодовано майже 700 000 грн.</p>
      <p>Гончарук підкреслив, що це проміжні результати.</p>
      <p>
        <i>Фото: facebook.com/PMHoncharuk</i>
      </p>
    </article>
  </body>
</html>