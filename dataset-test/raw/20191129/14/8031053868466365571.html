<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%85%ce%bc%cf%86%cf%89%ce%bd%ce%af%ce%b1-%cf%84%ce%bf%cf%85%cf%81%ce%ba%ce%af%ce%b1%cf%82-%ce%bb%ce%b9%ce%b2%cf%8d%ce%b7%cf%82-%cf%84%ce%b9-%cf%85%cf%80%ce%ad%ce%b3%cf%81%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T14:56:17+00:00"/>
    <meta property="og:title" content="Συμφωνία Τουρκίας – Λιβύης: Τι υπέγραψαν και τι πρέπει να κάνει η Ελλάδα – «Απαραίτητα πολιτικά και στρατιωτικά μέτρα» (Βίντεο)"/>
    <meta property="og:description" content="Οι δυο νομικοί, Αντρέας Αγγελίδης και Γιώργος Κολοκασίδης αλλά κι ο τέως κοινοβουλευτικός εκπρόσωπος του ΑΚΕΛ, Νίκος Κατσουρίδης, ανέλυσαν τις εξελίξεις γύρω από τη συμφωνία Τουρκίας – Λιβύης για την ΑΟΖ στην εκπομπή «Μεσημέρι και Κάτι» του ΣΙΓΜΑ."/>
  </head>
  <body>
    <article>
      <h1>Συμφωνία Τουρκίας – Λιβύης: Τι υπέγραψαν και τι πρέπει να κάνει η Ελλάδα – «Απαραίτητα πολιτικά και στρατιωτικά μέτρα» (Βίντεο)</h1>
      <address>
        <time datetime="2019-11-29T14:56:17+00:00">29 Nov 2019, 14:56</time>
      </address>
      <p>
        <b>Οι δυο νομικοί, Αντρέας Αγγελίδης και Γιώργος Κολοκασίδης αλλά κι ο τέως κοινοβουλευτικός εκπρόσωπος του ΑΚΕΛ, Νίκος Κατσουρίδης, ανέλυσαν τις εξελίξεις γύρω από τη συμφωνία Τουρκίας – Λιβύης για την ΑΟΖ στην εκπομπή «Μεσημέρι και Κάτι» του ΣΙΓΜΑ.</b>
      </p>
      <p>
        <b>Ν. Κατσουρίδης: Να ληφθούν πρακτικά μέτρα </b>
      </p>
      <p>Αργά ασχολούμαστε με το θέμα ή αργά ασχολούμαστε οι αρμόδιοι, δήλωσε ο κ. Κατσουρίδης.</p>
      <p>Προσφάτως, είχαμε την Τριμερή χωρίς να γίνει καμία αναφορά στην Τουρκία, ανέφερε. Την ίδια ώρα, είπε, είχαμε τη δήλωση του Προέδρου ότι δεν πρόκειται να επαναρχίσουν ουσιαστικές συνομιλίες εάν δεν τερματιστούν οι έκνομες ενέργειες της Τουρκίας στην κυπριακή ΑΟΖ. «Και η Τουρκία ήρθε και απάντησε στην Κύπρο και προκάλεσε και άμεσα την Ελλάδα, με πράξη», ανέφερε χαρακτηριστικά.</p>
      <p>Ο τέως κοινοβουλευτικός εκπρόσωπος του ΑΚΕΛ, Νίκος Κατσουρίδης, πρόσθεσε ότι είναι εδώ και ένα χρόνο τουλάχιστον που βρίσκονται σε εξέλιξη οι διεργασίες ανάμεσα σε Τουρκία και Λιβύη για καθορισμό των θαλάσσιων ζωνών.</p>
      <p>Δεν πρέπει τόνισε, να τρέχουμε συνεχώς τα γεγονότα και προσπαθούμε να βρούμε διορθωτικές κινήσεις.</p>
      <p>Η Ελλάδα, υπογράμμισε πρέπει να ξεκαθαρίσει τι εννοεί με τη θέση που διατύπωσε ο αναπληρωτής σύμβουλος ασφάλειας της κυβέρνησης, για συνεκμετάλλευση στο Αιγαίο.</p>
      <p>Αυτή τη φορά, είπε ο κ. Κατσουρίδης, Κύπρος και Ελλάδα πρέπει να πάρουν πρακτικά μέτρα, εκείνα που μπορούν, προς την κατεύθυνση της Τουρκίας αλλά και της Λιβύης.</p>
      <p>
        <b>Αγγελίδης: Δεν υπέγραψαν οριοθέτηση αλλά μνημόνιο</b>
      </p>
      <p>Τουρκία και Λιβύη δεν υπέγραψαν οριοθέτηση θαλάσσιων ζωνών αλλά ένα μνημόνιο συναντίληψης, δήλωσε ο νομικός Ανδρέας Αγγελίδης.</p>
      <p>Ωστόσο, σημείωσε, ο κυπριακός λαός έχει διαπιστώσει ότι το εδαφικό –αν είναι δυνατόν– θα το επιλύσουν οι δυο κοινότητες. Ενώ, πρόσθεσε σ’ ότι αφορά τη θάλασσα φαίνεται πως έχουμε αποφασίσει να αφήσουμε κυρίαρχο της περιοχής την Τουρκία.</p>
      <p>«Γιατί το λέω αυτό; Διότι δεν έγινε καμία καταγγελία επίσημη στα Ηνωμένα Έθνη. Κανένα διάβημα, το οποίο θα μπορούσε να ήταν ισχυρό όπως έγινε στην Ε.Ε.», τόνισε.</p>
      <p>Η Τουρκία, είπε ο κ. Αγγελίδης, προβαίνει σ’ αυτή την ενέργεια με τη Λιβύη, διότι υποστηρίζει αδικαιολόγητα και σε αντίθεση με το Δίκαιο της Θάλασσας ότι τα δυο ελληνικά νησιά, Καστελόριζο και Στρογγύλη, δεν έχουν δική τους ΑΟΖ.</p>
      <p>«Δηλαδή, η Μεγάλη Βρετανία και η Ιρλανδία για παράδειγμα που είναι νησιά δεν έχουν;», διερωτήθηκε.</p>
      <p>Ο κ. Αγγελίδης σημείωσε ότι όλα αυτά δεν μπορεί να τα αγνοεί, ενώ χαρακτήρισε και λάθος από μέρους της Ελλάδος τον μη καθορισμό ΑΟΖ.</p>
      <p>
        <b>Γ. Κολοκασίδης: Η Ελλάδα να πάρει πολιτικά και στρατιωτικά μέτρα</b>
      </p>
      <p>Ο κ. Κολοκασίδης συμφώνησε με τον κ. Αγγελίδη ότι δεν πρόκειται για καθορισμό ΑΟΖ με επίσημη κατάθεση συντεταγμένων, αλλά για ένα μνημόνιο συναντίληψης, το οποίο δείχνει κάποια συστολή εκ μέρους των δυο χωρών.</p>
      <p>Η κίνηση αυτή, πρόσθεσε, δεν δημιουργεί δίκαιο ούτε δημιουργεί δίκαιο και μια απόπειρα καθορισμού ΑΟΖ, εκεί που το διεθνές δίκαιο δεν δικαιολογεί ΑΟΖ, αφού δεν πρόκειται για δυο χώρες που συνορεύουν.</p>
      <p>«Η Τουρκία θέλει να εκβιάσει με τη χρήση της ισχύος της τη δημιουργία νομικών τετελεσμένων και να πιέσει την Ελλάδα να αποδεχθεί μια κατανομή στο Αιγαίο, η οποία δεν θα έχει σχέση με το Διεθνές Δίκαιο αλλά θα αντικατοπτρίζει τη συγκριτική ισχύ των δυο χωρών.</p>
      <p>Η Ελλάδα, πρόσθεσε, είτε θα υποχωρήσει υπό τον κίνδυνο μια διαρκούς υποχώρησης είτε θα πρέπει να πάρει σοβαρά μέτρα, και πολιτικά αλλά και στρατιωτικά, υπό την έννοια της αναβάθμισης και της ετοιμότητας.</p>
      <figure>
        <iframe src="https://www.youtube.com/embed/ikSoR8Bz5Fs" width="900" height="506" data-service="Youtube" scrolling="no"/>
      </figure>
    </article>
  </body>
</html>