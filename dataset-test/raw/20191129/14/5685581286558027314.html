<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/aselsan-uretti-ulkeler-siraya-girdi--1287792-gundem/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-29T14:26:00+00:00"/>
    <meta property="og:title" content="ASELSAN üretti, ülkeler sıraya girdi!"/>
    <meta property="og:description" content="Çok Maksatlı Amfibi Hücum Gemisi ve Yeni Su Altı Taarruz Botu projeleri kapsamında yeni nesil 25 milimetre STOP Uzaktan Komutalı Stabilize Top Sistemi'nin ilk fabrika kabul testleri tamamlandı. Yeni nesil STOP sisteminin ihracı için 5 ülkeyle sözleşme imzalandı."/>
  </head>
  <body>
    <article>
      <h1>ASELSAN üretti, ülkeler sıraya girdi!</h1>
      <h2>Çok Maksatlı Amfibi Hücum Gemisi ve Yeni Su Altı Taarruz Botu projeleri kapsamında yeni nesil 25 milimetre STOP Uzaktan Komutalı Stabilize Top Sistemi'nin ilk fabrika kabul testleri tamamlandı. Yeni nesil STOP sisteminin ihracı için 5 ülkeyle sözleşme imzalandı.</h2>
      <address>
        <time datetime="2019-11-29T14:26:00+00:00">29 Nov 2019, 14:26</time>
      </address>
      <p>Şirket, Çok Maksatlı Amfibi Hücum Gemisi (LHD) ve Yeni Su Altı Taarruz Botu (YSAT) projeleri kapsamında yeni nesil 25 milimetre STOP Uzaktan Komutalı Stabilize Top Sistemi'ni tasarlayıp üretti. Yeni nesil STOP'un ilk fabrika kabul testleri, <a href="http://www.gazetevatan.com/arama/?Keyword=Cumhurba%C5%9Fkanl%C4%B1%C4%9F%C4%B1">Cumhurbaşkanlığı</a> Savunma Sanayii Başkanlığı, <a href="http://www.gazetevatan.com/arama/?Keyword=Deniz%20Kuvvetleri">Deniz Kuvvetleri</a> Komutanlığı ve tersane temsilcilerinin katılımıyla tamamlandı.</p>
      <p>ASELSAN'ın 18 ülkeye ihraç ettiği Uzaktan Komutalı Silah Sistemleri (UKSS) ailesinin üyesi olan STOP, stabilizasyon, otomatik hedef takip yeteneği ve otomatik balistik hesaplama ile üzerine yerleştirildiği aracın veya hedefin hareketinden etkilenmeden, hedefe isabetli atışlar yapabiliyor.</p>
      <p>Sistemin uzaktan kumanda edilmesi sayesinde, nişancı karşı ateşe ve olumsuz hava koşullarına maruz kalmadan sistemi etkin şekilde kullanabiliyor.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/29/--4310068.Jpeg"/>
      </figure>
      <p>
        <b>Terörle ve kaçakçılıkla mücadeleye katkı</b>
      </p>
      <p>Mevcut STOP sistemini geliştirme ve sisteme ek özellikler kazandırma çalışmaları 2018 başında tamamlandı. Elektro-optik birimleri barındıran iki eksende bağımsız hassas stabilize yönlendirici, artırılmış mühimmat kapasitesi, 19 inç ekran, gelişmiş kullanıcı arayüzü, gömülü <a href="http://www.gazetevatan.com/arama/?Keyword=e%C4%9Fitim">eğitim</a> simülatörü, sisteme kazandırılan ek özellikler arasında yer alıyor.</p>
      <p>Yeni nesil STOP sisteminin ihracı için 5 ülkeyle sözleşme imzalandı. Deniz karakol botları, sahil güvenlik botları, savaş ve çıkartma gemilerinde kullanılan STOP, asimetrik çatışmalar, terör ve kaçakçılıkla mücadele, kıyı güvenliği, sabit bölgesel koruma ve hava savunma gibi faaliyetlere katkı sağlıyor.</p>
    </article>
  </body>
</html>