<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/basket/782179/afta-ine-ta-stadia-enos-chorismou/"/>
    <meta property="og:site_name" content="to10.gr"/>
    <meta property="article:published_time" content="2019-11-29T14:31:54+00:00"/>
    <meta property="og:title" content="Αυτά είναι τα στάδια ενός χωρισμού"/>
    <meta property="og:description" content="Ποιος είπε ότι τα στάδια χωρισμού είναι πέντε; Είναι μία ολόκληρη ντουζίνα."/>
  </head>
  <body>
    <article>
      <h1>Αυτά είναι τα στάδια ενός χωρισμού</h1>
      <h2>Ποιος είπε ότι τα στάδια χωρισμού είναι πέντε; Είναι μία ολόκληρη ντουζίνα.</h2>
      <address><time datetime="2019-11-29T14:31:54+00:00">29 Nov 2019, 14:31</time> by <a rel="author">to10.gr</a></address>
      <p>Άλλοι λένε ότι τα στάδια του χωρισμού είναι πέντε και άλλοι λένε ότι είναι οκτώ. Εντούτοις, ο χωρισμός είναι μία πολύπλοκη διαδικασία. Τα στάδια κάθε χωρισμού, λίγο πιο αναλυτικά από το συνηθισμένο.</p>
      <p><b>To “Δεν πάω πουθενά” στάδιο</b><br/>Το πρώτο στάδιο συνήθως χαρακτηρίζεται από την απόλυτη θλίψη. Με αυτόν τον άνθρωπο έκανες όνειρα, μοιράστηκες τα πιο βαθιά σου μυστικά και τώρα δεν είναι εδώ. Το μόνο που θέλεις είναι να γίνει το εγκεφαλογράφημά σου μία ευθεία και να παρακολουθείς όλη μέρα Ελένη, Τατιάνα και Αννίτα στο τσακίρ κέφι.</p>
      <p>
        <a href="https://www.to10.gr/podosfero/superleague/782078/olybiakos-paok-kanontas-katinies-prin-apo-ena-nterbi/">
          <i>Tην ώρα που ο Ολυμπιακός ασχολείται με το ποδόσφαιρο, ο ΠΑΟΚ στήνει επικοινωνιακό πανηγυράκι,</i>
        </a>
      </p>
      <p><b>Το “Θα το ρίξω στο φαΐ” στάδιο</b><br/>Το φαγητό ήταν και θα είναι πάντα εκεί στις πιο δύσκολες στιγμές. Θέλεις να αφεθείς στις προστατευτικές του φτερούγες, κατά προτίμηση καυτερές και από τα KFC. Είναι αυτό το στάδιο που γεμίζεις το κενό με φαΐ.</p>
      <p><b>Το “Ηρακλής Πουαρό” στάδιο</b><br/>Έχεις τελειοποιήσει τόσο πλέον την παρακολούθηση του προφίλ του που δεν καταλαβαίνεις πια ότι μπαίνεις, το κάνεις μηχανικά. Είναι ένα πολύ επιβλαβές στάδιο για την αυτοπεποίθησή σου.</p>
      <p><b>Το “Δεν θέλω να ξέρω” στάδιο</b><br/>Εδώ είναι που συνειδητοποιείς ότι το στάδιο Ηρακλής Πουαρό δεν σου ταιριάζει τελικά και τόσο πολύ, οπότε αποφασίζεις να πάρεις δραστικά μέτρα. Σβήνεις τον/ην πρώην από παντού. Τώρα πια δεν μπορείς να ελέγξεις τι κάνει, ούτε αυτός φυσικά. Τώρα πια είναι όλα πιο εύκολα.</p>
      <p><b>Το “Eίμαι καλά περνάω μια χαρά” στάδιο</b><br/>Έχεις επιστρέψει –σχεδόν- στην καθημερινότητα προ σχέσης, πράγμα που σου φαίνεται λίγο θλιβερό γιατί είναι σαν να πηγαίνεις πίσω, αλλά είναι και ελπιδοφόρο. Είσαι σε καλό στάδιο, έχεις περάσει τα δύσκολα.</p>
      <p><b>Το “Θα γίνω θεά/ος” στάδιο</b><br/>Τώρα που πήρες κιλά, το φαγητό δεν σου φαίνεται και τόσο καλή ιδέα τελικά. Είναι το στάδιο που λες τώρα θα δει τι έχασε. Πας γυμναστήριο, αλλάζεις κούρεμα, κάνεις ό,τι μπορείς για να νιώσεις πιο γοητευτικός/η.</p>
      <p><b>Το “Παραδίνομαι” στάδιο</b><br/>Τα πρώτα στερητικά έχουν ήδη κάνει την εμφάνισή τους. Εδώ είναι που αν δεν έχεις τρομερή αυτοσυγκράτηση θα πέσεις στο παράπτωμα (και στο κρεβάτι) του πισωγυρίσματος.  Τις περισσότερες φορές, μετά από δύο τρεις συναντήσεις (ξανα)διαπιστώνεις ότι δεν γίνεται να προχωρήσει αυτό μεταξύ σας, οπότε και κλείνεις αυτό το κεφάλαιο.</p>
      <p><b>Το “Θα κοιτάξω τη ζωή μου” στάδιο</b><br/>Η καριέρα και γενικότερα η τακτοποίηση της ζωής σου σε αυτό το στάδιο έχουν την τιμητική τους. Νιώθεις ότι έχασες χρόνο πενθώντας τη σχέση σου, οπότε τώρα πρέπει να ανασκουμπωθείς. Να αλλάξεις σπίτι; Δουλειά;</p>
      <p><b>Το “Θα ζήσω ελεύθερο πουλί” στάδιο</b><br/>Σχεδόν κανένας δεν θέλει να κάνει σχέση όταν έχει μόλις ξεπεράσει μία άλλη. Οπότε τώρα είναι η φάση που θέλεις να βγεις χαλαρά με ανθρώπους που σε φλερτάρουν, να τους γνωρίσεις καλύτερα και να διαπιστώσεις τι –δεν- θέλεις από τον επόμενο σύντροφό σου.</p>
      <p><b>Το “Η κατάθλιψη χτυπάει πάντα δυο φορές” στάδιο</b><br/>Κανείς δεν ξεφεύγει έτσι απλά από το τρενάκι συναισθημάτων μετά από έναν χωρισμό. Μία φωτογραφία ή μία επέτειος αρκούν για να πυροδοτήσουν το καταθλιπτικό τέρας που κοιμάται μέσα σου. Συνήθως το περνάς γρήγορα.</p>
      <p><b>Το “Τα βρήκα με τον εαυτό μου” στάδιο</b><br/>Επιτέλους, ξεπέρασες την προηγούμενη σου σχέση. Δεν τον/η βρίζεις ενώ έχεις καταναλώσει πάνω από 4 ποτά, δεν κατηγορείς τον εαυτό σου, αναπολείς τα παλιά ενίοτε και αυτό δεν σε μελαγχολεί. Ένα πρωί ξυπνάς και ο άλλος δεν είναι η πρώτη σου σκέψη. Συγχαρητήρια.</p>
      <p><b>Το επόμενο στάδιο</b><br/>Ήρθε η ώρα από τα προαναφερθέντα ραντεβού να διαλέξεις κάποιον/α να το πας λίγο πιο σοβαρά να δεις πού θα σε βγάλει. Ένας κύκλος έκλεισε, ένας άλλος αρχίζει.</p>
      <p>Πηγή: in2life.gr</p>
      <p>
        <b>
          <a href="https://www.to10.gr/basket/782179/afta-ine-ta-stadia-enos-chorismou/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>