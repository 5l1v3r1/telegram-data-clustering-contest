<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2828112-novij-viborcij-kodeks-dast-pereselencam-pravo-golosu-na-miscevih-viborah-deputat.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T14:11:00+00:00"/>
    <meta property="og:title" content="Новий Виборчий кодекс дасть переселенцям право голосу на місцевих виборах - депутат"/>
    <meta property="og:description" content="У новій редакції Виборчого кодексу України для переселенців відновлять право участі у місцевих виборах."/>
  </head>
  <body>
    <article>
      <h1>Новий Виборчий кодекс дасть переселенцям право голосу на місцевих виборах - депутат</h1>
      <h2>У новій редакції Виборчого кодексу України для переселенців відновлять право участі у місцевих виборах.</h2>
      <address>
        <time datetime="2019-11-29T14:11:00+00:00">29 Nov 2019, 14:11</time>
      </address>
      <p>Про це заявила в Краматорську на форумі з місцевого самоврядування народний депутат України, заступник голови Комітету, голова підкомітету з питань виборів, референдумів та інших форм безпосередньої демократії Комітету ВР з питань організації державної влади, місцевого самоврядування, регіонального розвитку та містобудування Аліна Загоруйко, повідомляє <a href="https://dn.gov.ua/ua/news/pered-provedennyam-viboriv-potribno-zavershiti-proces-obyednannya-gromad-daniel-popesku?v=5de0ea73a468d&amp;fbclid=IwAR2VQsVSkuBait0OjG-iuFnabNIQNXp8kZFeAmz7umOLyVa_D3OSga59KXg">Донецька ОДА</a>.</p>
      <p>"Місцеві <a href="https://www.ukrinform.ua/tag-vibori">вибори</a> – це не тільки зміна керівництва. Це зміна векторів розвитку громади, зміна її ідеології", - наголосила Загоруйко.</p>
      <p>Вона нагадала, що Президент ветував виборчий кодекс через те, що у попередній редакції не враховані права внутрішньо переміщених осіб. Вона наголосила, що Верховна Рада взяла до уваги зауваження, і у новій редакції кодексу для переселенців відновлять право участі у місцевих виборах.</p>
      <p>Місцеві вибори, зазначила Загоруйко, ставлять перед центральною владою нові ризики та нові перспективи.</p>
      <p>"Звісно, під час виборчого процесу доведеться зіштовхнутись з безліччю труднощів, проте цей шлях необхідно пройти. Наразі є попередні домовленості між усіма гілками влади, що виборчий процес буде координувати Центральна виборча комісія. Це дозволить спростити та прискорити прийняття рішень, важливих для якісної організації виборів", - підкреслила вона.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2827848-zakonoproekt-pro-referendum-cogo-roku-do-radi-ne-potrapit-ekspert.html">Законопроєкт про референдум цього року до Ради не потрапить — експерт</a>
      </blockquote>
      <p>Як повідомлялося, у Краматорську з 28 листопада розпочав роботу дводенний форум "Ефективне місцеве самоврядування як запорука демократії та правової держави".</p>
    </article>
  </body>
</html>