<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/svetska-organizacija-za-prirodu-brnabic-je-neinformisana/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-29T14:39:25+00:00"/>
    <meta property="og:title" content="Svetska organizacija za prirodu: Brnabić je neinformisana"/>
    <meta property="og:description" content="Svetska organizacija za prirodu (WWF) Adrija ocenila je danas da je stav premijerke Srbije Ane Brnabić da je zabrana izgradnje malih hidroelektrana potpuno besmislena u najmanju ruku rezultat neinformisanosti, a u svakom slučaju je potpuno pogrešan."/>
  </head>
  <body>
    <article>
      <h1>Svetska organizacija za prirodu: Brnabić je neinformisana</h1>
      <address><time datetime="2019-11-29T14:39:25+00:00">29 Nov 2019, 14:39</time> by <a rel="author">FoNet</a></address>
      <p>
        <b>Svetska organizacija za prirodu (WWF) Adrija ocenila je danas da je stav premijerke Srbije Ane Brnabić da je zabrana izgradnje malih hidroelektrana potpuno besmislena u najmanju ruku rezultat neinformisanosti, a u svakom slučaju je potpuno pogrešan.</b>
      </p>
      <p>U Srbiji se u malih hidroelektranama u proseku proizvede svega 0,76 odsto ukupno proizvedene električne energije na nacionalnom nivou, dok se korist koju privatni investori imaju od podsticaja za izgradnju tih postrojenja meri milionima evra, navodi se u saopštenju.</p>
      <p>Dodaje se da se u Srbiji, pored 85 izgrađenih, planira više od 800 novih malih hidroelektrana, koje bi nepovratno uništile srpsko rečno bogatstvo i ugrozilo opstanak brojnih biljnih i životinjskih vrsta, ali i lokalnih zajednica.</p>
      <p>Pritom bi poreski obveznici putem sistema podsticaja uplaćivali svoj novac na račune privatnih investitora, dok bi dobit za zemlju i lokalne zajednice bila nikakva, ukazuje se u saopštenju. Gotovo je sigurno da ovakva izjava premijerke vodi ka produženju važenja Uredbe o podsticajnim merama za proizvodnju električne energije, kao i Uredbe o uslovima i postupku sticanja statusa povlašćenog proizvođača električne energije.</p>
      <p>To je, ocenjuje Adrija, suprotno najavama koje već duže od godinu dana stižu od ministra zaštite životne sredine Gorana Trivana da će zabraniti izgradnju malih hidroelektrana u zaštićenim područjima.</p>
      <p>Potrebno je u potpunosti zabraniti njihovu izgradnju, a u zaštićenim područjima, i u onima koja su u procesu zaštite, kao što je Dolina Velikog Rzava, treba zabraniti izgradnju bilo kakvih hidroenergetskih postrojenja, izjavila je Nataša Milivojević iz Adrije.</p>
      <p>U saopštenju se podseća i da je grupa organizacija civilnog društva uputila Ani Brnabić pismo u kojem je informišu o problemu malih hidroelektrana u Srbiji i predlažu da se oformi radna grupa koju bi činili predstavnici struke, investitora, resornih ministarstava i civilnog društva.</p>
      <p>Organizacija WWF Adrija se nada da će premijerka razmotriti pismo koje joj je poslato i da će doneti pozitivnu odluku i stati na stranu zaštite životne sredine, a ne interesa pojedinaca.</p>
      <h3>Povezani tekstovi:</h3>
    </article>
  </body>
</html>