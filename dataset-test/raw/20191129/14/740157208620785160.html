<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/rybnik-uhonorowal-pomnikiem-dlugoletniego-burmistrza,136192.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T14:47:00+00:00"/>
    <meta property="og:title" content="Rybnik uhonorował pomnikiem długoletniego burmistrza"/>
    <meta property="og:description" content="Burmistrz Rybnika w latach 1922-1950 został uhonorowany pomnikiem przez lokalny samorząd. Pomnik przed magistratem przedstawia Władysława Webera ruszającego z laską i w kapeluszu na gospodarski spacer po mieście."/>
  </head>
  <body>
    <article>
      <h1>Rybnik uhonorował pomnikiem długoletniego burmistrza</h1>
      <address><time datetime="2019-11-29T14:47:00+00:00">29 Nov 2019, 14:47</time> by <a rel="author">PAP/JS  </a></address>
      <h4>Burmistrz Rybnika w latach 1922-1950 został uhonorowany pomnikiem przez lokalny samorząd. Pomnik przed magistratem przedstawia Władysława Webera ruszającego z laską i w kapeluszu na gospodarski spacer po mieście.</h4>
      <hr/>
      <p>Jak przekazała rzeczniczka rybnickiego urzędu miasta Agnieszka Skupień, projekt pomnika Władysława Webera wykonano na podstawie zachowanych w miejscowym muzeum przedwojennych zdjęć burmistrza.</p>
      <p>"Burmistrz Weber został odnotowany w historii Rybnika, jako wyjątkowo dobry gospodarz. Był wizjonerem, którego zaangażowanie dla miasta stawiane jest za wzór dzisiejszym samorządowcom" - powiedział cytowany w informacji miasta jego prezydent Piotr Kuczera.</p>
      <p>"Taka symboliczna obecność w przestrzeni miasta ludzi, który tworzyli przeszłość Rybnika, jest niezwykle ważna dla nas, tworzących jego teraźniejszość" - ocenił prezydent.</p>
      <p>Za burmistrza Webera wybudowano w Rybniku obecny gmach urzędu miasta przy ul. Chrobrego, budynek Komunalnej Kasy Oszczędności, siedzibę PCK, Straż Pożarną, kilka szkół, liczne drogi, odnowiono płytę rynku, zmieniono oświetlenie uliczne z gazowego na elektryczne; sprowadzono też do miasta zakony werbistów i urszulanek.</p>
      <p>Oczkiem w głowie burmistrza był estetyczny wygląd miasta - zakładał istniejące do dziś skwery i zieleńce. Osobiście nadzorował wszystkie prace i inwestycje.</p>
      <figure>
        <img src="https://pliki.portalsamorzadowy.pl/i/15/08/81/150881.jpg"/>
        <figcaption>(fot. L. Tyl)</figcaption>
      </figure>
      <p>"Dzięki dużemu poparciu moralnemu tutejszego społeczeństwa, zdołałem w ciągu 17 lat mojego urzędowania, podnieść Rybnik z małego, zaniedbanego, 12-tysięcznego miasteczka, do rangi znanego w kraju z czystości i pięknych zieleńców 25-tysięcznego miasta" - pisał potem w swoim życiorysie Władysław Weber.</p>
      <p>Ważny dla rybniczan burmistrz urodził się w Opalenicy w Wielkopolsce w 1882 r. W 1907 r. zamieszkał z żoną Eufrozyną w Rybniku, gdzie urodziły się ich cztery córki. Burmistrzem został w 1922 r., gdy ówczesna rada miejska wybrała go na to stanowisko na 12-letnią kadencję. W 1934 r. ponownie powierzono mu je na dwanaście lat.</p>
      <p>Pracę Webera w mieście przerwała II wojna światowa, podczas której musiał opuścić miasto. Ponownie burmistrzem został po wojnie, w 1945 r. Stanowisko pełnił do czasu przejścia w stan spoczynku, w 1950 r. Zmarł w 1961 r. Spoczywa w rodzinnym grobowcu na rybnickim cmentarzu.</p>
      <p>Autorem pomnika Władysława Webera (podobnie jak pomnika związanych z miastem wybitnych muzyków i pedagogów Karola i Antoniego Szafranków oraz odsłoniętej niedawno płaskorzeźby rybnickiej poetki Janiny Podlodowskiej) jest toruńskie studio rzeźby Jagenmeer.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>