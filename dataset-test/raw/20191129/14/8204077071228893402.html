<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/novini-i-analizi/339/a/aleksandrina-giurova-vauchernata-programa-shte-vaji-i-za-pazara-beam-294108/"/>
    <meta property="og:site_name" content="Investor.bg"/>
    <meta property="article:published_time" content="2019-11-29T14:43:00+00:00"/>
    <meta property="og:title" content="Александрина Гюрова: Ваучерната програма ще важи и за пазара Beam"/>
    <meta property="og:description" content="За последните няколко години 16 компании са привлякли финансиране от 243 млн. лв. на фондовата борса, заяви експертът"/>
  </head>
  <body>
    <article>
      <h1>Александрина Гюрова: Ваучерната програма ще важи и за пазара Beam</h1>
      <h2>За последните няколко години 16 компании са привлякли финансиране от 243 млн. лв. на фондовата борса, заяви експертът</h2>
      <address><time datetime="2019-11-29T14:43:00+00:00">29 Nov 2019, 14:43</time> by <a rel="author">Мариян Йорданов</a></address>
      <p>„Предвижда се Агенцията за малки и средни предприятия (АМСП) да промени ваучерната система и тя да бъде валидна не само за кандидат-публични дружества, но и за компании, желаещи листване на пазара на растеж Beam“, каза Александрина Гюрова, експерт в Българска фондова борса АД по време на <b>Investor Finance Forum</b>. <br/><br/>Припомняме, че всяка компания може да получи 50 000 лв. по ваучерната схема за плащане на разходи по листване на фондовата борса, включително за инвестиционен посредник, такси и други.</p>
      <p>В „Българска фондова борса“ АД планираме през следващата година да има перо за маркетинг, което да включва компании подходящи за пазара на растеж Beam, уточни Гюрова.</p>
      <p>„Пазарът за растеж Beam е инкубатор за компании, който ги подготвя за публични дружества. Според критериите за малко и средно предприятие те са до 250 души персонал, до 50 млн. евро продажби, между 200 и 500 млн. евро пазарна капитализация и до 43 млн. евро активи. За листването си на пазара Beam тази компания трябва да има договор със съветник за срок от 2 години. За момента съветниците, одобрени от БФБ са три, като това може да бъдат инвестиционни посредници, юридически и бизнес съветници, счетоводни къщи, одиторски компании и оценители. Изискванията към компаниите на пазара Beam са годишен отчет до 30 април, шестмесечен до 30 август, годишна справка за дейността до 28 февруари, публикуване на важната информация за дейността. Липсва задължение за Директор за връзка с инвеститорите и за отправяне на търгово предложение при преминаване на определени прагове в капитала. Допускането до търговия е без проспект. Не се иска и проспект, ако емисията е за до 1 млн. евро, а до 20 млн. евро може с Европейски проспект за растеж.“, изброи Гюрова.</p>
      <p>Тя обобщи, че в последните години на борсата финансиране са получили 16 компании в размер на общо 243 млн. лв. Един от примерите е Алтерко АД, което през 2016 г. привлече 2,175 млн. лв. при оценка от 22 млн. лв. и печалба от 1,35 млн. лв. Сега компанията е със 75% по-висока борсова оценка, или 38 млн. лв., при печалба от 2,8 млн. лв., като с набраното финансиране е засилила новата си продуктова линия от IoT продукти MyKi и Shelly.</p>
      <p>
        <i>По статията работиха: <a href="https://www.investor.bg/novini-i-analizi/339/a/aleksandrina-giurova-vauchernata-programa-shte-vaji-i-za-pazara-beam-294108/znvygb:znevlnacl@tznvy.pbz">Мариян Йорданов</a>, редактор <a href="https://www.investor.bg/novini-i-analizi/339/a/aleksandrina-giurova-vauchernata-programa-shte-vaji-i-za-pazara-beam-294108/znvygb:crgre.arlxbi@tznvy.pbz">Петър Нейков</a></i>
      </p>
    </article>
  </body>
</html>