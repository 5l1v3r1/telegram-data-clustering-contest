<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550909.html/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B6%D8%B1%D8%A8%D9%87-%D8%A8%D9%87-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AA%D9%88%D8%B3%D8%B7-%D9%85%D8%B1%D8%AF%D9%85-%D8%B2%D8%AF%D9%87-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T14:23:00+00:00"/>
    <meta property="og:title" content="بزرگترین ضربه به آشوبگران توسط مردم زده شده است"/>
    <meta property="og:description" content="امام جمعه ساری گفت: بزرگترین ضربه به آشوبگران توسط مردم زده شده است، نیروهای نظام و انتظامی در صحنه حضور پیدا کرده و توطئه‌های آنها را خنثی کردند."/>
  </head>
  <body>
    <article>
      <h1>بزرگترین ضربه به آشوبگران توسط مردم زده شده است</h1>
      <h2>در خطبه‌های تجمیعی نمازجمعه مازندران مطرح شد</h2>
      <address>
        <time datetime="2019-11-29T14:23:00+00:00">29 Nov 2019, 14:23</time>
      </address>
      <p>امام جمعه ساری گفت: بزرگترین ضربه به آشوبگران توسط مردم زده شده است، نیروهای نظام و انتظامی در صحنه حضور پیدا کرده و توطئه‌های آنها را خنثی کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، آیت‌الله محمدباقر محمدی‌لائینی در خطبه‌های نماز جمعه ساری با اشاره به خدمات نیروی دریای کشور، اظهار کرد: خدمت زیادی توسط این نیروی انقلاب برای حفظ امنیت کشور کرده و در دفاع مقدس تلاش‌های زیادی برای دفاع از کشور داشتند.<br/><br/>وی با اشاره به تلاش‌های انجام شده توسط مدیران جهادی کشور، یادآور شد: یکی از اقدامات در نیروی دریایی جوان‌گرایی و توجه به جذب جوانان بوده است، ایجاد رشته‌های جدید و بسیاری از ادوات مورد نیاز در این نیرو توسط جوانان این نیرو ساخته شده است.<br/><br/>امام جمعه ساری با اعلام اینکه باید به جوانان بها داد، گفت: با بها دادن به جوانان در صنایع خودرو با توجه به پیشینه‌ای که در ساخت ادوات نظامی داریم تحول اساسی ایجاد می‌شود.<br/><br/>این مسئول در ادامه با اشاره به در پیش بودن انتخابات مجلس شورای اسلامی، یادآور شد: مردم برای انتخاب اصلح صحبت‌های داوطلبان نمایندگی را به خوبی بشنوند تا فرد اصلح را برای قانون‌گذاری به مجلس بفرستیم.<br/><br/>محمدی لائینی در ادامه برخی از بندهای گام دوم انقلاب را قرائت کرد و گفت: دشمنان اسلام برای جلوگیری از اهداف انقلاب اسلامی تلاش می‌کردند که اهداف انقلاب اسلامی را منحرف کنند.<br/><br/>وی جدائی دین از سیاست، نگاه به غرب، پیوستن به معاهدهای جهانی که زنجیر اسارت و تحریم را به دست خودمان می‌بندیم، عدم حمایت از کشورهای مسلمان دربند، جلوگیری از دست‌یابی به دانش‌های فاخر و اثر بخش از جمله مباحثی است که غرب تلاش می‌کند مردم را وسوسه کند، اگر این وسوسه‌های عملی می‌شد و ملت قبول می‌کرد، کرامت ملت از بین می‌رفته است.<br/><br/>نماینده ولی فقیه در مازندران ادامه داد: دشمنان از آغاز انقلاب تا امروز تلاش‌های زیادی برای ایجاد وسوسه و پذیرش اهداف خودشان در کشور انجام دادند، تحریم‌های شکننده از جمله برنامه‌ریزی دشمن برای عملیاتی کردن وسوسه‌های دشمنان در کشور است.<br/><br/>وی با اعلام اینکه تحریم و آشوب‌های خیابانی از جمله شگردهای بنی‌امیه است، افزود: تحریم مسلمانان ریشه‌ای تاریخی داشته و از صدر اسلام تاکنون هم بوده است، مردم ایران فتنه‌های زیادی را در سال‌های اخیر پشت‌سر گذاشته است.<br/><br/>امام جمعه ساری ادامه داد: مردم با کرامت خودشان در برابر این وسوسه‌ها ایستادگی کرده است، مقام معظم رهبری در صحبت‌های خویش درباره حوادث و وقایع اخیر صحبت کردند.<br/><br/>محمدی‌لائینی خاطرنشان کرد: دشمن بنزین را بهانه‌ای برای ایجاد ناامنی در کشور در برنامه‌ کاری خویش قرار داده است، مردم استان مازندران با بصیرت و هوشیاری حساب خودشان را از اغتشاشگران جدا کردند، رسانه‌ها باید نقدهای مردمی را منتقل کنند، اما اجازه سوء استفاده به آشوب گران نمی‌دهند و صف مردم از آنها جدا است، بزرگترین ضربه به آشوبگران توسط مردم زده شده است، نیروهای نظام و انتظامی در صحنه حضور پیدا کرده و توطئه‌های آنها را خنثی کردند.<br/><br/>وی با اعلام اینکه تقدیر رهبر معظم انقلاب به معنی نادیده گرفتن مشکلات مردم توسط مسؤولان اجرای کشور نیست، افزود: مسؤولان نظارت بر بازار حساسیت‌ها را جدی بگیرند.<br/><br/>نماینده ولی فقیه در مازندران با اعلام اینکه مردم به عشق رهبر معظم انقلاب به صحنه آمدند، گفت: ملت حمایت از رهبر و شهدا را برای همیشه در سرلوحه کاری خویش دارد.<br/> </p>
      <p>قیمت کالا نباید افزایش یابد<br/><br/>امام جمعه بابل گفت: با قطع شدن اینترنت، داد رئیس جمهور آمریکا و فرانسه درآمد، چون از طریق همین شبکه‌های مجازی بود که توانستند در ایران و عراق و... فتنه آفرینی کنند و باید دست دشمن بر تسلط فضای خبری کشور قطع شود.</p>
      <p>حجت‌الاسلام حسن روحانی در خطبه‌های نماز جمعه این هفته بابل اظهار کرد: امام خمینی(ره) فرمودند نمایندگان ما باید مانند مدرس باشند زیرا ایشان معیار، محور و الگو بودند باید همانند مرحوم مدرس اهمیت مجلس رادرک کنند، در روزی که قدم‌های پوتین رضاخان همه را می‌لرزاند، هر چه کرد تا او را به زانو دربیاورد نتوانستد و سرانجام به او زهر دادند.<br/><br/>وی تصریح کرد: بعضی از نمایندگان در طول این چند سال بخاطر وابستگی به برخی جریان‌ها، رای دادند، باید مراقب باشیم نماینده‌ای را به مجلس شورای اسلامی بفرستیم که در ردیف شهید مدرس و پیرو مقام معظم رهبری باشند.<br/><br/>امام جمعه بابل خاطرنشان کرد: خداوند سرنوشت قومی را تغییر نمی‌دهد مگر اینکه خودشان آن را تغییر دهند، تقاضا دارم صبورانه در این مدت بعد ثبت نام به بررسی نامزدها بپردازید و برخی وعده‌های کاذب را بشناسید، باید وعده‌ها را ارزیابی کنید، جوری نباشد که فردی رای بیاورد و تا سه ماه مانده به انتخابات خبری از او نباشد.<br/><br/>این مسؤول با اشاره به فتنه اخیر یادآور شد: عبرتی که از فتنه اخیر باید بگیریم این است که جنگ نسل چهارم از طریق فضای مجازی است، دشمن بدون اینکه افراد را بشناسد از این طریق سرباز گیری کرده و به تخریب بانک‌ها می‌پردازند.<br/><br/>وی ادامه داد: چقدر رهبر معظم انقلاب بر شبکه ملی اطلاعات تاکید نمودند دشمن از طریق اطلاعاتی که به سرورهای آنها می‌رود بر این امور آشنایی پیدا می‌کند، جای تعجب است که با قطع شدن اینترنت داد رئیس جمهور آمریکا و فرانسه در آمد، چرا؟ چون از طریق همین شبکه‌های مجازی بود که توانستند در ایران و عراق و... فتنه آفرینی کنند، دست دشمن باید بر تسلط فضای خبری کشور قطع شود.<br/><br/>امام جمعه بابل با اشاره به اینکه برخی اظهار نظرها بعد از گران شدن بنزین نمک بر زخم مردم است، افزود: رئیس جمهور می‌گوید من صبح جمعه خبردار شدم که بنزین گران شد، چطور شما خبر نداشتید؟ چرا نخواستید ابعاد این قضیه را بررسی کنید و نتیجه نابسامانی امور همین واگذاری‌ها است،شما به عنوان رئیس جمهور باید پاسخگوی مردم باشید، شما به چه کسی می‌خندید؟ نباید بگذاریم با سواستفاده برخی افراد قیمت‌ها بالا برود.<br/><br/>روحانی گفت: جالب است که رئیس جمهور خبری نداشت اما دشمن اطلاع داشت و سلاح سنگین در جاده عسلویه کارگذاری کردند و برنامه آشوب را مدون کرده بودند، نباید با افکار عمومی اینگونه عمل کنیم.<br/><br/>برنامه‌ریزی برای برون‌رفت از مشکلات اقتصادی کشور<br/><br/>امام جمعه زیراب سوادکوه نیز با اشاره به سخن آیت‌الله مدرس مبنی بر اینکه سیاست ما عین دیانت ما و دیانت ما عین سیاست ما است، این سیاست را سیاست نبوی برشمرد و بر لزوم شناخت سیاست نبوی بواسطه شناخت شخصیت پیامبر تأکید کرد و افزود: سیاست پیامبر در مقابل سیاست طاغوت و مستکبران که سراسر حقه‌بازی است، قرار دارد و در آستانه انتخابات باید حواسمان جمع باشد تا در مسیری حرکت کنیم که پیامبر و ائمه ترسیم کرده‌اند.<br/><br/>حجت‌الاسلام محمدزمان رضایی با بیان اینکه هدف، وسیله را توجیه نمی‌کند، با توجه به شخصیت پیامبر (ص)، بیان حق و هدف مقدس را با وسیله نامقدس و حرام درست ندانست و از جمله مصادیق این امر، گفت: برخی برای جذب جوانان به دین و دوری آنها از فساد به سمت جذاب کردن مداحی هستند که به سمت رقص می‌رود و یا برای گریه برای امام حسین علیه‌السلام به سمت روضه دروغ می‌روند که این امور درست نیست.<br/><br/>این مسؤول با اشاره به سخن شهید باقری مبنی بر اینکه شعار مرگ بر امریکا تبعاتی دارد به دشمنی 40 ساله امریکا با انقلاب اشاره کرد و در رابطه با مصداق تاریخی آن، گفت: برخی به علی بن ابیطالب گفتند که برای نفع حکومتش با معاویه سازش کند و علی علیه‌السلام در پاسخ به آنها گفت که شاید با این کار حکومتم قوی شود اما اگر به آخرت معتقد باشم می‌دانم که این کار در آخرت سرافکنده‌ام خواهد کرد و من به‌هیچ عنوان پیروزی را از راه گناه بدست بیاید نمی‌خواهم و این پیروزی برای من ارزشی ندارد.<br/><br/>رضایی با بیان اینکه طبق سیاست نبوی، کسی که با گناه پیروز شود، مغلوب است با اشاره به انتخابات پیش‌رو گفت: باید احساس مسئولیت کرد و به میدان آمد اما نباید به هر وسیله‌ای موفق شد و هدف خدمت در نظام جمهوری اسلامی مقدس است اما وسیله رسیدن به آن نیز باید مقدس باشد و کسی که با پول رأی بخرد، این سراسر حرام و خلاف دین و روش ائمه است.<br/><br/>وی با اشاره به ولادت پیامبر اسلام و اعلام هفته وحدت توسط امام راحل بر اهمیت وحدت میان مسلمانان برای از میان بردن نیّت شوم دشمنان تأکید کرد و اظهار کرد: وحدت به معنای کوتاه آمدن از مواضع‌مان نیست، بلکه به این معنا است که کسی حق ندارد به کسی توهین کند و بزرگ‌ترین حربه دشمن تضعیف وحدت بین شیعه و سنی است و ما که طرفداران ولایت هستیم باید حرف حق را بزنیم اما توهین نکرده و با استدلال حرف خود را بزنیم.<br/><br/>امام جمعه زیراب سوادکوه با اشاره به اعلام دولت و رئیس‌جمهور در گام چهارم کاهش تعهدات برجامی با فعال‌سازی سایت فردو، افزود: سایت فردو با اذعان کارشناسان داخلی و خارجی یکی از بهترین مراکز هسته‌ای ایران است و طبق اصل 44 برجامی مقرر بود که ایران تا 15 سال حق تزریق گاز به آن را نداشته باشد اما با توجه به بدعهدی امریکا و اروپایی‌ها، بعد از 5 سال، علی‌رغم ابراز نگرانی اروپایی‌ها شاهد تزریق گاز به این سایت هستیم و با توجه به این امر بدانیم مقاومت موجب پیروزی ایران است و غیرمقاومت راه دیگری نداریم.<br/><br/>این مسئول با اشاره به تأکید مقام معظم رهبری مبنی بر برنامه‌ریزی بر اساس توانمندی داخلی برای برون‌رفت از مشکلات اقتصادی کشور، گفت: ارتباط باید باشد اما آنچه اهمیت دارد این است که برنامه‌ریزی  باید بر اساس ظرفیت داخل و تکیه بر توانمندی داخلی خود ایران باشد و نباید بیش از این معطل امریکا و اروپایی‌ها باشیم.<br/><br/>رضایی با بیان اینکه نقطه قوت عراق محور مقاومت، وحدت ایران و عراق و حکومت مردمی است، با اشاره به فتنه اخیر در عراق و اذعان بر مطالبات بحق مردمی، گفت: دشمن برای از میان بردن این نقاط قوت تمرکز کرده است و با قتل برنامه‌ریزی شده مردم سعی دارد تا احساسات مردم را جریحه‌دار کند و این حکومت را سرنگون کرده و حکومت دست‌نشانده بر سرکار بیاورد.<br/><br/><br/>انتهای پیام/</p>
    </article>
  </body>
</html>