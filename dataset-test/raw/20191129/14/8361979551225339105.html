<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/sluga-narodu-i-skandali-shcho-zelenskomu-robiti-z-deputatami-novini-ukrajini-50056036.html"/>
    <meta property="og:site_name" content="НВ"/>
    <meta property="article:published_time" content="2019-12-02T06:11:00+00:00"/>
    <meta property="og:title" content="Криза Слуги народу. Що вирішить Зеленський?"/>
    <meta property="og:description" content="Не хочу прогнозувати, та зовсім не виключаю перспективу перевиборів як один із прийомів зберегти владу та вплив президента"/>
  </head>
  <body>
    <article>
      <h1>Криза Слуги народу. Що вирішить Зеленський?</h1>
      <h2>Не хочу прогнозувати, та зовсім не виключаю перспективу перевиборів як один із прийомів зберегти владу та вплив президента</h2>
      <address><time datetime="2019-12-02T06:11:00+00:00">02 Dec 2019, 06:11</time> by <a rel="author">Олег Рибачук</a></address>
      <p>У «Слузі народу» від початку закладена системна міна. Так як усі ми розуміємо, що це партія неповноцінна: її просто немає, так як немає ідеології. Вибори пройшли за старим законом, а це означає, що як мінімум половина фракції, тобто мажоритарники — взагалі нічим не об'єднана. Конструкція нежиттєздатна, і триматиметься доти, доки в Зеленського буде більш-менш високий рейтинг.</p>
      <p>Для зовнішніх впливів ґрунт дуже благонадійний — і вони обов’язково ще себе покажуть, бо існують як різні незадоволені олігархічні групи, так і незадоволені конкуренти. Думаю, що проблему відсутності того, що об'єднує, розуміє і команда. Ось <a href="https://nv.ua/ukraine/politics/novaya-rada-2019-kak-budet-rabotat-frakciya-slugi-naroda-novosti-ukrainy-50036283.html">вони зробили ці 15 груп</a>, поставили там наступників, намагаючись усе якось зшити. Та брак спільного і цілей все одно існує. Бо ціллю не було потрапити у владу — ну потрапили, драйв, відверто перло спочатку від цих значків народних депутатів. Але цей період пройшов.</p>
      <p>Через купу мемів і жартів <a href="https://nv.ua/ukr/ukraine/politics/nova-shkola-deputata-dlya-nardepiv-vid-slugi-narodu-data-truskavcya-2-novini-ukrajini-50055210.html">анонс про нову школу в Трускавці</a> теж складно назвати чимось об'єднавчим. Хоча передбачити те, що там казатимуть, легко. Бо вони, мовляв, <a href="https://nv.ua/ukraine/politics/video-zelenskiy-ob-isklyuchenii-nardepov-iz-slugi-naroda-novosti-ukrainy-50055597.html">усе бачать, визнають, очищаються</a>, і є багато людей непідготовлених — та ми швидко вчимось, бо спроможні та хочемо. Цікаво, та наші люди зрозуміли: виявляється, політик — це професія. І що треба мати професійні навики, а коли приходять люди, які нічого цього не мають, то це погано.</p>
      <aside>Наші люди зрозуміли: виявляється, політик — це професія</aside>
      <p>Тим не менш, криза настала пізніше, ніж прогнозували. Говорили, що конструкція посиплеться, щойно з’явиться уряд та перші кроки. Та депутати все ж тримаються, і треба їм у цьому віддати належне. У хід досить уміло йдуть різні методи. Щоби її не збили, влада як той літак — викидає сигнальні ракети. Наприклад, <a href="https://nv.ua/ukr/ukraine/politics/zelenskiy-pro-korabli-normandskiy-format-i-mikolu-kulebu-videozvernennya-prezidenta-novini-ukrajini-50055589.html">Зеленський видає своє відеозвернення</a>, де підкреслює позитивне: ось ми вернули кораблі, ось ми повернули заручників, як і обіцяли, ось ми дотиснули і буде зустріч в нормандському форматі, й ще дуже багато буде попереду. Влада дає суспільству те, що їм подобається, пильно стежачи за популярними настроями. Назрівають дуже небезпечні речі - народовладдя, референдуми. Але вони подають це як «ми це зробимо». Усе розраховано: такі речі майстерно викидають у критичні моменти. Для мене цей факт очевидний.</p>
      <p>Дуже важко здивувати українців <a href="https://nv.ua/ukraine/politics/gromkie-skandaly-partii-sluga-naroda-infografika-novosti-ukrainy-50054864.html">скандалами.</a> Останні ефективні лише тоді, коли все спокійно, і тут тобі на — в благородному товаристві трапився скандал. А у нас це і взагалі форма політики, чи спосіб відволікти від політики, тим паче коли у скандалах зацікавлені дуже різні гравці. Суспільству пропонують цю жуйку, аби серйозних питань не задавали. Бо критикуватиме хто? Ляшко, Тимошенко чи Порошенко зі своїм ЄС-ом? Їх тут же дожене відповідь: подивіться на себе. Тому скандали триватимуть доти, доки їх ціна не стане надто висока для політичної партії. А у нас поки немає політичної відповідальності - вона з’являється разом із відповідальними партіями.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/344/original/417eb6dc1646121a147cff707a55063b.png&amp;stamp=1&amp;q=85&amp;w=115"/>
      </figure>
      <p>Андрій Смирнов<br/>Богдан потрапив у секс-скандал</p>
      <p>Тож партії немає - не рахував точну кількість, але велика частина депутатів навіть не є її членами. А ті, хто подав заявку чи вступив, на кшталт Дубинського — дуже дивні члени, що партійну політику розуміють по-своєму. Дубинський з Бужанським — це партія в партії. Як тільки рейтинг Зеленського почне падати, почнуть відбуватись цікаві речі: як і колись, доведеться добирати голоси. Ось тоді підуть консультації, комусь дадуть посади, якісь фракції об'єднаються. У нас уже зараз голоси часом добираються, хоча слуги скрізь говорять, що подивіться — ми монолітні, й по всіх критичних питаннях голосуємо майже одностайно. У них досить великий запас: вони мають 254 голоси, а для рішення треба 226. Зараз уже говорять про те, що <a href="https://nv.ua/ukraine/politics/slugu-naroda-pokinut-11-deputatov-podrobnosti-novosti-ukrainy-50055671.html">з фракції вийдуть 11</a>. Та я не впевнений: це будуть не виходи, а торги. Всі домовлятимуться, і тут в роботу включиться Офіс президента. Там, щоправда, вже також зріє опозиція проти Богдана — і це лише питання часу, коли його треба буде відправляти у відставку. Весь цей ланцюжок Коломойський-Портнов-Богдан <a href="https://nv.ua/biz/economics/missiya-mvf-uehala-iz-kieva-bez-rezultatov-novosti-ukrainy-50055399.html">стає надзвичайно токсичним для Зеленського</a> — і коли цю гілку обрізати, то певні депутати, пов’язані з цими людьми, можуть оформитись в якусь окрему групу. Це на горизонті - час залежить тільки від рівня підтримки Зеленського.</p>
      <p>Сам він уже починає тему, що <a href="https://nv.ua/ukr/ukraine/politics/zelenskiy-gotoviy-rozpustiti-slugu-narodu-novini-ukrajini-50047254.html">пора набирати новий парламент</a> — ось уже як кілька разів кинув ці слова. Та насправді реальна перспектива дочасних виборів як той імпічмент Трампу: щойно він тільки прийшов до влади, як про це почали говорити, а насправді імпічмент трапився тільки під кінець. Не хочу прогнозувати, та зовсім не виключаю перспективу перевиборів як один із прийомів зберегти владу та вплив Зеленського. Команда може суттєво змінитись — Разумков у інтерв'ю і зовсім не хоче про це говорити, та і Гончаруку це непотрібно. Та якщо будуть такі настрої, то перевибори можна підвести під різні речі. Наприклад, змінюється Конституція, а відтак кількість депутатів, приймається новий виборчий закон — і все, систему влади треба перезавантажити наново. Нові правила гри, мовляв. Ну а українці завжди радо переколотять парламент — це наша національна гра.</p>
      <p>
        <b>
          <i>Приєднуйтесь до нашого телеграм-каналу</i>
        </b>
        <b>
          <i> </i>
        </b>
        <a href="https://t.me/nv_opinion">
          <b>
            <i>Мнения НВ</i>
          </b>
        </a>
      </p>
    </article>
  </body>
</html>