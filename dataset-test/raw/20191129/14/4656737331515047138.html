<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/bioplastica-scaglie-pelle-pesce.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-29T14:47:13+00:00"/>
    <meta property="og:title" content="Bioplastica dalle scaglie e dalla pelle del pesce: premiata l’invenzione di una giovane designer inglese che valorizza gli scarti"/>
    <meta property="og:description" content="Una giovane designer inglese di nome Lucy Hughes, laureata dell’Università del Sussex, si è aggiudic"/>
  </head>
  <body>
    <article>
      <h1>Bioplastica dalle scaglie e dalla pelle del pesce: premiata l’invenzione di una giovane designer inglese che valorizza gli scarti</h1>
      <address><time datetime="2019-11-29T14:47:13+00:00">29 Nov 2019, 14:47</time> by <a rel="author" href="https://ilfattoalimentare.it/author/agnese-codignola" target="_blank">Agnese Codignola</a></address>
      <figure>
        <img src="https://ilfattoalimentare.it/wp-content/uploads/2019/11/marinatex-busta.jpg"/>
      </figure>
      <p><b>Una giovane designer</b> inglese di nome Lucy Hughes, laureata dell’Università del Sussex, si è aggiudicata il James Dyson Award, sbaragliando oltre mille concorrenti di 28 paesi e vincendo le 30 mila sterline in palio. Il merito è della sua bioplastica, ottenuta dalle scaglie di pesce, materiale finora non utilizzato nelle plastiche ecocompatibili, ma che sta mostrando caratteristiche potenzialmente assai utili.</p>
      <p><b>Come racconta</b> lo <i><a href="https://www.smithsonianmag.com/innovation/bioplastic-made-from-fish-scales-just-won-james-dyson-award-180973550/?utm_source=smithsoniantopic&amp;utm_medium=email&amp;utm_campaign=20191117-Weekender&amp;spMailingID=41126067&amp;spUserID=NjY4MTQ5Mzc5MDg4S0&amp;spJobID=1641387321&amp;spReportId=MTY0MTM4NzMyMQS2">Smithsonian Magazine</a>,</i> da tempo interessata ai materiali di scarto, e sconcertata dalle statistiche che rivelano come il 40% degli imballaggi di plastica sia utilizzato una sola volta, e che nel 2050 nel mare ci saranno più plastiche che pesci, Hughes è andata a visitare un impianto di lavorazione del pesce nella costa meridionale, e da lì era tornata con l’idea di utilizzare le scaglie e la pelle per ricavarne una nuova bioplastica. Hughes ha così iniziato a testare molte risorse marine locali, dalle alghe al chitosano (un derivato della principale proteina del guscio dei crostacei, la chitina) da usare come agente legante per tenere insieme pelle e scaglie, e, dopo oltre 100 esperimenti, ha messo a punto la sua <a href="https://www.jamesdysonaward.org/2019/project/marinatex/">MarinaTex</a>.</p>
      <figure>
        <iframe src="https://www.youtube.com/embed/AHKaChoCDW8" width="640" height="360" data-service="Youtube" scrolling="no"/>
      </figure>
      <p><b>Hughes</b> ha ottenuto una plastica traslucida, forte e flessibile, che può essere utilizzata per il packaging alimentare (questa la destinazione principale immaginata nella prima fase) ma anche per molti altri scopi, che si degrada in sei settimane e che, a differenza di altri prodotti simili, non richiede alte temperature per la sintesi né catalizzatori o adiuvanti chimici per la disgregazione. Da un merluzzo si ottengono fino a 1.400 buste di MarinaTex, e ora Hughes spera che arrivino fondi pubblici e privati per ottimizzare la produzione e iniziare a dare vita a una vera e propria filiera, che dagli impianti di lavorazione del pesce porti la sua plastica fino al supermercato.</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/coca-cola-plastica-lattine.html"/>
        <a href="https://ilfattoalimentare.it/plastic-tax-intervista-calzolari-granarolo.html"/>
        <a href="https://ilfattoalimentare.it/pellicola-chitosano-crostacei-insetti.html"/>
      </related>
    </article>
  </body>
</html>