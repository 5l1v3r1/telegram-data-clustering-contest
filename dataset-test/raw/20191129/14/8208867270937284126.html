<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/29/news/fiat_500_sbarca_nel_car_sharing_dei_paesi_baltici-242221917/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T14:34:00+00:00"/>
    <meta property="og:title" content="Fiat 500 sbarca nel car sharing dei Paesi Baltici"/>
    <meta property="og:description" content="Grazie alla partnership tra Fca e CityBee sarà disponibile una flotta di oltre quattrocento esemplari dell’iconica citycar"/>
  </head>
  <body>
    <article>
      <h1>Fiat 500 sbarca nel car sharing dei Paesi Baltici</h1>
      <h2>Grazie alla partnership tra Fca e CityBee sarà disponibile una flotta di oltre quattrocento esemplari dell’iconica citycar</h2>
      <address>
        <time datetime="2019-11-29T14:34:00+00:00">29 Nov 2019, 14:34</time>
      </address>
      <p>Un modello passepartout come la compatta Fiat 500 non conosce confini. Così ora l’iconica citycar può essere noleggiata anche dagli utenti della compagnia di car sharing CityBee nei Paesi Baltici.<br/> <br/>Il forte apprezzamento per questo modello, evoluzione moderna della storica 500 frutto dell’estro di Dante Giacosa che mise in moto la voglia di viaggiare degli italiani, vedrà arrivare sulle strade lituane ed estoni una flotta di oltre quattrocento esemplari.<br/> <br/>Oltre al look sorprendente, la Fiat 500 si distingue anche per la sua dinamica di guida e le dimensioni compatte, caratteristiche che l’hanno presto trasformata nella citycar più popolare nel Vecchio Continente.<br/> <br/>La prima Fiat 500 arrivò sul mercato nel 1957, e ha da sempre rivoluzionato il concetto di mobilità. Complessivamente, dalla sua nascita, è stata venduta in più di sei milioni di unità, in oltre 100 Paesi e con un record di più di due milioni di unità vendute dal 2007 ad oggi, confermandosi icona di stile, design e simbolo del “made in Italy” a livello globale.<br/> <br/>CityBee, società nell’orbita del Modus group (gruppo internazionale attivo nei settori delle energie rinnovabili, servizi di mobilità e automotive), è stata creata in Lituania nel 2012,e  dopo sette anni occupa una posizione di leadership nella fornitura di servizi di car sharing nei paesi dell’Europa centrale e orientale.<br/> <br/>CityBee è attiva in sedici città di quattro paesi (Lituania, Lettonia, Estonia e Polonia) e vanta una flotta di oltre 5.500 veicoli (automobili, furgoni, scooter elettrici e biciclette) e quasi 550.000 clienti.<br/> <br/>Fiat Chrysler Automobiles  fornirà oltre quattrocento esemplari di Fiat 500 per avviare la partnership con la piattaforma di CityBee che si propone di semplificare la vita di tutti i giorni offrendo soluzioni per una mobilità urbana innovativa. (m.r.)</p>
    </article>
  </body>
</html>