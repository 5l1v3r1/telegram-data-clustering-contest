<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/nemecko-bude-mit-pristi-rok-rekordni-rozpocet-opet-bez-deficitu-1364676"/>
    <meta property="og:site_name" content="E15.cz"/>
    <meta property="article:published_time" content="2019-11-29T14:54:00+00:00"/>
    <meta property="og:title" content="Německo bude mít příští rok rekordní rozpočet, opět bez deficitu"/>
    <meta property="og:description" content="Německo bude mít příští rok rekordní státní rozpočet. Příjmy i výdaje mají dosáhnout 362 miliard eur (9,2 bilionu korun), což je o 5,6 miliardy eur více než letos. Rozpočet bez deficitu, který schválil německý parlament, bude mít už posedmé v řadě. Koaliční vláda konzervativní unie CDU/CSU a sociální demokracie (SPD) vedená kancléřkou Angelou Merkelovou počítá s tím, že vyrovnaný státní rozpočet bude i v letech 2021 až 2023."/>
  </head>
  <body>
    <article>
      <h1>Německo bude mít příští rok rekordní rozpočet, opět bez deficitu</h1>
      <address><time datetime="2019-11-29T14:54:00+00:00">29 Nov 2019, 14:54</time> by <a rel="author">ČTK</a></address>
      <p>
        <b>Německo bude mít příští rok rekordní státní rozpočet. Příjmy i výdaje mají dosáhnout 362 miliard eur (9,2 bilionu korun), což je o 5,6 miliardy eur více než letos. Rozpočet bez deficitu, který schválil německý parlament, bude mít už posedmé v řadě. Koaliční vláda konzervativní unie CDU/CSU a sociální demokracie (SPD) vedená kancléřkou Angelou Merkelovou počítá s tím, že vyrovnaný státní rozpočet bude i v letech 2021 až 2023.</b>
      </p>
      <p>„Je to třetí rozpočet této vlády a stejně jako ty dva předtím je to solidní rozpočet, který nedělá žádné nové dluhy,“ zdůraznil už dříve ministr financí Olaf Scholz (SPD).</p>
      <p>Rozpočet z dílny jeho ministerstva počítá třeba s tím, že na investice půjde v příštím roce rekordních 42,9 miliardy eur (1,1 bilionu korun). Směřovat budou zejména do rozvoje dopravní a digitální infrastruktury, školství nebo boje proti klimatickým změnám. Na ty má jít v příštím roce sedm miliard eur.</p>
      <p>Nejvyšší jednotlivý rozpočet má tradičně ministerstvo práce a sociálních věcí s více než 150 miliardami eur. Následuje ministerstvo obrany se 45,1 miliardy eur, což je sice nárůst o 1,9 miliardy, zároveň to ale ani zdaleka neodpovídá očekáváním Spojených států a některých dalších spojenců v rámci Severoatlantické aliance, podle nichž by se Berlín měl výrazně rychleji přiblížit výdajům na obranu dohodnutým na dvě procenta hrubého domácího produktu (HDP). Příští rok dosáhnou 1,42 procenta HDP.</p>
      <related>
        <a href="https://www.e15.cz/zahranicni/nezamestnanost-v-eurozone-je-nejnizsi-za-jedenact-let-zebricek-vede-nemecko-1364664"/>
      </related>
      <p>Německo má vyrovnané či přebytkové rozpočty od roku 2014, kdy se toho podařilo dosáhnout poprvé od roku 1969. Za exministra financí Wolfganga Schäubleho (CDU) se státní rozpočty s takzvanou černou nulou staly ve spolkové republice v podstatě normou, jejíž prosazování teď pokračuje i za ministra Scholze.</p>
      <p>Rozpočty bez schodku byly v Německu v uplynulých letech možné mimo jiné díky velmi dobré situaci na pracovním trhu a díky rekordním daňovým příjmům. V květnu ale německá vláda oznámila, že bude mít kvůli zpomalování tempa hospodářského růstu do roku 2023 k dispozici o 74,1 miliardy eur (1,9 bilionu korun) daňových příjmů méně, než ještě na podzim loňského roku očekávala. Udržení rozpočtové černé nuly tak může být stále složitější.</p>
      <related>
        <a href="https://www.e15.cz/byznys/prumysl-a-energetika/bmw-postavi-v-cine-tovarnu-na-elektromobily-chce-vyrabet-az-160-tisic-vozu-rocne-1364661"/>
      </related>
      <related>
        <a href="https://www.e15.cz/finexpert/nakupujeme/prumerna-sleva-behem-black-friday-bude-35-procent-1364668"/>
      </related>
      <related>
        <h4>Související články</h4>
        <a href="https://www.e15.cz/nazory/komentar-petra-fischera-kanclercina-sazka-na-zazrak-1361172"/>
        <a href="https://www.e15.cz/zahranicni/nove-prognozy-znovu-zhorsily-odhad-rustu-nemecke-ekonomiky-1362897"/>
        <a href="https://www.e15.cz/byznys/ranni-prehled-podle-bloombergu-ohrozeni-nemecke-vlady-johnson-na-koni-a-podvody-v-morgan-stanley-1364656"/>
        <a href="https://www.e15.cz/domaci/ceska-ekonomika-ve-ctvrtleti-zpomalila-prumysl-zacina-zaostavat-1364659"/>
        <a href="https://www.e15.cz/zahranicni/davos-2019-hodne-vzletnych-slov-a-minimum-odpovedi-1355687"/>
      </related>
    </article>
  </body>
</html>