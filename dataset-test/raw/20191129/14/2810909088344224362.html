<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360181"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-29T14:47:00+00:00"/>
    <meta property="og:title" content="За помоћ пријевремено рођеној дјеци око 50.000 КМ"/>
    <meta property="og:description" content="Предсједник Владе Републике Српске Радован Вишковић рекао је да је са представницима Удружења родитеља пријевремено рођене дјеце у Српској &quot;Мрвице&quot; договорио да из средстава премијера буду намирена недостајућа средства за набавку опреме за специјалистичке офталмолошке прегледе за пријевремено рођену дјецу у Републици."/>
  </head>
  <body>
    <article>
      <h1>За помоћ пријевремено рођеној дјеци око 50.000 КМ</h1>
      <address>
        <time datetime="2019-11-29T14:47:00+00:00">29 Nov 2019, 14:47</time>
      </address>
      <p>
        <i>Предсједник Владе Републике Српске Радован Вишковић рекао је да је са представницима Удружења родитеља пријевремено рођене дјеце у Српској "Мрвице" договорио да из средстава премијера буду намирена недостајућа средства за набавку опреме за специјалистичке офталмолошке прегледе за пријевремено рођену дјецу у Републици.</i>
      </p>
      <p>- То је неких 50.000 КМ и желимо да се ти апарати и опрема што прије нађу у нашем Универзитетском клиничком центру да бисмо помогли свим пријевремено рођеним бебама, али и другим грађанима - рекао је Вишковић новинарима у Бањалуци.</p>
      <p>Он је навео да ће овим апаратима, односно терапијским третманима, бити спријечено оштећење или потпуни губитак вида код пријевремено рођене дјеце.</p>
      <p>- Родитељи пријевремено рођене дјеце до сада су по овом питању тражили помоћ у Србији, али са новим апаратима имаће и ту врсту терапије код нас. Настојаћемо да ову опрему имамо и у другим центрима у Српској - рекао је Вишковић након састанка са представницима Удружења "Мрвице".</p>
      <p>Данка Мирјанић из Удружења "Мрвице" захвалила је премијеру за новчану подршку и изразила наду да ће већ почетком наредне године УКЦ имати опрему за специјалистичке офталмолошке прегледе за пријевремено рођену дјецу.</p>
      <p>- Ријеч је о ласеру офтамоскопу, који може да дјелује и на глаукоме и туморе - рекла је Мирјанићева и за новчану помоћ захвалила и предсједнику Српске Жељки Цвијановић.</p>
      <p>Удружење "Мрвице" прикупља новац за куповину ласера и потребну опрему за специјалистичке офталмолошке прегледе, која ће терапијским третманима спријечити оштећење или потпуни губитак вида код пријевремено рођене дјеце, за шта је потребно око 92.000 КМ.</p>
      <p>Поводом тога у Бањалуци је недавно одржано хуманитарно вече.</p>
      <p>У Српској је, у односу на укупан број порода, 12 одсто дјеце рођено пријевремено.</p>
    </article>
  </body>
</html>