<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175987/do-klimatickeho-strajku-sa-zapojili-aj-vedci-z-arktidy-a-antarktidy"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T14:39:59+00:00"/>
    <meta property="og:title" content="Do klimatického štrajku sa zapojili aj vedci z Arktídy a Antarktídy"/>
    <meta property="og:description" content="K piatkovým protestom sa pripojili aj špecialisti na klímu pôsobiaci v Arktíde a Antarktíde. Ide o vedcov z nemeckej výskumnej lode Polarstern, ktorá pôsobí v Arktíde, a z výskumnej stanice Neumayer v Antarktíde."/>
  </head>
  <body>
    <article>
      <h1>Do klimatického štrajku sa zapojili aj vedci z Arktídy a Antarktídy</h1>
      <h2>K piatkovým protestom sa pripojili aj špecialisti na klímu pôsobiaci v Arktíde a Antarktíde. Ide o vedcov z nemeckej výskumnej lode Polarstern, ktorá pôsobí v Arktíde, a z výskumnej stanice Neumayer v Antarktíde.</h2>
      <address><time datetime="2019-11-29T14:39:59+00:00">29 Nov 2019, 14:39</time> by <a rel="author">TASR</a></address>
      <p>Berlín 29. novembra (TASR) - Viac ako 2400 miest v 157 krajinách sveta sa v piatok zapojilo do demonštrácií organizovaných hnutím Piatky pre budúcnosť, informovala agentúra AFP.</p>
      <p>K piatkovým protestom sa pripojili aj špecialisti na klímu pôsobiaci v Arktíde a Antarktíde. Ide o vedcov z nemeckej výskumnej lode Polarstern, ktorá pôsobí v Arktíde, a z výskumnej stanice Neumayer v Antarktíde.</p>
      <p>AFP dodala, že jednou z tém prejavov na zhromaždeniach v európskych mestách bolo aj vyhlásenie stavu klimatickej núdze v Európe, ktoré vo štvrtok veľkou väčšinou odhlasovali poslanci Európskeho parlamentu (EP).</p>
      <p>Uznesenie europarlamentu vyzýva Európsku komisiu, aby zabezpečila úplné zosúladenie všetkých príslušných legislatívnych a rozpočtových návrhov s cieľom obmedziť globálne otepľovanie do 1,5 stupňa Celzia.</p>
      <p>Kým veľká časť aktivistov vrátane Grety Thunbergovej najnovšie snahy europarlamentu ocenila, na demonštráciách v Nemecku ich hodnotili ako oneskorené.</p>
      <p>Ďalšou témou prejavov na pochodoch bol aj dnešný Black Friday, keď maloobchodníci ponúkajú svojim zákazníkov tovar s vysokými zľavami.</p>
      <p><i>"Veľké značky ponúkajú zľavy na spotrebný tovar, aby nás povzbudili kupovať veci, ktoré by sme si za normálnych okolností nekúpili. Musíme zmeniť tento neudržateľný model,"</i> deklarovali organizátori pochodov vo svojich vyhláseniach.</p>
      <p>Krátko pred výročnou svetovou konferenciou OSN o zmene klímy (COP25), ktorá sa začne na budúci pondelok v Madride, organizátori pochodov kritizovali aj nečinnosť vlád krajín celého sveta pri ochrane životného prostredia.</p>
    </article>
  </body>
</html>