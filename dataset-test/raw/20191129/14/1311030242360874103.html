<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/international/article/1626916/%E0%A6%AD%E0%A6%BF%E0%A6%A1%E0%A6%BF%E0%A6%93-%E0%A6%A6%E0%A7%87%E0%A6%96%E0%A7%87-%E0%A6%B9%E0%A7%87%E0%A6%B2%E0%A6%BF%E0%A6%95%E0%A6%AA%E0%A7%8D%E0%A6%9F%E0%A6%BE%E0%A6%B0-%E0%A6%AC%E0%A6%BE%E0%A6%A8%E0%A6%BE%E0%A6%9A%E0%A7%8D%E0%A6%9B%E0%A7%87%E0%A6%A8-%E0%A6%A4%E0%A6%BF%E0%A6%A8%E0%A6%BF"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T14:05:00+00:00"/>
    <meta property="og:title" content="ভিডিও দেখে হেলিকপ্টার বানাচ্ছেন তিনি"/>
    <meta property="og:description" content="রাস্তার ভয়াবহ যানজট ঠেলে রোজ অফিস যেতে যেতে বিরক্ত হয়ে উঠেছিলেন জুজুন জুনায়েদী। কিন্তু অফিস না গিয়েও তো উপায় নেই। যানজটের হাত থেকে নিস্তার পেতে তাই অভিনব এক উপায় বেছে নিয়েছেন তিনি। নিজের বাড়িতেই হেলিকপ্টার বানানো শুরু করেছেন!"/>
  </head>
  <body>
    <article>
      <h1>ভিডিও দেখে হেলিকপ্টার বানাচ্ছেন তিনি</h1>
      <address><time datetime="2019-11-29T14:05:00+00:00">29 Nov 2019, 14:05</time> by <a rel="author">অনলাইন ডেস্ক</a></address>
      <p>রাস্তার ভয়াবহ যানজট ঠেলে রোজ অফিস যেতে যেতে বিরক্ত হয়ে উঠেছিলেন জুজুন জুনায়েদী। কিন্তু অফিস না গিয়েও তো উপায় নেই। যানজটের হাত থেকে নিস্তার পেতে তাই অভিনব এক উপায় বেছে নিয়েছেন তিনি। নিজের বাড়িতেই হেলিকপ্টার বানানো শুরু করেছেন!</p>
      <p>বার্তা সংস্থা এএফপির প্রতিবেদনে বলা হয়েছে, হেলিকপ্টার বানানো শুরু করা জুনায়েদী ইন্দোনেশিয়ার সুকাবুমি শহরের বাসিন্দা। অবসর সময়ে বাড়ির পেছনের খোলা জায়গায় নিজের এই হেলিকপ্টার প্রকল্প নিয়ে কাজ করছেন তিনি। নির্দেশনামূলক ভিডিও দেখে দেখে হেলিকপ্টার বানানোর কাজ এগিয়ে নিচ্ছেন তিনি।</p>
      <p>অভিনব এই ভাবনার ব্যাপারে ৪২ বছর বয়সী জুনায়েদী বলেছেন, ‘প্রতিদিন যানজটে বসে থাকা খুবই বিরক্তিকর। জ্বালানি খরচ হয়, সময়ও নষ্ট হয়। কর্মক্ষেত্রে পৌঁছাতে পৌঁছাতে সারা শরীরে ক্লান্তি জেঁকে বসে।’</p>
      <p>দেড় বছর আগে প্রথম এই প্রকল্প হাতে নেন জুনায়েদী। নিজের এই প্রকল্পের পেছনে এরই মধ্যে ২ হাজার ১০০ ডলার (বাংলাদেশি মুদ্রায় প্রায় ১ লাখ ৭৮ হাজার টাকা) খরচ করে ফেলেছেন তিনি। জুনায়েদীর ছোট ছেলে ও প্রতিবেশীরা তাঁকে এই কাজে সাগ্রহে সহায়তা করছেন। ২৬ ফুটের হেলিকপ্টারটি এখনো আকাশে ওড়েনি, তবে এর কাজ এগিয়ে চলছে পুরোদমে। জুনায়েদী আশাবাদী, স্বপ্নের এই প্রকল্প ঠিকই সফল হবে। তিনি বলেন, ‘কাজটা ঠিকঠাকভাবে শেষ না হওয়া পর্যন্ত আমি সন্তুষ্ট হচ্ছি না।’</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/29/8ecde7a12ac4746ce96127e1dfdf2a97-5de12622340ee.JPG"/>
        <figcaption>হেলিকপ্টার বানানোর কাজ এগিয়ে চলছে পুরোদমে। দেড় বছর আগে প্রথম এই প্রকল্প হাতে নেন জুনায়েদী। ছবি: এএফপি</figcaption>
      </figure>
      <p>তবে জুনায়েদীর হেলিকপ্টার বানানোর এই ঝোঁক দুশ্চিন্তায় ফেলেছে তাঁর স্ত্রীকে। জুনায়েদীর স্ত্রী ইয়েতি বলেছেন, ‘এটা বানাতে প্রচুর অর্থ খরচ হচ্ছে। সবকিছু যদি এই হেলিকপ্টারের পেছনেই খরচ হয়ে যায়, তাহলে তো আমাদের খাবার কেনার অর্থও থাকবে না।’</p>
      <p>নিজে নিজে হেলিকপ্টার বানানোর চেষ্টা অবশ্য এই প্রথম নয়। দুই বছর আগে দক্ষিণ আফ্রিকার এক নাগরিক পুলিশের হেলিকপ্টারের আদলে একটি হেলিকপ্টার বানানোর চেষ্টা করেছিলেন। ২০১৬ সালে একই রকম চেষ্টা করেছিলেন চীনের এক কৃষকও।</p>
    </article>
  </body>
</html>