<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/kultura-art/427886-samo-za-maniaci-s-debeli-portfeili-video"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T14:59:00+00:00"/>
    <meta property="og:title" content="Само за маниаци с дебели портфейли (ВИДЕО)"/>
    <meta property="og:description" content="Слънчеви очила на Джон Ленън и получен от Ринго Стар билет за паркиране ще бъдат изложени на търг"/>
  </head>
  <body>
    <article>
      <h1>Само за маниаци с дебели портфейли (ВИДЕО)</h1>
      <address><time datetime="2019-11-29T14:59:00+00:00">29 Nov 2019, 14:59</time> by <a rel="author" href="https://fakti.bg/author/100060715" target="_blank">Анатоли Стайков</a></address>
      <p>Кръгли слънчеви очила на Джон Ленън и получен от Ринго Стар билет за паркиране, които били съхранявани от бивш шофьор на The Beatles, ще бъдат изложени на търг на интернет сайта на "Сотбис" следващата седмица, предаде Франс прес.</p>
      <p>Бившият шофьор Алън Херинг, който работел за двама от членовете на легендарната група - Ринго Стар и Джордж Харисън, заяви, че решил да се раздели с тези вещи и да съхрани единствено "спомените".</p>
      <p>Херинг съхранил билет за паркиране на стойност 2 британски лири, издаден на 25 април 1969 г. пред седалището на звукозаписната компания "Епъл рекърдс", основана от The Beatles. Смачканият къс хартия в кафеникав цвят е оценен на 1500 лири.</p>
      <p>Слънчеви очила, оставени от Джон Ленън на задната седалка в мерцедеса на Ринго Стар през 1968 г., също ще бъдат предложени за продажба. "Те са неотменима част от имиджа на Ленън от средата на 60-те години на миналия век до смъртта му - отбеляза експертът по книгите и ръкописите в "Сотбис" Гейбриъл Хийтън. - Той няколко пъти промени стила си. Онова, което остана непроменено, са слънчевите очила. Ако искате да направите карикатура на Джон Ленън, изображението му ще е с дълга коса и слънчеви очила."</p>
      <p>Херинг поясни, че навремето в шофирания от него автомобил се качили Ринго, Джордж и Джон. "Когато Ленън излезе от колата, забелязах, че е оставил слънчевите си очила на задната седалка и че едното стъкло се е отделило от рамката - разказа бившият шофьор. - Попитах Джон дали иска да ги поправя. Той ми каза да не се безпокоя, защото ги носи заради имиджа си. Не ги поправих. Те са във вида, в който Джон ги остави. За мен спомените от този специален период от живота ми с групата The Beatles са по-важни, отколкото свързаните с нея вещи, които съм съхранил."</p>
      <p>Търгът ще се състои от 6 до 13 декември.</p>
      <figure>
        <iframe src="https://www.youtube.com/embed/NCtzkaL2t_Y" width="640" height="415" data-service="Youtube" scrolling="no"/>
      </figure>
      <p>
        <b>Великобритания</b>
      </p>
    </article>
  </body>
</html>