<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/komunikacja-spoleczna/cztery-nowe-miasta-w-polsce-od-2020-r-chelmiec-pogrzebal-swoje-szanse,136148.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T14:03:00+00:00"/>
    <meta property="og:title" content="Cztery nowe miasta w Polsce od 2020 r. Chełmiec pogrzebał swoje szanse"/>
    <meta property="og:description" content="Małopolski Chełmiec nie pojawi się w gronie polskich miast, choć „zielone światło” w tej sprawie wydała w tej sprawie Rada Ministrów. Wystarczyło tylko ponownie przeprowadzić konsultacje społeczne. Tych jednak nie przeprowadzono. W dodatku zastrzeżenia co do formalnej strony przedsięwzięcia miał Wojewódzki Sąd Administracyjny."/>
  </head>
  <body>
    <article>
      <h1>Cztery nowe miasta w Polsce od 2020 r. Chełmiec pogrzebał swoje szanse</h1>
      <address><time datetime="2019-11-29T14:03:00+00:00">29 Nov 2019, 14:03</time> by <a rel="author">Michał Wroński  </a></address>
      <h4>Małopolski Chełmiec nie pojawi się w gronie polskich miast, choć „zielone światło” w tej sprawie wydała w tej sprawie Rada Ministrów. Wystarczyło tylko ponownie przeprowadzić konsultacje społeczne. Tych jednak nie przeprowadzono. W dodatku zastrzeżenia co do formalnej strony przedsięwzięcia miał Wojewódzki Sąd Administracyjny.</h4>
      <hr/>
      <ul>
        <li>
          <b>Chełmiec miał stać się miastem najpierw od 1 stycznia 2018, później – od 2019 r, aż w końcu zaproponowano 1 stycznia roku 2020. Dziś już wiadomo, że i ta data jest nieaktualna.</b>
        </li>
        <li>
          <b>Kłopoty zaczęły się po tym, jak pojawiły się wątpliwości co do rzetelności przeprowadzonych konsultacji. MSWiA zalecił ich powtórzenie, ale samorząd Chełmca nie posłuchał.</b>
        </li>
        <li>
          <b>Tymczasem kilka miesięcy temu Wojewódzki Sąd Administracyjny stwierdził nieważność uchwały rady gminy Chełmiec, będącej podstawą przeprowadzenia przez gminę konsultacji w sprawie nadania tej miejscowości statusu miasta i wystąpienia w 2017 r. ze stosownym wnioskiem.</b>
        </li>
      </ul>
      <p>W Rządowym Centrum Legislacji opublikowany został właśnie projekt noweli rozporządzenie Rady Ministrów z 24 lipca 2017 r. w sprawie ustalenia granic niektórych gmin i miast, nadania niektórym miejscowościom statusu miasta, zmiany nazwy gminy oraz siedzib władz niektórych gmin. Ze wspomnianego rozporządzenia zniknąć miałyby przepisy dotyczące nadania statusu miasta miejscowości Chełmiec.</p>
      <p>Jak przypomina MSWiA <a href="https://www.portalsamorzadowy.pl/prawo-i-finanse/nowe-i-wieksze-miasta-na-mapie-polski-od-2018-r,95638.html">Rada Ministrów na wniosek rady gminy Chełmiec podjęła decyzję o nadaniu tej miejscowości statusu miasta. Zmiana ta miała wejść w życie 1 stycznia 2018.</a> Przypomina też jednak, że w związku z docierającymi do resortu sygnałami wskazującymi na wątpliwości dotyczące tej kwestii (w tym wystąpieniem radnych gminy Chełmiec, którzy wskazując na wątpliwości, co do rzetelności przeprowadzonych konsultacji, zwrócili się z prośbą do Ministra SWiA o ponowną analizę przedmiotowej sprawy) w MSWiA podjęto „działania legislacyjne, mające na celu odroczenie nadania statusu miasta miejscowości Chełmiec”.</p>
      <p>Pod koniec grudnia 2017 rada ministrów podjęła stosowną decyzję w tej sprawie, a pół roku później – w maju 2018 r. – Minister SWiA wystąpił do rady gminy Chełmiec o opinię w sprawie nadania tej miejscowości statusu miasta.</p>
      <p>- Założono, że przesunięcie o rok terminu wejścia w życie ww. regulacji pozwoli wszystkim zainteresowanym na ponowną analizę zasadności nadania statusu miasta miejscowości Chełmiec, w tym na rzetelne skonsultowanie tych spraw z mieszkańcami – stwierdza MSWiA.</p>
      <p>Radni gminy Chełmiec w całości podtrzymali swój wcześniejszy wniosek i pozytywną opinię z 2017 r. Niemniej jednak – na co wskazuje MSWiA – rada nie przeprowadziła ponownych konsultacji z mieszkańcami. Szef resortu wystąpił zatem do wojewody małopolskiego o „spowodowanie przeprowadzenia konsultacji” z mieszkańcami gminy Chełmiec. W reakcji wojewoda wystąpił do przewodniczącego rady gminy Chełmiec o podjęcie stosownych działań, a także skierował wniosek do sołtysów z terenu gminy, wskazując na celowość ich włączenia się w działania, które mogłyby umożliwić lokalnej społeczności wyrażenie opinii w przedmiotowej sprawie. Poczynania wojewody nie przyniosły jednak żadnego efektu.</p>
      <p>W kolejnych miesiącach sytuacja ulegała kolejnym zmianom. Jako, że aktualne pozostawały wątpliwości co do nadania Chełmcowi statusu miasta (w tym rzetelności konsultacji) MSWiA najpierw podjęło działania legislacyjne mające na celu uchylenie przepisów dotyczących tej decyzji, później jednak – pod wpływem strony samorządowej – resort przychylił się do pomysłu, by przesunąć datę wejścia w życie tej regulacji o kolejny rok tj. od 1 stycznia 2020.</p>
      <p>Tyle, że 5 czerwca 2019 r. Wojewódzki Sąd Administracyjny w Krakowie stwierdził nieważność w całości uchwały rady gminy Chełmiec z 17 lipca 2014 r. w sprawie określenia zasad i trybu przeprowadzenia konsultacji dotyczących zmiany statusu miejscowości Chełmiec. A to ona właśnie stanowiła podstawę przeprowadzenia przez gminę konsultacji w sprawie nadania tej miejscowości statusu miasta i wystąpienia w 2017 r. ze stosownym wnioskiem. Kolejne miesiące nie przyniosły przełomu w tej sprawie – MSWIA bezskutecznie dopominało się o przeprowadzenie nowych konsultacji z mieszkańcami, a rada gminy podtrzymywała swoje wcześniejsze stanowisko i żadnych konsultacji nie podejmowała.</p>
      <p>- W związku z powyższym, mając na względzie skutki wyroku WSA w zakresie aktu prawnego, który rzutuje na legalność jednego z ważnych elementów (konsultacje społeczne), które Rada Ministrów brała pod uwagę rozstrzygając o statusie miasta miejscowości Chełmiec (…) zasadnym pozostaje uchylenie przepisów dotyczących nadania statusu miejscowości Chełmiec – wyjaśnia MSWiA.</p>
      <p>To zaś oznacza, że <a href="https://www.portalsamorzadowy.pl/gospodarka-komunalna/gmina-belchatow-lubin-rzeszow-i-krosno-obejda-sie-smakiem-rzad-mowi-nie,128942.html">od 1 stycznia 2020 r. na mapie Polski pojawią się jedynie cztery nowe miasta: Lututów, Piątek, Klimontów i Czerwińsk nad Wisłą. Taką decyzją podjęła w lipcu Rada Ministrów.</a></p>
    </article>
  </body>
</html>