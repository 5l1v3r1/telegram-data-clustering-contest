<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/trump-onderhandelingen-met-taliban-worden-hervat/"/>
    <meta property="og:site_name" content="SCEPTR"/>
    <meta property="article:published_time" content="2019-11-29T14:22:26+00:00"/>
    <meta property="og:title" content="Trump: “Onderhandelingen met Taliban worden hervat”"/>
    <meta property="og:description" content="Trump heeft tijdens een verrassingsbezoek aan Afghanistan op Thanksgiving gezegd dat de vredesbesprekingen met de Taliban hervat worden"/>
  </head>
  <body>
    <article>
      <h1>Trump: “Onderhandelingen met Taliban worden hervat”</h1>
      <address><time datetime="2019-11-29T14:22:26+00:00">29 Nov 2019, 14:22</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>De Amerikaanse president <a href="https://sceptr.net/tag/donald-trump/">Donald Trump</a> (Rep.) heeft tijdens een verrassingsbezoek aan de Amerikaanse troepen in Afghanistan op Thanksgiving <a href="https://www.reuters.com/article/us-usa-trump-afghanistan/trump-makes-surprise-afghan-trip-voices-hope-for-ceasefire-idUSKBN1Y225Y">gezegd dat de vredesbesprekingen met de Taliban hervat worden</a>.</b>
      </p>
      <p>De Amerikaanse president <a href="https://sceptr.net/tag/donald-trump/">Donald Trump</a> (Rep.) bracht een verrassingsbezoek aan de Amerikaanse troepen in Afghanistan om Thanksgiving te vieren. Daarbij serveerde hij kalkoen aan de soldaten. Tijdens het bezoek kondigde hij ook aan dat de onderhandelingen met de Taliban hervat worden. Het was het eerste bezoek van Trump aan Afghanistan. </p>
      <figure>
        <iframe data-src="https://twitter.com/realDonaldTrump/status/1200168067075981313?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Gevangenenruil met Taliban</h3>
      <p><i>“De Taliban willen een akkoord sluiten en we ontmoeten hen, waarbij we zeggen dat het een staakt-het-vuren moet zijn. En [dan zeiden ze] dat ze geen staakt-het-vuren wilden. En nu willen ze wel akkoord gaan met een staakt-het-vuren”</i>, zei Trump. Tijdens zijn bezoek besprak Trump het staakt-het-vuren ook met de Afghaanse president <a href="https://sceptr.net/tag/ashraf-ghani/">Ashraf Ghani</a>.</p>
      <p>De hoop op een akkoord werd nieuw leven in geblazen na een gevangenenruil. Vorige week lieten de Taliban twee gijzelaars – de Amerikaan <a href="https://sceptr.net/tag/kevin-king/">Kevin King</a> en de Australiër <a href="https://sceptr.net/tag/timothy-week/">Timothy Week</a> – vrij in Zuid-Afghanistan. Beide universiteitsprofessoren werden in 2016 in de Afghaanse hoofdstad Kaboel ontvoerd.</p>
      <h3>Amerikaanse soldaat gedood</h3>
      <p>In september werden de onderhandelingen abrupt afgebroken nadat de Taliban een bijzonder dodelijke golf van aanslagen pleegden. Daarbij werd ook een Amerikaanse soldaat gedood. Daarvoor waren de gesprekken al bijna een jaar aan de gang.</p>
      <p>De onderhandelingen kaderen in de verkiezingsbeloften van Trump om een eind te maken aan de <i>“eindeloze oorlogen”</i> waarbij de Verenigde Staten betrokken zijn. Er bevinden zich momenteel ongeveer 12.000 Amerikaanse troepen in Afghanistan.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/erdogan-macron-ben-je-zelf-hersendood/"/>
        <a href="https://sceptr.net/2019/11/trump-wil-drugskartels-als-terreurgroep-bestempelen/"/>
        <a href="https://sceptr.net/2019/11/vs-vinden-dat-israel-nederzettingen-mag-bouwen/"/>
      </related>
    </article>
  </body>
</html>