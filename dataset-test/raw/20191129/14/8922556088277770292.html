<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/mindre-kopsugna-svenskar-bromsar-tillvaxt-5462436.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T14:39:29+00:00"/>
    <meta property="og:title" content="Mindre köpsugna svenskar bromsar tillväxt"/>
    <meta property="og:description" content="Ekonomi Svenskarna shoppar mindre, något som pressar den svenska ekonomin, visar nya tillväxtsiffror.Samtidigt står handeln inför stora utmaningar, om den tvingas genomgå digitalisering mitt under en"/>
  </head>
  <body>
    <article>
      <h1>Mindre köpsugna svenskar bromsar tillväxt</h1>
      <h2>Ekonomi Svenskarna shoppar mindre, något som pressar den svenska ekonomin, visar nya tillväxtsiffror.Samtidigt står handeln inför stora utmaningar, om den tvingas genomgå digitalisering mitt under en lågkonjunktur.</h2>
      <address><time datetime="2019-11-29T14:39:29+00:00">29 Nov 2019, 14:39</time> by <a rel="author">Fanny Hällegårdh/TT,Joakim Goksör/TT</a></address>
      <figure>
        <img src="https://img8.ntm.eu/unt/public/img/5462437/1129154013/exportlyft-lyfter-tillvaxten?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Henrik Montgomery/TT | Exportlyft lyfter tillväxten. Arkivbild</figcaption>
      </figure>
      <p>Den svenska tillväxten blev något lägre än väntat under årets tredje kvartal, visar SCB:s senaste siffror för Sveriges BNP. Det är i första hand konsumtionen som viker, medan exporten överraskar på uppsidan.</p>
      <blockquote>Vi har haft en period där exporten drar mer än vad man trott och hushållen varit försiktiga. Nu hade vi tänkt oss att det skulle bli det omvända, säger Annika Winsth.</blockquote>
      <p>Att exporten av tjänster gick bättre än väntat är sannolikt en engångsföreteelse, menar hon.</p>
      <blockquote>Det kan man inte dra för stora växlar på. Det finns en risk att exporten studsar tillbaka.</blockquote>
      <h3>Hushållen försiktiga</h3>
      <p>Hushållen har haft en svag utveckling och i stort sett legat flackt sedan bostadsmarknaden gungade till under hösten 2017. Nu är hushållens konsumtion på väg tillbaka, men mindre än väntat, fortsätter hon.</p>
      <blockquote>I den ena vågskålen har vi en sämre arbetsmarknad och konjunktur, i den andra en förmögenhetsökning där bostadspriserna börjar öka och aktiemarknaden går väldigt bra. Dessa faktorer vägs mot varandra.</blockquote>
      <p>Hushållen är försiktiga, och har ändrat sitt konsumtionsbeteende över tid. En utveckling som sannolikt kommer fortsätta, enligt Annika Winsth.</p>
      <blockquote>Det är tydligt att detaljhandeln och även e-handeln står inför väldigt stora utmaningar. Det handlar både om en vikande konjunktur och om strukturförändringar i handeln.</blockquote>
      <p>Bilden bekräftas av Handelns utredningsinstitut (HUI).</p>
      <blockquote>Det har varit tydligt länge att vi går mot en svagare konjunktur. De tillväxtprognoser vi har för handeln har skruvats ner, säger Jonas Arnberg, vd på HUI.</blockquote>
      <h3>Utmaningar väntar</h3>
      <p>Tillväxten i handeln bedöms fortfarande ligga på en stabil nivå, men är något svagare än tidigare, enligt Arnberg.</p>
      <blockquote>För handeln är den uppenbara utmaningen att man aldrig har kombinerat digitalisering och lågkonjunktur. Den fina konjunkturen vi haft fram till nu har kompenserat för den snabba förändring i konsumtionsvanor som vi ser till följd av digitalisering.</blockquote>
      <p>Företag som haft problem under år av högkonjunktur kommer att få det ännu tuffare när konjunkturen viker. Vissa affärsmodeller är mer utsatta än andra.</p>
      <p>Exempelvis den traditionella kedjan som säljer lite av varje, eller i branscher som bokhandeln, elektronikhandeln eller modehandeln där näthandeln tar en allt större andel.</p>
      <blockquote>Den tuffa utslagningen vi har i handeln i dag kommer att fortsätta, både vad gäller e-handel och fysiska butiker, säger Jonas Arnberg.</blockquote>
      <h3>Höjning trots svagheter</h3>
      <p>Annika Winsth bedömer likt många andra ekonomer att Riksbanken höjer räntan i december, trots att tillväxten är svagare än deras prognos.</p>
      <blockquote>Vår bedömning är att vi är i en avmattning, och det finns en risk att vi övergår i en lågkonjunktur. Det står fast med de här siffrorna.</blockquote>
      <blockquote>Däremot tror jag inte att siffrorna är så svaga att Riksbanken ändrar sig och inte höjer räntan i december, säger Annika Winsth.</blockquote>
      <h3>Fakta</h3>
      <p>
        <b>Fakta: BNP i siffror</b>
      </p>
      <p>Sveriges bruttonationalprodukt (BNP) växte med 0,3 procent under tredje kvartalet jämfört med kvartalet före. Jämfört med motsvarande period 2018 ökade BNP med 1,6 procent, enligt Statistiska centralbyrån (SCB).</p>
      <p>Hushållens konsumtion ökade med 0,4 procent jämfört med föregående kvartal. Den offentliga konsumtionen steg med 0,2 procent.</p>
      <p>Exporten ökade med 1,4 procent och importen steg med 0,8 procent.</p>
      <p>Tillväxten i årstakt ökade därmed rejält jämfört med andra kvartalet, men var samtidigt något mindre än väntat. Analytiker hade i snitt räknat med 1,8 procent enligt en sammanställning av prognoser gjord av nyhetsbyrån Reuters.</p>
      <p>Statistiken är korrigerad för kalendereffekter och säsongsvariationer. Enligt SCB har revideringen av arbetskraftsundersökningen (AKU) tidigare i höst knappt påverkat BNP alls.</p>
      <p>Källa: Statistiska Centralbyrån (SCB).</p>
    </article>
  </body>
</html>