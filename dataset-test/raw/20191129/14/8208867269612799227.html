<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/29/news/malta_dimissioni_muscat-242222904/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T14:45:00+00:00"/>
    <meta property="og:title" content="Malta, Muscat prende tempo. Attenderà chiusura caso Caruana"/>
    <meta property="og:description" content="E' quanto scritto in una nota del governo, in cui sono anche state smentite le spaccature nel gabinetto dei ministri di cui avevano ampiamente parlato i"/>
  </head>
  <body>
    <article>
      <h1>Malta, Muscat prende tempo. Attenderà chiusura caso Caruana</h1>
      <h2>E' quanto scritto in una nota del governo, in cui sono anche state smentite le spaccature nel gabinetto dei ministri di cui avevano ampiamente parlato i media maltesi</h2>
      <address>
        <time datetime="2019-11-29T14:45:00+00:00">29 Nov 2019, 14:45</time>
      </address>
      <p>Il primo ministro maltese Joseph Muscat intende annunciare le sue dimissioni a breve, ma non prima che chiuda il caso Garuana. Lo riferisce in apertura il <i>Times of Malta</i>, sottolineando che la sua decisione arriva al culmine della crisi politica generata dall'inchiesta sull'omicidio di Daphne Caruana Galizia. Muscat stamane ha incontrato il presidente della Repubblica George Vella, al quale - spiega il giornale - potrebbe aver anticipato la sua decisione.<br/><br/>Secondo due fonti vicine al governo maltese - riferisce sempre il Times - Muscat avvierà un processo per individuare una nuova leadership all'interno del partito laburista che dovrebbe condurre alla nomina di nuovo premier entro gennaio. Non è ancora chiaro, si aggiunge, se fino a quel momento il vicepremier Chris Fearne assumerà ad interim la guida del governo.<br/><br/>Domenica scorsa sempre il <i>Times of Malta</i> aveva riferito che Muscat stava pensando di dimettersi "entro sei-nove mesi", ma sull'onda del crescente clima di "disagio, tristezza e dolore" a livello nazionale per l'omicidio della giornalista avrebbe potuto fare un passo indietro prima del previsto.<br/><br/> </p>
    </article>
  </body>
</html>