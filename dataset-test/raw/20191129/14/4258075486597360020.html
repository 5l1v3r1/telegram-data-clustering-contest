<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/sanjay-raut-hints-at-maharashtra-like-miracle-in-goa-dgtl-1.1076596"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-29T14:52:59+00:00"/>
    <meta property="og:title" content="‘এ বার গোয়াতেও চমক দেখবেন’, দাবি শিবসেনা নেতা সঞ্জয় রাউতের"/>
    <meta property="og:description" content="এখানেই শেষ নয়। এর পর দেশের অন্যান্য রাজ্যেও যে শিবসেনা অ-বিজেপি রাজনৈতিক ফ্রন্ট গড়ে তোলার উদ্যোগ নেবে, তা-ও জানিয়েছেন রাউত।"/>
  </head>
  <body>
    <article>
      <h1>‘এ বার গোয়াতেও চমক দেখবেন’, দাবি শিবসেনা নেতা সঞ্জয় রাউতের</h1>
      <address><time datetime="2019-11-29T14:52:59+00:00">29 Nov 2019, 14:52</time> by <a rel="author">সংবাদ সংস্থা</a></address>
      <p>মহারাষ্ট্রের পর কি এ বার গোয়াতেও বিজেপির প্রতিপক্ষ হতে চলেছে <a href="https://www.anandabazar.com/topic/shiv-sena"><b>শিবসেনা</b></a>? রাজ্যে বিজেপির নেতৃত্বাধীন জোট সরকারের শরিক দল গোয়া ফরওয়ার্ড পার্টি শাসক দলের সঙ্গ ছেড়ে হাত মেলাতে চলেছে শিবসেনার সঙ্গে, নতুন সরকার গড়ার জন্য?</p>
      <p>শিবসেনা নেতা সঞ্জয় রাউত এমনটাই দাবি করেছেন শুক্রবার। বলেছেন, ‘‘গোয়াতেও খুব শীঘ্রই চমক দেখাব। রাজ্যের প্রাক্তন উপ-মুখ্যমন্ত্রী গোয়া ফরওয়ার্ড পার্টির সভাপতি সঞ্জয় সরদেশাই শিবসেনার সঙ্গে জোট গড়ছেন। মহারাষ্ট্রে যেমন হয়েছে, গোয়াতেও তেমনই একটি নতুন রাজনৈতিক ফ্রন্ট গড়ে উঠছে।’’</p>
      <p>এখানেই শেষ নয়। এর পর দেশের অন্যান্য রাজ্যেও যে শিবসেনা অ-বিজেপি রাজনৈতিক ফ্রন্ট গড়ে তোলার উদ্যোগ নেবে, তা-ও জানিয়েছেন রাউত। বলেছেন, ‘‘সারা দেশেই এটা হবে। মহারাষ্ট্রের পর এ বার গোয়ায় হচ্ছে। তার পর একই ঘটনা ঘটবে অন্যান্য রাজ্যেও। আমরা গোটা দেশে একটি অ-বিজেপি রাজনৈতিক ফ্রন্ট গড়ে তুলতে চাইছি।’’</p>
      <p>৪০ আসনের গোয়া বিধানসভায় বিজেপির বিধায়ক-সংখ্যা ২৭। শরিক দল গোয়া ফরওয়ার্ড পার্টির (জিএফপি) বিধায়ক রয়েছেন তিন জন। বিজেপি- জিএফপি জোট সরকারের সঙ্গে রয়েছেন তিন নির্দল বিধায়কও। অন্য দিকে, কংগ্রেসের বিধায়ক-সংখ্যা পাঁচ। আর শরদ পওয়ারের দল ন্যাশনালিস্ট কংগ্রেস পার্টি (এনসিপি)-র এক জন করে বিধায়ক রয়েছেন।</p>
      <p>
        <b>আরও পড়ুন- </b>
        <a href="https://www.anandabazar.com/national/rahul-gandhi-is-not-agreed-for-the-alliance-with-shiv-sena-1.1076435">
          <b>সভানেত্রী রাজি, তবু সেনা-সঙ্গে আপত্তি রাহুলের​</b>
        </a>
      </p>
      <p>
        <b>আরও পড়ুন- </b>
        <a href="https://www.anandabazar.com/national/rise-of-uddhav-thackeray-in-maharashtra-1.1076419">
          <b>প্রচারের আলোর বাইরে থেকে মহারাষ্ট্রের মসনদে উদ্ধব উত্থান​</b>
        </a>
      </p>
      <p>গোয়ায় ২০১৭-র বিধানসভা নির্বাচনে বিজেপি জিতেছিল ১৭টি আসনে। কংগ্রেস জয়ী হয়েছিল ১৩টি আসনে। তবে বিজেপি তড়িঘড়ি জোট গড়ে ফেলে সরকার গঠন করেছিল। কিন্তু অন্তর্দ্বন্দ্বের জেরে এ বছর বিরোধী দলনেতা চন্দ্রকান্ত কাভলেকারের নেতৃত্বে ১০ জন কংগ্রেস বিধায়ক যোগ দেন বিজেপিতে।</p>
    </article>
  </body>
</html>