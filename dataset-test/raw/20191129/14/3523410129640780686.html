<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642674/%D8%AD%D8%A7%D8%AC-%D8%B9%D9%84%DB%8C%E2%80%8C%D8%A7%DA%A9%D8%A8%D8%B1%DB%8C%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%AC%D9%85%D8%B9%E2%80%8C%D8%A8%D9%86%D8%AF%DB%8C-%D9%85%D8%AF%DB%8C%D8%B1%DB%8C%D8%AA-%D8%B9%D8%A7%D9%84%DB%8C-%D9%86%D8%B8%D8%A7%D9%85-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T14:36:00+00:00"/>
    <meta property="og:title" content="حاج علی‌اکبری:سهمیه‌بندی بنزین جمع‌بندی مدیریت عالی نظام بود"/>
    <meta property="og:description" content="خطیب نماز جمعه این هفته تهران گفت: امثال ما که تریبون داریم و مسوولین و کسانی که سخنان آنها موج در جامعه می‌اندازد و تبعات پیدا می کند..."/>
  </head>
  <body>
    <article>
      <h1>
        <a href="https://www.bultannews.com/fa/news/642674/%D8%AD%D8%A7%D8%AC-%D8%B9%D9%84%DB%8C%E2%80%8C%D8%A7%DA%A9%D8%A8%D8%B1%DB%8C%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%AC%D9%85%D8%B9%E2%80%8C%D8%A8%D9%86%D8%AF%DB%8C-%D9%85%D8%AF%DB%8C%D8%B1%DB%8C%D8%AA-%D8%B9%D8%A7%D9%84%DB%8C-%D9%86%D8%B8%D8%A7%D9%85-%D8%A8%D9%88%D8%AF">حاج علی‌اکبری:سهمیه‌بندی بنزین جمع‌بندی مدیریت عالی نظام بود</a>
      </h1>
      <h2>خطیب نماز جمعه این هفته تهران گفت: امثال ما که تریبون داریم و مسوولین و کسانی که سخنان آنها موج در جامعه می‌اندازد و تبعات پیدا می کند...</h2>
      <address><time datetime="2019-11-29T14:36:00+00:00">29 Nov 2019, 14:36</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حجت‌الاسلام والمسلمین حاج علی اکبری در خطبه اول این هفته <b>نماز جمعه تهران</b> ضمن توصیه به نمازگزاران به تقوای الهی گفت: یکی از عالی ترین مصادیق رعایت تقوای الهی، سخن استوار و سنجیده گفتن است. پیشنهاد خدا برای سخن آن است که سخن شما کریمانه باشد، مخصوصا زمانی که با پدر و مادر سخن می گویید. گاهی بعضی ها مطلبی را مطرح می کنند که این سخن یک تخریبی به وجود می آورد و حقی را تضییع می کند و دل هایی را می شکند و آبروهایی را به مخاطره می اندازد و در حریم حقوق دیگران وارد می شود و از مصادیق ظلم لایترک می شود و صاحب سخن باید از عهده ستمی که روا داشته بر آید. زبان ما کار دست ما می دهد و باید اول آنچه را که می گوییم بسنجیم. سخنی که در آن مراعات قواعد الهی و حقوق مادی و معنوی مخاطبان در آن رعایت می شود، این سخن قول سدید می شود. اگر قول سدید وجود داشته باشد جامعه را می سازد.</p>
      <p>وی افزود: چیزی که می نویسید قول شماست ولی مکتوب شده است. اگر سخن سدید باشد، انشالله اجر خواهد داشت ولی اگر سخن خطایی در آن باشد و ایجاد انحراف اخلاقی و معنوی و اجتماعی و خانوادگی و اشاعه فحشا داشته باشد، هر یک نفری که مطلب را ببیند تو بدبخت تر می‌شوی. هر کس مخاطب بیشتری دارد این مسوولیت بیشتر متوجه اوست.</p>
      <p>وی تاکید کرد: امثال ما که تریبون داریم و مسوولین و کسانی که سخنان آنها موج در جامعه می‌اندازد و تبعات پیدا می کند، باید حواسشان باشد که سخنشان سدید باشد. برخی خیلی بی حساب سخن می گویند معلوم می شود که فکر نکرده‌اند. سخنی میگویند دهها عاقل دیگر نمی توانند عواقب آن سخن را جمع و جور کنند لذا ما به اصلاح وضعیت کلامی خیلی نیاز داریم و باید همه به هم کمک کنیم تا آیین سخن گفتن را انگونه که خدا می پسندد بیش از گذشته رعایت کنیم.</p>
      <p>حاج علی اکبری در خطبه های دوم نمازجمعه این هفته تهران ضمن تبریک فرا رسیدن حلول ماه ربیع الثانی و نیز روز نیروی دریایی ارتش جمهوری اسلامی ایران با اشاره به جمع بندی حوادث اخیر گفت: مطلب اول در این زمینه موضوع سوخت و انرژی و بنزین و عمدتا مدیریت مصرف انرژی و بنزین به طور خاص است. ما یکی از کشورهای مصرف کننده هستیم و یک عیب ملی در این زمینه در مصرف انرژی داریم و واقعا متعارف نیست سبکی که ما در مصرف انرژی از جمله بنزین داریم.</p>
      <p>وی افزود: شاید در صدر جدول جهانی اول یا دوم از نظر مصرف نامناسب هستیم. مخصوصا بنزین که یک کالای ویژه محسوب می شود. این شیوه اسراف جزو بیماری‌های اقتصادی است که نیاز به علاج و جراحی دارد، مثل بیماری های دیگری که در پیکره اقتصادی ملی است. هم استمرار به مصرف نفت و هم مصرف از کیسه آینده و هم آسیب اساسی به محیط زیست دارد و یکی از عوامل اصلی آلودگی هواست و هم باعث از دست دادن فرصت طلایی صادرات می شود. این امکان با پیوستن پالایشگاه خلیج فارس به وجود آمده که به لطف خدا و با همت عزیزانی که عاشقانه کشور را به این نقطه رسانده‌اند، ایران در در بنزین به خودکفایی رسیده است. هم چنین این امکان برای کشور وجود دارد که با یک مصرف درست ما حتی صادرکننده بنزین باشیم.</p>
      <p>خطیب این هفته نماز جمعه تهران تصریح کرد: زمینه ای هم برای قاچاق این کالای ارزشمند وجود دارد و ما باید این مشکل را با همت ملی و با تدابیر صالح از خود دور کنیم. این سبک زندگی را در این ماجرا اصلاح کنیم. البته در دستور مدیریت عالی نظام بوده و راهکارهای فراوانی برای آن دیده اند. راهکار مصوب در برنامه ششم وجود داشته است از جمله اینکه قیمت به تدریج با گام های متوازن واقعی شود.</p>
      <p>وی افزود: از طریق شیوه های سهمیه بندی و تصمیمات، با روشی که اخذ شده، برخی از زیر ساخت ها هم فراهم شد. البته چهار سال در اجرای این مصوبه تاخیر وجود دارد که در این زمینه مجلس و دولت باید توضیح دهند. بالاخره جمع بندی کارشناسی و جمع بندی مدیریت عالی نظام این بوده که به تایید سران سه قوه رسیده است و در این مرحله قیمت بنزین افزایش یافت و سهمیه بندی اتفاق افتاد. این کار لازم و خوب و سودمند برای امروز و فردای کشور ماست. این موضوع ابعاد زیادی دارد که باید متخصصان این کار را توضیح دهند.</p>
      <p>حاج علی اکبری گفت: شیوه اجرای این تصمیم بزرگ که دارای ابعاد ملی است و همه جامعه ما با این موضوع درگیرند و با برخی از تصمیمات فرق دارد، این است که این شیوه در بوته نقد است. خود عزیزان این را قبول دارند که توضیح لازم داده نشد و اقناع ملی صورت نگرفت و اجماع نخبگانی در رابطه با نحوه اجرا صورت نگرفت و نتیجه این شد که یک ناراحتی و نگرانی را در سطح جامعه به وجود آورد و انبوهی از سوالات و ابهامات را در بین عوام و خواص ایجاد کرد.</p>
      <p>وی افزود: با توجه به موج نگرانی از ارز و سکه که چندی پیش مردم پشت سر گذاشتند و احساس کردند که قدرت خرید پایین آمده و فشارهای زیادی به اقشار کم درآمد وارد شد و تجربه تلخ را داشتند، نگران این بوده و هستند از این که این افزایش قیمت ولو متعارف نیست، روی سایر قیمت ها تاثیر بگذارد و موج دیگری را برای جامعه به وجود آورد.</p>
      <p>خطیب این هفته نماز جمعه تهران تاکید کرد: برای کاهش نگرانی ها مسوولین محترم که یک بسته ای را در نظر گرفته اند که اعلام هم شد، باید اقناع ملی را جلب کرده و با مردم صحبت کنند و از رسانه ملی استفاده کنند و رسانه و دست اندرکاران کوتاهی نکنند و از مردم دلجویی و عذرخواهی شود و به سوالاتشان پاسخ داده شود و نظارت قاطع برای جلوگیری از گرانی های مصنوعی ادامه یابد. کار خوبی که شروع شده و در حال انجام است. آنچه که به عنوان یارانه بنزین و به عنوان کمک تقدیم می شود، به خوبی اجرا شود و سایر مشمولین را در بر بگیرد و سهمیه ها اصلاح شود و این وعده‌هایی که داده شده اجرایی شود. امیدواریم با عمل به این وعده وضعیت مناسبی را داشته باشیم و اگر این طرح در مراحل بعدی اجرا شود به نفع همه و کشور است.</p>
      <p>خطیب نماز جمعه این هفته تهران افزود: ماجرای بنزین یک حالت نارحتی پیش آورد و اعتراضاتی را داشت و این اعتراضات که به صورت یک شوکی بود، از روز جمعه که اعلام شد آغاز و در روز شنبه ادامه یافت. در گوشه و کنار کشور التهاباتی را به وجود آورد و این بهانه ای شد تا اتفاقی بیفتد.</p>
      <p>وی یادآور شد: طی 8 ماه گذشته آمریکایی ها و صهیونیست ها و سران استکبار ضربه های استراتژیک و راهبردی از جبهه مقاومت دریافت کردند و باورشان نمی شد. یک زلزله سیاسی بزرگ در هژمونی و سیطره پوشالی غرب واقع شد. موضوعاتی همچون حمله موشکی گروه های مقاومت به فلسطین اشغالی، حمله به تاسیسات نفتی آرامکوه، حمله موفق حزب الله به مناطق مهم رژیم صهیونیستی، مقابله به مثل قاطع سپاه در ماجرای نفتک کش، ساقط کردن پهپاد راهبردی توسط سپاه، نتیجه اش غلبه گفتمان مقاومت در منطقه و رنگ باختن گفتمان سازش در منطقه شد. مردم منطقه توانستند از فراسوی این گرد و غبارهای ناشی از حمله رسانه ای دشمن، رنگین کمان زیبای مقاومت در آسمان منطقه را مشاهده کنند.</p>
      <p>حاج علی اکبری افزود: وقایع جهانی دیگر که برای دولت ایالات متحده رخ داده نیاز به توضیح نیست و آبروی آنها در بین دوستانشان در اروپا و منطقه لطمه خورده البته اگر آبرویی داشتند. الان آمریکا مثل شیر پیر خسته ای است که فقط هر از چند گاهی عربده ای می کشد و دندان های ریخته اش را به این و آن نشان می دهد و فقط بزدلان را می ترساند. این وضع دشمن ماست. هر روز شاهد افول و شتاب در امپریالیسم جهانی آمریکا هستیم. از جمله در فشار حداکثری به نقطه مقاومت که ایران است، نتوانستند به اهدافشان برسند و درصدد انتقام برآمدند. بعد از ماجرای 96 بلافاصله مشغول طراحی های جدید شدند و هزینه های فراوانی را کردند تا بتوانند با یک پاتک امنیتی در برابر این حمله ای که از جبهه مقاومت شده آنرا جبران کنند.</p>
      <p>وی افزود: دشمن در عراق به کنسولگری ایران حمله کرد و باخبرید که آن هم توسط مرجعیت و مردم کنترل شد. در لبنان باخبرید از این روش استفاده کرد و نام روش هنگ کنگی روی آن گذاشتند. به سراغ ایران آمدند و کار بسیار وسیع و پیچیده ای انجام دادند و با حمایت اقتصادی توسط اتباعشان در منطقه و سرمایه گذاری وسیع و فضاسازی هجمه رسانه ای توسط شبکه عنکبوتی شان در داخل و خارج و حمایت های سیاسی امریکا و اروپا اقداماتی را انجام دادند.</p>
      <p>خطیب نماز جمعه این هفته تهران ادامه داد: سخنان وزیر خارجه امریکا را شنیدید و بعد عملیات میدانی پادوهای استکبار که با رهبری منافقین خبیث ضد انقلاب و سلطنت طلب ها و میدان داری آموزش دیده و خشن بی رحیم انجام شد و طی دو روز در اقصی نقاط کشور در اوج وحشی گری سوزاندند و غارت کردند و کشتند و مجروح کردند و از سرباز دلاور تا افسر قهرمان مدافع قهرمان و پاسدار و بسیجی گرفته تا مردم عادی که به آنها رحم نکردند و از کارگر زحمتکش که داعشی وار آنرا سوزاندند و تا کارمند مظلوم شهرداری که حتی به آنها آب داده بود را به رگبار بستند.</p>
      <p>وی ادامه داد: نه به اماکن رحم کردند و نه به مردم. هزاران میلیون خسارت به وجود آوردند. یک طراحی بسیار خطرناک پشت سر آن است و هزینه های زیادی کردند و پشتیبانی اطلاعاتی کردند. حاصل دو سال کار وسیع تشکیلاتی و آموزش بود و توطئه خطرناک و طراحی شده بود.</p>
      <p>حاج علی اکبری تصریح کرد: این جبران با بهانه و بی بهانه رخ می داد و دشمن آنرا طراحی کرده بود که در زمستان انجام شود و این آشوب ها زود متولد شد. بنزین یک بهانه بود که در این ماجرا دشمن اوج کینه خود را نسبت به ملت شریف ایران و جبهه مقاومت نشان داد. از یک سو یک بار دیگر حکمت و درایت و صلابت و آینده نگری و قاطعیت و مهربانی و فداکاری و جوانمردی در رهبری نظام را همه عالم مشاهده کردند و به میدان آمدند و یک تصمیم بزرگ تاریخی را فقط با 5 دقیقه صحبت در آغاز درس خارج بیان کردند و جامع و بی حاشیه بود و هم ساختارهای قانونی را حفاظت و هم انسجام مدیریتی کشور را حفظ و هم وفاق اجتماعی و هم از امنیت ملی با کمال صلابت صیانت کرد. رهبر بیدار مراقب دشمن بود و با اشراف از توطئه دشمن آگاه بود. ماه ها فرمودند که در 98 فتنه ای در راه است و تذکر داده بودند. آتش نشان فتنه بود.</p>
      <p>وی افزود: در اوج شلوغی ها رهبر با تولید کنندگان و کارآفرینان جلسه چندین ساعته داشتند و درباره 20 سال آینده و مسیر تولید ملی گفت و گو کرد.</p>
      <p>خطیب نماز جمعه این هفته تهران گفت: در این ماجرا از بصیرت ملت ایران و هوشمندی و شجاعت و بردباری و صبوری و نجابت ملت ایران در برابر ملت های جهان رونمایی شد. در حالی که مردم ناراحت و معترض بودند و در اولین فرصت با اشاره رهبری صف خود را در همه جا با سرعت زیاد از اغتشاش گران و آشوبگران جدا کردند. بلافاصله علاوه بر اینکه آنها را منزوی کردند، با یک حضور متصل یک هفته ای حماسه حضور دیگری را آفریدند و اثبات کردند وقتی پای استقلال و امنیت و آزادی در میان باشد همه هستند. این را خط قرمز خود می دانند. همایش های خودجوش و متنوع در سراسر ایران یک خروش ملی علیه فتنه گران بود و اعلام بیعت مجدد با رهبر ما بود.</p>
      <p>وی افزود: آقا فرمودند در برابر چنین ملتی باید تعظیم کرد و قدر بدانیم و مسوولین عاشقانه و خاضعانه به این ملت شریف و بزرگ خدمت کنند. قدرت نمایی ملی ما بود و اقتدار و وحدت مان را به رخ کشیدیم.</p>
      <p>حاج علی اکبری ادامه داد: از سوی دیگر از استکبار و عظمت و ریشه‌دار بودن و خوش ساخت بودن نظام جمهوری اسلامی ایران که برخاسته از اراده ملت عزیز و شریف ما مبتنی بر قواعد الهی است، یکبار دیگر رونمایی شد.</p>
      <p>وی تاکید کرد: اگر فتنه 88، هشت ماه بود و اگر فتنه 96، هشت روز ولی ماجرا و فتنه امسال به تعبیر رهبری در کمتر از دو روز به همت ملت نابود شد.</p>
      <p>حاج علی اکبری گفت: در دیدار رهبر انقلاب با بسیجیان، رهبر فرمودند کار بسیج تولید فرصت و تبدیل تهدیدها به فرصت هاست. بسیج یعنی ذات ملت ایران و یعنی حضور به هنگام براساس تشخیص درست و بصیرت. ملت ما دارای چنین هنر بزرگی شده است که در 40 سال گذشته آنرا دیدید. در شرایط فعلی با استفاده از مطالعه جامع، ملت عزیز ما همراه با مسوولین باید همه دست به دست بدهند و از این هنر به شایستگی استفاد کنند زیرا بسیجی ذات ملت ماست. با دقت تهدیدهایی که در این ماجرا پیدا شد، همه را به فرصت تبدیل کنند. دشمن خواست سرمایه اجتماعی و اعتماد عمومی را کاهش دهد و بین مسوولین ومردم تفرقه ایجاد کند که باید این تهدید تبدیل به فرصت شود. از طرف دیگر مسوولین باید احساس صمیمت و شفقت داشته باشند و این موضوع را باید در سراسر کشور جدی بگیرند و سراغ مردم بروند؛ البته وعده هایی که دادند را عمل کنند.</p>
      <p>وی افزود: روش های اعتراضی ناامن و آسیب زا و بهانه ساز از تهدیدات بود که برای آن باید فکری کرد و به فرصت تبدیل شود و شیوه های مناسب اعتراض و انتقاد امن و سازنده برای ارایه نظرات مردم پیش بینی شود و در اختیار آنها قرار گیرد زیرا وسط عربده های اجاره ای اراذل آنچه کمتر شنیده می شد صدای اصلی مردم بود. یکی از پیشهادات این است که از 900 پایگاه نماز جمعه استفاده شود و در آنجا ارتباط بین مردم و مسوولین تقویت شود. مسوولین شرکت در نماز جمعه را واجب بدانند و حضور یابند و در میز خدمت باشند و توضیح دهند و اعتراضات مردم را بشنوند.</p>
      <p>وی افزود: تهدید دیگر آسیب به امنیت ملی ما به عنوان بزرگترین مزایای ایران در منطقه بلکه درجهان است. این تهدید را باید ملت ما با مسوولین دست به دست هم دهند و به فرصت تبدیل کنند. همچنین مساله پدافند غیرعامل جدی گرفته شود. در مورد اماکن عمومی و خصوصی،گاهی با اندک تدبیری می شود از خسارت های بزرگ جلوگیری کرد. برخی از شهرهای واقع در کنار شهرهای آسیب دیده چون مساله در آن رعایت شد اتفاقی نیفتاد. همچنین باید جایگاه پلیس و حافظان امنیت در ذهن و دل جامعه تقویت شود. ساختار شورای تامین در برخی جاها نیاز به اصلاح دارد و در وزارت کشور همت کنند و از فناوری های نو استفاده کنیم.</p>
      <p>وی افزود: با اینکه محدودیتی در فضای مجازی داده شد، ولی خوشبختانه با اقدامات خوب در این زمینه شبکه ارتباطی مخابراتی و بانکی و حمل و نقل آسیب جدی ندید و آزمایش مناسبی بود و سرعت دادن به فرمان رهبر عزیز که شبکه ملی اطلاعات به صورت کامل محقق شود و باید به آن شتاب داده شود. خرابی هایی که در اماکن عمومی به وجود آمده و جاهای دیگر به سرعت اصلاح شود. رسیدگی به خسارت دیدگان حوادث اخیر در دستور کار باشد.</p>
      <p>حاج علی اکبری افزود: قاطعانه و طبق قوانین شرع، خدا نسبت به فتنه گران جان و مال و ناموس مردم خیلی سخت گیر است و حکم محارب و بغی که برای این گونه افراد در نظر گرفته شده است در قله مجازات های اسلامی است و توقع این است که از این تهدیدی که شد فرصتی ساخته شود و جامعه از این اراذل وحشی تبهکار پاکسازی شود و با سرعت در این زمینه اقدام شود. ماجرای افراد فریب خورده داستان دیگری است که هم باید مورد مواخذه قرار گیرند و هم از مهر نظام بهره مند شوند.</p>
      <p>وی در پایان گفت: اهالی سیاست مراقب باشند وقت گروکشی های سیاسی نیست و باید همدلی ملی را تجربه کنند.</p>
    </article>
  </body>
</html>