<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-policia-abat-un-home-al-pont-de-londres-en-un-incident-on-hi-podria-haver-ferits/noticia/2967195/"/>
    <meta property="og:site_name" content="CCMA"/>
    <meta property="article:published_time" content="2019-11-29T14:58:00+00:00"/>
    <meta property="og:title" content="Dos morts en un atac amb ganivet al pont de Londres"/>
    <meta property="og:description" content="L'atacant, que va ser abatut per la policia, havia estat a la presó per delictes relacionats amb el terrorisme islamista"/>
  </head>
  <body>
    <article>
      <h1>Dos morts en un atac amb ganivet al pont de Londres</h1>
      <h2>L'atacant, que va ser abatut per la policia, havia estat a la presó per delictes relacionats amb el terrorisme islamista</h2>
      <address><time datetime="2019-11-29T14:58:00+00:00">29 Nov 2019, 14:58</time> by <a rel="author">Redacció</a></address>
      <p>El pont de Londres ha tornat a ser l'escenari d'un <b>atac terrorista</b> després del que hi va haver <a href="https://www.ccma.cat/324/cinc-morts-i-una-quarantena-de-ferits-en-un-atac-prop-del-parlament-a-londres/noticia/2779555/">el març del 2017</a>, quan un terrorista va matar vuit persones.</p>
      <p>Un<b> home ha apunyalat diverses persones</b> amb un ganivet de grans dimensions abans de ser <b>abatut a trets per la policia</b>. <b>Dues persones han mort</b> en l'atac amb<b> </b>ganivet, que ha passat en un extrem del<b> </b>pont de Londres, que uneix la City amb la zona turística de Borough Market. L'atacant, a més, duia un artefacte adossat al cos que ha resultat ser un <b>explosiu fals.</b></p>
      <p>La policia, que no ha dubtat a qualificar l'atac de terrorista, ja n'ha identificat l'autor. L'atacant, de 28 anys, havia estat a la presó condemnat per delictes relacionats amb el <b>terrorisme islamista </b>l'any 2012. Havia sortit de la presó el desembre del 2018 a canvi de portar un <b>identificador electrònic</b>.</p>
      <p>
        <b>Anul·lats els actes de campanya</b>
      </p>
      <p>Els partits britànics han suspès els actes de campanya electoral en senyal de dol per les víctimes. El primer ministre, Boris Johnson, ha aturat la campanya. Tant ell com l'alcalde de Londres destacaven la valentia dels vianants que van aturar l'atacant.</p>
      <blockquote>"També vull reconèixer la valentia extraordinària dels vianants que físicament han intervingut per protegir la vida dels altres. Per mi, representen el bo i millor del nostre país."</blockquote>
      <p>L'home va ser reduït inicialment per un grup de vianants que eren al pont. Un dels vianants li pren el ganivet i s'allunya de l'agressor quan arriba la policia. Després, la policia abat a trets l'atacant quan ja estava immobilitzat a terra, en veure que portava un cinturó d'explosius que, finalment, era fals.</p>
      <p>Davant el fet que l'atacant havia estat condemnat per un delicte relacionat amb el <b>terrorisme islamista, </b>Boris Johnson anunciava la seva voluntat que els terroristes no puguin sortir tan aviat de la presó i que <b>compleixin la major part de les condemnes</b>.</p>
      <p>Poc després de l'atac, la policia ha tancat la zona i ha informat<b> d'"un incident greu"</b>, sense precisar detalls. Després ha recomanat a la gent que hi havia a la zona que no s'hi acostessin i que seguissin les instruccions dels agents.</p>
      <p> </p>
      <figure>
        <iframe data-src="https://twitter.com/sergimulero/status/1200541171715649538?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>Neil Basu, Policia Metropolitana de Londres:</b>
      </p>
      <blockquote>"Per la naturalesa dels fets, hem respost com si es tractés d'un acte relacionat amb el terrorisme. I, per les sospites que hi pogués haver un cinturó d'explosius, hi hem desplaçat els especialistes per evitar danys posteriors, però puc confirmar que el cinturó que portava era fals."</blockquote>
      <p> </p>
      <figure>
        <img src="https://www.ccma.cat/multimedia/jpg/1/5/1575051175351.jpg"/>
      </figure>
      <p> </p>
      <p>També <b>hi ha un detingut</b>. Les imatges que ha gravat la gent que ha presenciat l'escena mostren l'incident des de diferents angles.</p>
      <p>A les imatges es pot veure com alguns vianants <b>miren de reduir l'atacant, </b>que finalment és immobilitzat per la policia i és abatut.</p>
      <p> </p>
      <figure>
        <iframe data-src="https://twitter.com/HLOBlog/status/1200424529664847877?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/Asylumseeker111/status/1200446551434264576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/Asylumseeker111/status/1200446672498675713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <img src="https://www.ccma.cat/multimedia/jpg/8/6/1575051173768.jpg"/>
      </figure>
      <p> </p>
      <p>A la zona, s'hi han desplaçat ambulàncies i la policia ho investiga<b> com un atac terrorista</b>.</p>
      <p> </p>
      <figure>
        <iframe data-src="https://twitter.com/sergimulero/status/1200451605612703749?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>L'alcalde de Londres,<b> el laborista Sadiq Khan</b>, ha lamentat l'atemptat:</p>
      <blockquote>"Ens hem de mantenir ferms en la nostra determinació per plantar cara al terror amb força i unitat. Els que volen atacar-nos i dividir-nos no tindran mai èxit."</blockquote>
      <p> </p>
      <figure>
        <img src="https://www.ccma.cat/multimedia/jpg/6/2/1575044004026.jpg"/>
      </figure>
      <p>
        <i>Foto: Reuters</i>
      </p>
      <p> </p>
      <figure>
        <iframe data-src="https://twitter.com/metpoliceuk/status/1200426882661068801?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/iihtishamm/status/1200425274485215232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/AmandaHunter87/status/1200419495338266625?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/sergimulero/status/1200445445098655746?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>A quarts de vuit del vespre, hora d'aquí, l'estació de London Bridge <b>ha reobert al públic.</b></p>
      <p>El primer ministre, Boris Johnson, ha indicat que es manté al corrent de l'incident que hi ha hagut <b>pocs dies abans de la cimera de l'OTAN </b>en què, aquest dimarts i dimecres, es reuniran diversos caps d'estat, com Donald Trump i Emmanuel Macron. Els fets també han passat catorze dies <b>abans de les eleccions generals, </b>el 12 de desembre.</p>
      <p>Tant el Partit Laborista com el Conservador han suspès durant la resta de la jornada els seus actes de campanya.</p>
      <p> </p>
      <figure>
        <img src="https://www.ccma.cat/multimedia/jpg/5/7/1575044001775.jpg"/>
      </figure>
      <p>
        <i>Foto: Reuters</i>
      </p>
      <p> </p>
      <p>
        <b>Dos atemptats al pont de Londres el 2017</b>
      </p>
      <p>L'any 2017 ja hi va haver dos atemptats al pont de Londres. Un al març, amb <a href="https://www.ccma.cat/324/cinc-morts-i-una-quarantena-de-ferits-en-un-atac-prop-del-parlament-a-londres/noticia/2779555/">quatre morts i una quarantena de ferits</a>, i l'altre, al juny, amb <a href="https://www.ccma.cat/324/almenys-sis-morts-i-una-trentena-de-ferits-en-un-atac-a-londres/noticia/2792456/">set morts i uns 50 ferits.</a></p>
    </article>
  </body>
</html>