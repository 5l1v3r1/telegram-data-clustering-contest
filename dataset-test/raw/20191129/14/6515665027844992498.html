<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3366795/vozdovac-zeli-pobedu-protiv-crvene-zvezde-ne-sme-da-zavara-njihovo-lose-izdanje-protiv-bajerna"/>
    <meta property="og:site_name" content="kurir.rs"/>
    <meta property="article:published_time" content="2019-11-29T14:11:00+00:00"/>
    <meta property="og:title" content="VOŽDOVAC ŽELI POBEDU PROTIV CRVENE ZVEZDE: Ne sme da zavara njihovo loše izdanje protiv Bajerna"/>
    <meta property="og:description" content="Trener fudbalera Voždovca Radomir Koković rekao je danas da trenutna situacija Crvene zvezde pred predstojeću medjusobnu utakmicu može biti i dobra i loša stvar."/>
  </head>
  <body>
    <article>
      <h6 class="kicker">Super liga Srbije</h6>
      <h1>VOŽDOVAC ŽELI POBEDU PROTIV CRVENE ZVEZDE: Ne sme da zavara njihovo loše izdanje protiv Bajerna</h1>
      <address>
        <time datetime="2019-11-29T14:11:00+00:00">29 Nov 2019, 14:11</time>
      </address>
      <p>
        <b>Trener fudbalera Voždovca Radomir Koković rekao je danas da trenutna situacija Crvene zvezde pred predstojeću medjusobnu utakmicu može biti i dobra i loša stvar.</b>
      </p>
      <p>"Gostujemo Crvenoj zvezdi u specifičnoj situaciji za njih. Doživeli su težak poraz od Bajerna, i koliko to može biti dobro za nas, može biti i loše. Dobro je zato što su sada poljuljani, ali loše jer mogu biti još više motivisani da pred svojim navijačima poprave utisak i da se vrate u pobednički ritam pred odlučujuće mečeve u šampionatu i Ligi šampiona. Nas ne sme da zavara njihovo loše izdanje protiv Bajerna, poseduju izuzetan kvalitet i mi moramo biti jako oprezni i koncentrisani ako želimo da ostvarimo dobar rezultat", rekao je Koković na konferenciji za novinare.</p>
      <p>Voždovac će gostovati Crvenoj zvezdi u 18. kolu Super lige Srbije.</p>
      <p>"Dobro igramo na gostovanju ove sezone i nadam se da ćemo i sutra podići kvalitet igre. Tri boda protiv Crvene zvezde su pojednaka kao tri boda protiv Proletera i nekog drugog protivnika i mi idemo sutra da se nadigravamo, pobedimo i nastavimo svoju seriju sjajnih igara", kazao je Koković.</p>
      <p>Fudbaler Voždovca Jovan Nišić je rekao da njegova ekipa želi pobedu protiv Crvene zvezde.</p>
      <p>"Iako gostujemo prvaku države i predstavniku Srbije u Ligi šampiona, ne idemo sa belom zastavom, već idemo da pobedimo. To je primarni cilj. Ove sezone odlično igramo na gostovanjima, odneli smo sva tri boda i sa stadiona Vojvodine i Partizana, a pobeda nad Zvezdom samo bi bila šlag na tortu u ovoj sjajnoj polusezoni", rekao je Nišić.</p>
      <p>Utakmica će se igrati sutra od 18.00 na stadionu "Rajko Mitić".</p>
      <p>Beta</p>
      <related>
        <h4>NE PROPUSTITE</h4>
        <a href="https://www.kurir.rs/sport/fudbal/3366791/vladan-milojevic-nemam-problem-da-odem-uprava-neka-odluci-nemamo-energiju-kao-ranije"/>
        <a href="https://www.kurir.rs/sport/fudbal/3366729/tobdzije-urucile-otkaz-treneru-arsenal-otpustio-emerija-ljungberg-privremeno-trener-foto"/>
        <a href="https://www.kurir.rs/sport/fudbal/3366741/delije-i-grobari-ce-evropske-velikane-gledati-samo-na-tv-u-ovo-se-posledice-posrtanja-vecitih-u-evropi-kurir-sport"/>
        <a href="https://www.kurir.rs/sport/fudbal/3366733/krug-lecenja-nije-zatvoren-potreban-oprez-u-oporavku-povratak-normalnom-zivotu-sinise-mora-da-ide-postepeno-foto"/>
      </related>
    </article>
  </body>
</html>