<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/cikk/2019/11/29/lemond-az-iraki-miniszterelnok"/>
    <meta property="og:site_name" content="hirado.hu"/>
    <meta property="article:published_time" content="2019-11-29T14:34:00+00:00"/>
    <meta property="og:title" content="Lemond az iraki miniszterelnök"/>
    <meta property="og:description" content="Ádil Abdel Mahdi iraki miniszterelnök benyújtja lemondását a parlamentnek, hogy a törvényhozás új kormányt választhasson - jelentette be péntek délután az iraki miniszterelnöki hivatal Bagdadban."/>
  </head>
  <body>
    <article>
      <h1>Lemond az iraki miniszterelnök</h1>
      <address><time datetime="2019-11-29T14:34:00+00:00">29 Nov 2019, 14:34</time> by <a rel="author">MTI</a></address>
      <p>
        <b>Ádil Abdel Mahdi iraki miniszterelnök benyújtja lemondását a parlamentnek, hogy a törvényhozás új kormányt választhasson - jelentette be péntek délután az iraki miniszterelnöki hivatal Bagdadban.</b>
      </p>
      <figure>
        <img src="https://hirado.hu/wp-content/uploads/sites/7/2019/11/K_EPA20191129080.jpg"/>
        <figcaption>2019. április 30-án Berlinben készített kép Ádil Abdel Mahdi iraki miniszterelnökről – (Fotó: MTI/EPA/Filip Singer)</figcaption>
      </figure>
      <p>A parlament a tervek szerint legközelebb vasárnap ül össze.</p>
      <p>Mahdit egy éve nevezték ki kormányfőnek az iraki politikai tömbök közti megállapodás révén. Mostani lépését a hetek ót tartó kormányellenes tüntetések után jelentette be, amelyekben már 400 ember vesztette életét. Csütörtökön legalább negyvenöt tiltakozó halt meg a dél-iraki Násziríjában, Nedzsefben és Bagdadban. Ez volt a két hónapja kezdődött, erőszakba torkolló tüntetéshullám egyik legvéresebb napja.</p>
      <p>Ali asz-Szisztáni ajatollah, Irak legmagasabb rangú síita imámja pénteken felszólította a parlamentet, hogy vonja meg a bizalmat a kormánytól a békés tüntetők ellen alkalmazott erőszak miatt, és hangsúlyozta, hogy különbséget kell tenni a békésen és az erőszakhoz folyamodó tiltakozók között.</p>
      <p>Szavainak egyelőre nincs sok foganatja, mivel pénteken délig további három tüntetőt lőttek agyon és nyolcat sebesítettek meg rendőrök Nedzsefben.</p>
      <p>Mahdi lemondásának hírét ugyanakkor kitörő örömmel fogadták a tüntetők Bagdadban és más városokban.</p>
      <p>Tweet</p>
    </article>
  </body>
</html>