<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/komentari/v-mozchna-smrt-na-70-godini-nato-se-gotvi-da-potrsi-pomoshch-ot-uchenite-glavi"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-29T14:41:01+00:00"/>
    <meta property="og:title" content="В &quot;мозъчна смърт&quot; на 70 години? НАТО се готви да потърси помощ от &quot;учените глави&quot;"/>
    <meta property="og:description" content="Очаква се НАТО да поиска група &quot;мъдреци&quot; да помогне за реформиране на алианса, след като американският президент постави под съмнение неговото значение, а френският президент Еманюел Макрон заяви, че алиансът умирал."/>
  </head>
  <body>
    <article>
      <h1>В "мозъчна смърт" на 70 години? НАТО се готви да потърси помощ от "учените глави"</h1>
      <address>
        <time datetime="2019-11-29T14:41:01+00:00">29 Nov 2019, 14:41</time>
      </address>
      <p>Очаква се НАТО да поиска група "мъдреци" да помогне за реформиране на алианса, след като американският президент постави под съмнение неговото значение, а френският президент Еманюел Макрон заяви, че алиансът умирал.</p>
      <p>На срещата на върха в Лондон на 4 декември, на която ще се отбележи 70-ата годишнина на НАТО, лидерите на 29-те страни членки ще се опитат да демонстрират единство, но са изправени пред въпроса за бъдещето на водения от САЩ алианс.</p>
      <p>Европейските съюзници на Вашингтон и Канада не са сигурни какво да очакват от Тръмп, след като на срещата на върха на пакта през юли 2018 г. той разкритикува Германия и заговори за напускането му, преди да го похвали и да си припише заслугите за обещаните реформи.</p>
      <p>След това Макрон също даде израз на неудовлетворението си от това, което френски дипломати наричат липса на координация в НАТО на политическо ниво и неуспех да се справи с темите табу. По думите на Макрон пактът "се намира в мозъчна смърт".</p>
      <p>Това бе казано след изтеглянето на американските войски от Сирия, подтикнало Турция да предприеме операция срещу кюрдските милиции в Северна Сирия, които смята за терористи, въпреки че именно те помогнаха на Вашингтон да разгроми "Ислямска държава" (ИД). Съюзниците на Анкара в НАТО се опасяват, че операцията ще подкопае усилията в борбата с екстремистите от ИД.</p>
      <p>В отговор на опасенията за бъдещето на пакта срещата на върха вероятно ще приеме френско-германското предложение за сформиране на група от авторитетни имена под ръководството на генералния секретар на НАТО Йенс Столтенберг, казаха дипломати.</p>
      <p>"Съветът на мъдреците" ще докладват резултатите от работата си в края на 2021 г., когато пактът трябва да проведе следващата си среща на върха, като подготвят почвата за реформи.</p>
      <p>"Опитваме се да канализираме токовия удар (от коментарите на Макрон), за да структурираме политически дебат", каза високопоставен френски дипломат, участващ в дискусиите.</p>
      <p>Целта е да се осигури "нов баланс в трансатлантическия алианс", в който, и Европа го признава, Вашингтон поема твърде голямо бреме, каза дипломатът.</p>
      <p>Групата вероятно ще бъде малка. В нея ще влизат и по-възрастни държавници и личности, които могат да предложат по-радикални идеи.</p>
      <p>Като жест към Тръмп се очаква на срещата да се постигне сделка съюзниците на САЩ да поемат повече от текущите разходи на пакта, и да от 2021 г. се намали размерът на годишната вноска на Вашингтон за финансиране на централата и персонала на НАТО.</p>
      <p>Лидерите са готови също да удовлетворят искането на САЩ европейските съюзници да имат в пакта повече батальони, кораби и самолети, които да са в бойна готовност, като средство за възпиране срещу потенциална атака на Русия.</p>
      <p>
        <b>Какво ще каже Тръмп?</b>
      </p>
      <p>"Разбира се, никой на знае какво ще каже Тръмп", заяви високопоставен европейски дипломат в НАТО и добави: "Но сега не знаем и какво ще кажат Макрон или (турският президент Тайип) Ердоган".</p>
      <p>Еднодневната среща на върха, която ще се състои в луксозен голф клуб, ще бъде необичайно кратка, за да няма големи възможности за дипломатически спорове, макар че Великобритания, която се готви да напусне ЕС, гори от желание да организира едно образцово събитие.</p>
      <p>НАТО бе създадена през 1949 г., за да се противопостави на заплахата от комунистическия Съветски съюз, но откри нови цели след анексията на Крим от Русия през 2014 г.</p>
      <p>Сега пактът е подложен на натиск да помогне за решаване на някои от най-заплетените кризи в света, освен това Вашингтон настоява алиансът да определи позицията си към Китай, който се превръща във все по-голяма военна сила.</p>
      <p>"Напрежението в системата е голямо", каза норвежкият подполковник Стайн Грьонгста пред Ройтерс по време на тренировка на норвежки войници, които ще помагат в обучението на местните правителствени войски в Ирак под егидата на НАТО.</p>
      <p>"За армията е трудно едновременно да осигурява отбрана на територията, обучение и международни операции", каза той.</p>
      <p>Това е чувствителен въпрос за Германия, която е най-голямата икономика в Европа, но трябва да разчита на остаряло въоръжение и възнамерява да изпълни целта на НАТО за минималните отбранителни разходи едва през 2031 г.</p>
      <p>"Но въпросът все още е дали политиците са готови да похарчат толкова много пари", каза пред Ройтерс източник от германската армия.</p>
      <p>
        <b>Робин Емът от Ройтерс/ БТА</b>
      </p>
      <related>
        <h4>още по темата</h4>
        <a href="https://www.manager.bg/svyat/makron-komentart-za-mozchnata-smrt-na-nato-celeshe-probuzhdane-na-aliansa"/>
        <a href="https://www.manager.bg/svyat/si-en-en-sashch-namalyavat-vnoskata-si-v-byudzheta-na-nato"/>
        <a href="https://www.manager.bg/svyat/merkel-zashchiti-nato-ot-kritikite-na-makron"/>
      </related>
    </article>
  </body>
</html>