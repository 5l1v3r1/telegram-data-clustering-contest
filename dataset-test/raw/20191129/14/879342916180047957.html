<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/29/novyna/polityka/nezakonne-zatrymannya-majborody-sap-vyhrala-kasacziyu"/>
    <meta property="og:site_name" content="Слово і Діло"/>
    <meta property="article:published_time" content="2019-11-29T14:20:02+00:00"/>
    <meta property="og:title" content="Незаконне затримання Майбороди: САП виграла касацію"/>
    <meta property="og:description" content="Верховний суд задовольнив касацію антикорупційного прокурора на відмову другої інстанції відкрити провадження за їх скаргою."/>
  </head>
  <body>
    <article>
      <h1>Незаконне затримання Майбороди: САП виграла касацію</h1>
      <address>
        <time datetime="2019-11-29T14:20:02+00:00">29 Nov 2019, 14:20</time>
      </address>
      <p>
        <b>Верховний суд задовольнив касацію Спеціалізованої антикорупційної прокуратури на відмову Київського апеляційного суду розглянути скаргу прокурора на визнання незаконним затримання директора фірми «Укрбуд Девелопмент» Олега Майбороди.</b>
      </p>
      <p>Таке рішення 20 листопада ухвалив Касаційний кримінальний суд, повідомляє «Слово і Діло».</p>
      <p>Як відомо, НАБУ і САП затримали Майбороду та інших у справі заволодіння коштами НГУ. Пізніше, <a href="https://www.slovoidilo.ua/2019/05/16/novyna/finansy/sud-vidpustyv-hendyrektora-ukrbud-development">Шевченківський суд Києва звільнив його з-під варти</a>. Також <a href="https://www.slovoidilo.ua/2019/05/17/novyna/polityka/kvartyry-naczhvardiyi-hendyrektoru-ukrbudu-vyznachyly-zastavu">суд обрав директору «Укрбуд Девелопмент» запобіжний захід у вигляді застави</a>.</p>
      <p>Своєю чергою САП подала апеляцію на рішення про визнання незаконним затримання Майбороди. Втім Київський апеляційний суд відмовив у відкритті провадження. На думку суддів, прокурор подав скаргу на рішення, яке не підлягає оскарженню, згідно частини 3 статті 309 Кримінального процесуального кодексу України.</p>
      <p>У зв'язку з цим прокуратура подала касацію. 22 серпня Касаційний кримінальний суд відкрив провадження за скаргою, а також витребував з Шевченківського райсуду Києву матеріали справи. 20 листопада суд частково задовольнив касацію, скасувавши рішення Київського апеляційного суду. Також суд призначив новий розгляд цієї скарги САП у другій інстанції.</p>
      <p>Нагадаємо, <a href="https://www.slovoidilo.ua/2019/07/02/novyna/polityka/dbr-rozsliduvatyme-mozhlyve-nezakonne-zatrymannya-nabu-dyrektora-ukrbudu">Державне бюро розслідування порушило провадження за фактами можливого незаконного затримання Майбороди</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
    </article>
  </body>
</html>