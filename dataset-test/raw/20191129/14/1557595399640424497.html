<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/callers-choice/zacharaki-sto-thecaller-syntoma-i-anartisi-ton-oristikon-pinakon-gia-toys-diorismoys-stin-eidiki-agogi/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-29T14:36:12+00:00"/>
    <meta property="og:title" content="Ζαχαράκη στο TheCaller: Σύντομα η ανάρτηση των οριστικών πινάκων για τους διορισμούς στην Ειδική Αγωγή"/>
    <meta property="og:description" content="Επιδίωξη της κυβέρνησης είναι να μην αιφνιδιάσει την εκπαιδευτική κοινότητα με τις νομοθετικές της πρωτοβουλίες» δήλωσε -μεταξύ άλλων- η Υφυπουργός Παιδείας, Σοφία Ζαχαράκη"/>
  </head>
  <body>
    <article>
      <h6 class="kicker">Προανήγγειλε και νέες προσλήψεις στο χώρο της Παιδείας</h6>
      <h1>Ζαχαράκη στο TheCaller: Σύντομα η ανάρτηση των οριστικών πινάκων για τους διορισμούς στην Ειδική Αγωγή</h1>
      <address>
        <time datetime="2019-11-29T14:36:12+00:00">29 Nov 2019, 14:36</time>
      </address>
      <p>Σε ζητήματα του υπουργείου Παιδείας, το Συνέδριο της Νέας Δημοκρατίας αλλά και την Προεδρική εκλογή αναφέρθηκε στη συνέντευξή της στο <b>TheCaller WEB TV</b> η <b>Σοφία Ζαχαράκη</b>.</p>
      <p>«<i>Με τις επισκέψεις μου ανά την Ελλάδα προσπαθώ να δω ποιες είναι οι ανάγκες των εκπαιδευτικών και των μαθητών. (...) Προτεραιότητα για μας είναι η σχολική μονάδα, τα παιδιά κι οι εκπαιδευτικοί</i>» ανέφερε -μεταξύ άλλων- για τη δραστηριότητα της κυβέρνησης στον τομέα της Παιδείας.</p>
      <p>Αναφορικά με τις μόνιμες προσλήψεις στην Ειδική Αγωγή -διαγωνισμό που προκήρυξε η προηγούμενη κυβέρνηση- και την ανάρτηση των οριστικών πινάκων, η κα Ζαχαράκη τόνισε ότι αυτό θα συμβεί σε σύντομο χρονικό διάστημα. Επιπλέον ανέφερε ότι στις πρόσφατες αποφάσεις του Υπουργικού Συμβουλίου για <b>20.000 προσλήψεις</b> στο δημόσιο τομέα <b>περιλαμβάνονται και νέες προσλήψεις στο χώρο της Παιδείας</b> -πέραν των προσλήψεων στην Ειδική Αγωγή.</p>
      <p>Σχετικά με το φαινόμενο των παραιτήσεων αναπληρωτών εκπαιδευτικών που αρνούνται την τοποθέτησή τους σε δυσπρόσιτες περιοχές η Υφυπουργός Παιδείας σημείωσε ότι «<i>θέλουμε να φτιάξουμε ένα «πακέτο» προκειμένου να ξαναγίνει ελκτικός ο δυσπρόσιτος προορισμός για τους εκπαιδευτικούς</i>», να δοθούν δηλαδή ισχυρά κίνητρα προκειμένου οι εκπαιδευτικοί να επιλέγουν τις περιοχές αυτές.</p>
      <p>Αναφέρθηκε στο φλέγον θέμα της αξιολόγησης υποστηρίζοντας ότι «<i>δεν μιλάμε για αξιολόγηση που θα οδηγεί σε απόλυση. (...) Μιλάμε για αξιολόγηση που θα φέρει την επιμόρφωση</i>». Ακόμη ανέφερε ότι βασικός στόχος του υπουργείου είναι να εισαχθούν <b>νέες εκπαιδευτικές ενότητες</b> στα σχολεία όπως: πχ <b>εθελοντισμός, οδική ασφάλεια, την προστασία από τα έκτακτα φαινόμενα, την κλιματική αλλαγή, την αγωγή υγείας, το σεβασμό στον άλλον</b>.</p>
      <p>Αναφορικά με την απουσία του <b>προσφυγικού</b>, ως ζητήματος, από την ατζέντα του Συνεδρίου δήλωσε ότι «<i>δεν είναι κάτι που το αποφεύγουμε καθώς πρόκειται για θέμα που το συζητάμε κάθε μέρα και στο κόμμα και την κυβέρνηση</i>», ενώ για τις αντιδράσεις που έχουν προκληθεί σε διάφορες περιοχές της χώρας λόγω της εγκατάστασης προσφύγων και μεταναστών ανέφερε ότι «<i>όσο πιο πολύ ενημερώνεται η τοπική κοινωνία τόσο περισσότερο μπορούν να λειανθούν οι αντιδράσεις</i>».</p>
      <p>Τέλος, σχετικά με την Προεδρική εκλογή και την πρόσφατη τροποποίηση του Συντάγματος υποστήριξε ότι «<i>σέβομαι το θεσμό του ΠτΔ και θεωρώ ότι όσο λιγότερο μιλάς γι' αυτό, τόσο περισσότερο τον προστατεύεις. (...) Ο θεσμός του ΠτΔ δεν υποβαθμίζεται από το γεγονός ότι αποσυνδέθηκε από την πρόωρη διάλυση της Βουλής και άλλαξε το όριο εκλογής αλλά από το γεγονός ότι στο παρελθόν χρησιμοποιήθηκε αυτή η διαδικασία για να εξυπηρετήσει μικροκομματικές σκοπιμότητες</i>». Ενώ εξέφρασε και τη θετική της άποψη στο ενδεχόμενο να προταθεί γυναίκα για το Ύπατο Πολιτειακό Αξίωμα.</p>
      <p><b>Δείτε ολόκληρη τη συνέντευξη της Σοφίας Ζαχαράκη στο TheCaller WEB TV και την Φώφη Γιωτάκη</b>:</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fthecallergr%2Fvideos%2F810843676019166%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>