<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/kultura/hudba/oto-klempir-j-a-r-spoluprace-s-stb.A191129_130344_hudba_jgo"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T14:50:00+00:00"/>
    <meta property="og:title" content="KOMENTÁŘ: Policajt tam stál a on podepsal. Klempíř z J.A.R. o spolupráci s StB"/>
    <meta property="og:description" content="Oto Klempíř z kapely J.A.R. se v rozhovoru pro pořad Prostor X vyjádřil ke spolupráci s StB. Působil jako agent s krycím jménem Olda a jeho svazek má na sto dvacet stran. Vyvlékl se s pomocí dcery vysokého stranického pohlavára, kterého nechce jmenovat."/>
  </head>
  <body>
    <article>
      <h1>KOMENTÁŘ: Policajt tam stál a on podepsal. Klempíř z J.A.R. o spolupráci s StB</h1>
      <address><time datetime="2019-11-29T14:50:00+00:00">29 Nov 2019, 14:50</time> by <a rel="author" href="https://www.idnes.cz/novinari/jindrich-goth.N4310" target="_blank">Jindřich Göth</a></address>
      <p>Oto Klempíř z kapely J.A.R. se v rozhovoru pro pořad Prostor X vyjádřil ke spolupráci s StB. Působil jako agent s krycím jménem Olda a jeho svazek má na sto dvacet stran. Vyvlékl se s pomocí dcery vysokého stranického pohlavára, kterého nechce jmenovat.</p>
      <p>Kapela J.A.R. vznikla 17. listopadu roku 1989. Trojka ve složení Oto Klempíř, Roman Holý a Michael Viktořík se bezděky stala symbolem sametové revoluce, pravidelně pořádá 17. listopadu výroční koncerty. </p>
      <p>
        <b>
          <a href="https://www.idnes.cz/kultura/hudba/oto-klempir-j-a-r-spoluprace-s-stb.A191129_130344_hudba_jgo/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/14/033/org/NH521af4_2Y8O1543.jpg"/>
          <figcaption>Oto Klempíř</figcaption>
        </figure>
        <figure>
          <img src="https://1gr.cz/fotky/idnes/13/122/org/VED4ff22a_rra_white_ota_klempir_martin_pisarik.jpg"/>
          <figcaption>Ota Klempíř a Martin Písařík pokřtili knížku Tarry White Porno a já.</figcaption>
        </figure>
      </slideshow>
      <p>
        <a href="https://www.idnes.cz/kultura/hudba/oto-klempir-j-a-r-spoluprace-s-stb.A191129_130344_hudba_jgo/foto">Zobrazit fotogalerii</a>
      </p>
      <p>Dovolte osobní pohled. Nemusí se mi líbit hudba, kterou J.A.R. produkují, ale cením si jejich přístupu k věci. Roman Holý je tahoun, člověk, který dokáže ukočírovat ty dva cvoky, tedy Michaela Viktoříka, zvaného Vrtulník, a Klempu. </p>
      <p>Špinavej džob. Tak se jmenoval první hit J.A.R.. Tvrdá rap-rocková písnička, postavená na riffu skladby Lesní manekýn od kapely Katapult. J.A.R. ho ještě přiostřili a vyšperkovali ho úderným textem, jehož první slova hovoří za vše: „Policajt tam stál, gipsy vopodál, udělej randál, je to na metal.“</p>
      <p>Udělali randál. A policajt tam fakt stál. Jak v rozhovoru pro Prostor X Oto Klempíř přiznal, policajt šel i dovnitř. Přitáhl papíry a Oto je podepsal. Spolupráci s StB. Klempa byl vedený jako agent pod krycím jménem Olda. Ve spisech té bestie byl vedený od roku 1984 a nijak se tím netají. Udával, hlásil, bonzoval.„Vystrašili mě k smrti. Nastínili mi, co se stane, když neudělám, co chtějí. Uděláš to za rok, ale to už budeš mrzák,“ svěřil se Klempíř ve zmíněném rozhovoru. </p>
      <p>Jak z toho ven? Měl štěstí, pomohla mu kamarádka, jež byla dcerou vysokého stranického funkcionáře. Oto ji nechce jmenovat, ale zaštítěn jejím jménem přišel za soudruhy a řekl, že končí. „Je to moje noční můra. Absolutní,“ přiznal Oto Klempíř. </p>
      <p>Přiznal se. Na rovinu řekl, co se tehdy dělo. Byl s děvkou v kavárně, byl s ní asi i na pokoji, ale přiznal to. Jeho rozhovor pro Prostor X byl upřímný a nejspíš rozvíří diskusi, což je dobře. O těchhle věcech je potřeba mluvit, přít se o nich, nahlížet na ně z mnoha stran. Ale hlavně nemlčet, nezametávat je pod koberec. </p>
    </article>
  </body>
</html>