<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/vucic-i-grusko-srbija-ostaje-verna-vojnoj-neutralnosti/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-29T14:37:02+00:00"/>
    <meta property="og:title" content="Vučić i Gruško: Srbija ostaje verna vojnoj neutralnosti"/>
    <meta property="og:description" content="Predsednik Srbije Aleksandar Vučić rekao je danas u razgovoru sa zamenikom ministra spoljnih poslova Rusije Aleksandrom Gruškom da Srbija ostaje verna svojoj politici vojne neutralnosti, što će jasno i nedvosmisleno potvrditi usvajanjem odgovarajućih strateških dokumenata, saopšteno je iz kabineta srpskog predsednika."/>
  </head>
  <body>
    <article>
      <h1>Vučić i Gruško: Srbija ostaje verna vojnoj neutralnosti</h1>
      <address><time datetime="2019-11-29T14:37:02+00:00">29 Nov 2019, 14:37</time> by <a rel="author">Beta</a></address>
      <p>
        <b>Predsednik Srbije Aleksandar Vučić rekao je danas u razgovoru sa zamenikom ministra spoljnih poslova Rusije Aleksandrom Gruškom da Srbija ostaje verna svojoj politici vojne neutralnosti, što će jasno i nedvosmisleno potvrditi usvajanjem odgovarajućih strateških dokumenata, saopšteno je iz kabineta srpskog predsednika.</b>
      </p>
      <p>Vučić i Gruško razgovarali su o bilateralnim odnosima, posebno u svetlu priprema za Vučićevu posetu Rusiji i sastanak sa predsednikom Vladimirom Putinom 4. decembra.</p>
      <p>Vučić je rekao da „sa velikom nadom očekuje predstojeći sastanak u Sočiju, što će biti njegov treći ovogodišnji sastanak sa predsednikom Putinom“ i istakao da je „za njega taj susret od izuzetnog značaja, kao prilika za sadržajan razgovor i razmenu stavova o globalnim i regionalnim pitanjima, kao i najvažnijim pitanjima srpsko-ruske saradnje, posebno ekonomske“.</p>
      <p>Bilo je reči i o situaciji u regionu a sagovornici su izrazili nadu da će na Zapadnom Balkanu biti sačuvani mir i stabilnost.</p>
      <p>Vučić je u razgovoru zahvalio Rusiji za razumevanje državnih i nacionalnih interesa Srbije, kao i za aktivnu podršku u očuvanju njenog teritorijalnog integriteta i suvereniteta posebno u međunarodnim organizacijama.</p>
      <p>Dvojica sagovornika su konstatovali da realizacija dogovorenih projekata, naročito u oblasti energetike, kao i saobraćajne infrastrukture i visokih tehnologija, dobro napreduje.</p>
      <p>Vučić je zahvalio ruskim zvaničnicima što često posećuju Srbiju, „jer to govori o želji Rusije da održava bliske odnose“ sa Srbijim a Gruško je njemu preneo pozdrave predsednika Putina, premijera Medvedeva i ministra Lavrova, navodi se u saopštenju.</p>
      <h3>Povezani tekstovi:</h3>
    </article>
  </body>
</html>