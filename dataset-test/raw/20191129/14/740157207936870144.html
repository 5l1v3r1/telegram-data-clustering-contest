<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/w-poznaniu-odslonieto-nietypowy-mural,136177.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T14:20:00+00:00"/>
    <meta property="og:title" content="W Poznaniu odsłonięto nietypowy mural"/>
    <meta property="og:description" content="Jakości powietrza nie jest kwestią abstrakcyjną, ale wiąże się bezpośrednio z jakością życia w naszych miastach - mówiła w piątek w Poznaniu szefowa MR Jadwiga Emilewicz podczas odsłonięcia muralu wykonanego farbami, które oczyszczają powietrze, wchłaniając i rozkładając niektóre składowe smogu."/>
  </head>
  <body>
    <article>
      <h1>W Poznaniu odsłonięto nietypowy mural</h1>
      <address><time datetime="2019-11-29T14:20:00+00:00">29 Nov 2019, 14:20</time> by <a rel="author">PAP/KM  </a></address>
      <h4>Jakości powietrza nie jest kwestią abstrakcyjną, ale wiąże się bezpośrednio z jakością życia w naszych miastach - mówiła w piątek w Poznaniu szefowa MR Jadwiga Emilewicz podczas odsłonięcia muralu wykonanego farbami, które oczyszczają powietrze, wchłaniając i rozkładając niektóre składowe smogu.</h4>
      <hr/>
      <p>Mural został wykonany na ścianie budynku osiedlowego domu kultury na poznańskich Winogradach. Jak podkreślono w trakcie odsłonięcia malunku, użyte do jego powstania farby oczyszczają powietrze, wchłaniając i rozkładając niektóre składowe smogu, w tym te emitowane przez samochody. Przez kolejne dziesięć lat mural ma zmniejszać zanieczyszczenie powietrza tak samo, jak 77 drzew.</p>
      <p>Jadwiga Emilewicz podkreśliła, że kwestia jakości powietrza "nie jest kwestią abstrakcyjną, ale wiąże się bezpośrednio z jakością życia w naszych miastach". Zaznaczyła, że ten temat będzie jednym z priorytetów w najbliższych latach.</p>
      <figure>
        <iframe data-src="https://twitter.com/MinRozwoju/status/1200387271003922432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Miasta w Polsce coraz szybciej się rozwijają, mają też ogromny potencjał do wdrażania innowacyjnych rozwiązań. Obserwujemy prawdziwy boom na budowę mikroinstalacji fotowoltaicznych, mających zapewnić energię elektryczną na użytek własny - powiedziała minister rozwoju Jadwiga Emilewicz.</p>
      <p>Dodała, że biorąc pod uwagę tempo przyłączania i uruchamiania kolejnych instalacji, Polska może znaleźć się na 4. miejscu w UE pod względem rocznych przyrostów nowych mocy fotowoltaicznych.</p>
      <p>- Chcemy, by miasta w Polsce wyglądały właśnie tak jak to z muralu - mówiła.</p>
      <p>Na ścianie domu kultury znalazły się budynki charakterystyczne dla stolicy Wielkopolski - Okrąglak, Bałtyk i Collegium Altum oraz domki budnicze ze Starego Rynku. Są tam też samochody zasilane energią elektryczną oraz domy, które czerpią energię z instalacji fotowoltaicznych i wiatraków.</p>
      <figure>
        <img src="https://pliki.portalsamorzadowy.pl/i/15/08/71/150871.jpg"/>
      </figure>
      <p>- Grupa Enea chce towarzyszyć użytkownikom dróg w rozwoju elektromobilności w Polsce. Pracujemy nad przygotowaniem sieci do intensywnego rozwoju infrastruktury ładowania, współpracujemy z partnerami w projektach budowy infrastruktury e-mobility. Stworzyliśmy ten mural by pokazać, że istnienie takiego miasta jest możliwe i nie jest to odległa przyszłość - powiedział prezes Enei Mirosław Kowalik.</p>
      <p>Poznański mural o powierzchni 77 m kw. jest wspólnym projektem Fundacji Wielkopolska Pracownia Pomysłów oraz spółki Enea.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>