<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D9%88%D9%84%D8%AA-%D8%B9%D8%B1%D8%A7%D9%82-%D8%B3%D9%82%D9%88%D8%B7-%DA%A9%D8%B1%D8%AF-20191129/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-29T14:00:55+00:00"/>
    <meta property="og:title" content="دولت عراق سقوط کرد"/>
    <meta property="og:description" content="ساعتی پس از آنکه آیت الله علی سیستانی در همسویی با معترضان خواستار برکناری دولت عراق شد، عادل عبدالمهدی نخست وزیر این کشور اعلام کرد که استعفای خود را تسلیم مجلس می کند. عادل عبدالمهدی در بیانیه ای که به همین مناسبت منتشر کرد تصریح نمود که در پاسخ..."/>
  </head>
  <body>
    <article>
      <h1>دولت عراق سقوط کرد</h1>
      <address><time datetime="2019-11-29T14:00:55+00:00">29 Nov 2019, 14:00</time> by <a rel="author">ناصر اعتمادی</a></address>
      <p>
        <b>ساعتی پس از آنکه آیت الله علی سیستانی در همسویی با معترضان خواستار برکناری دولت عراق شد، عادل عبدالمهدی نخست وزیر این کشور اعلام کرد که استعفای خود را تسلیم مجلس می کند. عادل عبدالمهدی در بیانیه ای که به همین مناسبت منتشر کرد تصریح نمود که در پاسخ مستقیم به فراخوان آیت الله علی سیستانی برای تغییر دولت تصمیم به استعفا گرفته است.</b>
      </p>
      <p>بیست و چهار ساعت پس از سرکوب خونین تظاهرکنندگان عراقی در شهرهای نجف و ناصریه که ٤٤ کشته به بار آورد، آیت الله علی سیستانی امروز خواستار برکناری دولت عراق شد. پیام کتبی آیت الله سیستانی را نمایندۀ او، احمد الصافی، در خطبه های امروز نماز جمعه کربلا خواند. در این پیام رهبر مذهبی شیعیان عراق از مجلس این کشور خواسته بود که در دفاع از منافع عراق و جلوگیری از خونریزی، خشونت، آشوب و نابودی این کشور از دولت کنونی بغداد سلب اعتماد کند.</p>
      <p>در اظهاراتی مشابه، مقتدا صدر، یکی دیگر از روحانیون با نفوذ شیعه عراقی نیز گفته بود که اگر دولت عراق استعفاء ندهد آغاز نابودی این کشور رقم خواهد خورد.</p>
      <p>موضعگیری آیت الله علی سیستانی در حمایت از خواستۀ "قانونی" و "مشروع" تظاهرکنندگان عراقی نقطۀ مقابل موضع رهبر حکومت اسلامی ایران، علی خامنه ای، است که اعتراض های خونین عراق را همانند اعتراض های اخیر خیابانی در ایران "توطئۀ" دشمنان و قدرت های خارجی می داند.</p>
      <p>تغییر حکومت یکی از مطالبات اصلی تظاهرکنندگان عراقی است که در عین حال خواستار تغییر قانون اساسی کشور و پایان دادن به حکومت قومی-مذهبی شیعیان تحت نفوذ تهران هستند.</p>
      <p>بیست و چهار ساعت پس از سرکوب خونین تظاهرات اعتراضی شهرهای نجف و ناصریه که بیش از چهل کشته بر جای گذاشت، امروز جمعه در شهرهای بغداد، نجف، دیوانیه، ناصریه و حله تظاهرات و درگیری ها مجدداً از سر گرفته شد و طی آنها تظاهرکنندگان خواستار تغییر رژیم و برکناری کامل هیئت حاکمۀ این کشور شدند.در تظاهرات امروز ناصریه دست کم پنج نفر از تظاهرکنندگان کشته شدند.</p>
      <p>در اعتراض های دیروز همین شهر بیست و شش نفر از تظاهرکنندگان توسط نیروهای دولتی کشته شدند. ناآرامی های عراق از اکتبر گذشته تاکنون قریب ٤٠٠ کشته و هزاران زخمی به بار آورده است. در ناآرامی های دو روز گذشته عراق تظاهرکنندگان با سر دادن شعارهایی علیه حکومت ایران کنسولگری جمهوری اسلامی را در شهر نجف به آتش کشیدند و خواستار پایان یافتن مداخلات و اعمال نفوذهای تهران در  امورعراق و نهادهای سیاسی این کشور شدند.</p>
      <p>برای محافظت از جان تظاهرکنندگان نیروهای مسلح قبایل ناصریه کنترل بزرگراه بغداد را در دست گرفتند و نسبت به اعزام نیروهای نظامی مرکز برای سرکوب ناراضیان در جنوب عراق هشدار دادند.</p>
      <p>تظاهرکنندگان و معترضان عراقی صریحاً می گویند که خواستار پایان یافتن نظام سیاسی هستند که دولت آمریکا پس از سرنگون کردن رژیم صدام حسین در عراق مستقر کرد و عملاً تحت نفوذ رژیم جمهوری اسلامی ایران قرار گرفت.        </p>
    </article>
  </body>
</html>