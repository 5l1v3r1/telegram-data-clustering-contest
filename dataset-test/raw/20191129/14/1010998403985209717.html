<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/italianskata-policija-sprja-organizacijata-na-krajnodjasna-partija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T14:39:00+00:00"/>
    <meta property="og:title" content="Италианската полиция осуети създаването на неонацистка партия"/>
    <meta property="og:description" content="При акцията са конфискувани оръжия, нацистки флагове и книги на бившите диктатори Адолф Хитлер и Бенито Мусолини"/>
  </head>
  <body>
    <article>
      <h1>Италианската полиция осуети създаването на неонацистка партия</h1>
      <h2>При акцията са конфискувани оръжия, нацистки флагове и книги на бившите диктатори Адолф Хитлер и Бенито Мусолини</h2>
      <address><time datetime="2019-11-29T14:39:00+00:00">29 Nov 2019, 14:39</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/29/Nazi_1575031172-1.mp4"/>
      </figure>
      <p>Специализирана акция на италианската полиция осуети основаването на крайнодясна партия, обвързана с националсоциалистическата идеология.</p>
      <p>При операцията, проведена на територията на цялата страна, са конфискувани оръжия, нацистки флагове, свастики, книги на бившите диктатори Адолф Хитлер и Бенито Мусолини и други, пише „Ройтерс”.</p>
      <p>Партията се казвала Италианска националсоциалистическа партия на работниците. Според информацията крайнодясната групировка имала връзки с екстремисти от Португалия, Великобритания и Франция.</p>
      <p>Полицията нахлула в 19 имота в градове от Средиземноморието на юг до Алпите на север.</p>
      <p>Намерени са пистолети, ловни пушки и арбалети. Към момента полицията не разкрива колко души са участвали в екстремистката организация или колко от тях са били арестувани.</p>
      <p>„Операцията разкрива голям брой предмети и хора в различни градове, обединени от една и съща фанатична идеология и намерението да създадат отворено пронацистко, ксенофобско и антисемитично движение”, обяснява полицията в официална позиция.</p>
      <p>В Италия всички опити да се съживи фашистката идеология се смятат за престъпление и са наказуеми от закона.</p>
      <p>През юли полицията в страната откри голям брой оръжия, включително и ракета въздух-въздух, отново при акция, касаеща крайнодесни организации.</p>
      <p>През ноември двама души, симпатизиращи на нацистката идеология, бяха арестувани по подозрение за планирано нападение над джамия.</p>
    </article>
  </body>
</html>