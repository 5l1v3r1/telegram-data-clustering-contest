<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/aba-crisuri-a-reparat-statiile-hidrometrice-afectate-de-viituri-foto-153140.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-29T14:52:00+00:00"/>
    <meta property="og:title" content="ABA Crişuri a reparat staţiile hidrometrice afectate de viituri (FOTO)"/>
    <meta property="og:description" content="11 din cele 99 de staţii hidrometrice din bazinul hidrografic Crişuri au avut nevoie de reparaţii, după viiturile din timpul verii, iar Administraţia Bazinală de Apă Crişuri a finalizat acum lucrările. În Bihor, au fost reabilitate staţiile de la Oşorhei, Copăcel şi Bulz."/>
  </head>
  <body>
    <article>
      <h1>ABA Crişuri a reparat staţiile hidrometrice afectate de viituri (FOTO)</h1>
      <address><time datetime="2019-11-29T14:52:00+00:00">29 Nov 2019, 14:52</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://www.ebihoreanul.ro/modules/news/files/masuratori-aba-crisuri-statii-bihoreanul-29112019-1.JPG"/>
          <figcaption>foto: ABA Crişuri</figcaption>
        </figure>
        <figure>
          <img src="https://www.ebihoreanul.ro/modules/news/files/masuratori-aba-crisuri-statii-bihoreanul-29112019-2.jpg"/>
        </figure>
        <figure>
          <img src="https://www.ebihoreanul.ro/modules/news/files/masuratori-aba-crisuri-statii-bihoreanul-29112019-3.jpg"/>
        </figure>
        <figure>
          <img src="https://www.ebihoreanul.ro/modules/news/files/masuratori-aba-crisuri-statii-bihoreanul-29112019-4.jpg"/>
        </figure>
        <figure>
          <img src="https://www.ebihoreanul.ro/modules/news/files/masuratori-aba-crisuri-statii-bihoreanul-29112019-5.jpg"/>
        </figure>
        <figure>
          <img src="https://www.ebihoreanul.ro/modules/news/files/masuratori-aba-crisuri-statii-bihoreanul-29112019-6.jpg"/>
        </figure>
        <figure>
          <img src="https://www.ebihoreanul.ro/modules/news/files/masuratori-aba-crisuri-statii-bihoreanul-29112019-7.jpg"/>
        </figure>
        <figure>
          <img src="https://www.ebihoreanul.ro/modules/news/files/masuratori-aba-crisuri-statii-bihoreanul-29112019-8.jpg"/>
        </figure>
      </slideshow>
      <p>
        <b>11 din cele 99 de staţii hidrometrice din bazinul hidrografic Crişuri au avut nevoie de reparaţii, după viiturile din timpul verii, dar şi din alţi ani, iar Administraţia Bazinală de Apă Crişuri a finalizat acum lucrările.</b>
      </p>
      <p>Potrivit unui comunicat transmis vineri de ABA Crişuri, au fost reabilitate staţiile din Oşorhei,  Copăcel, Bulz (Bihor), Valea Morii (Satu Mare), Valcăul de Sus (Sălaj), Cărand, Târnova,  Igneşti, Seleuş (Arad), Timercea şi Brad (Hunedoara).</p>
      <p>În general, lucrările necesare au fost de reabilitare a malurilor, a scărilor de acces, a cabinelor hidrometrice şi a secţiunilor de scurgere pentru ape mici. "Lucrările, începute în luna iulie şi finalizate în luna noiembrie, au fost executate cu utilajele instituţiei, iar în echipele de lucru au fost implicaţi hidrologi ingineri constructori, agenţi hidro şi muncitori hidrometri. După reabilitare putem afirma că activitatea zilnică de măsurători se desfăşoară din nou în parametri normali", a declarat, potrivit comunicatului, directorul ABA Crişuri, Dorel Dume.</p>
      <p>Staţiile hidrometrice sunt locurile unde angajaţii ABA fac zilnic observaţii şi măsurători asupra nivelului şi debitului apei, precipitaţiilor, temperaturii apei şi a aerului, precum şi asupra cantităţii de aluviuni transportate de ape. Aceste date stau la baza întocmirii prognozelor şi avertizărilor hidrologice.</p>
      <p>
        <b>Ape în istorie</b>
      </p>
      <p>ABA Crişuri mai menţionează că la staţiile hidrometrice se monitorizează perioadele cu ape mari şi viituri, dar şi perioadele de secetă.</p>
      <p>Cele mai mari viituri înregistrate pe cursurile de apă din bazinul hidrografic Crişuri au fost în 1980 pe râul Crişul Repede, în 1981 pe râul Crişul Negru, în 1997 şi 2001 pe râul Barcău şi în anul 2000 pe Crişul Alb. Fenomenul de secetă hidrologică a fost resimţit în anii: 1961, 2003, 2007, 2012 şi 2015.</p>
      <p>În bazinul hidrografic Crişuri, din cele 99 de staţii hidrometrice, cea mai veche este cea din Ciucea, de pe râul Crişul Repede, înfiinţată în anul 1884.</p>
      <p>Aplicaţia numită "Situaţia Hidrologică", disponibilă pe site-ul apele-romane.ro le oferă cetăţenilor posibilitatea accesării informaţiilor în timp real cu privire la o serie de parametri cheie pentru activitatea de monitorizare a stării apelor.</p>
    </article>
  </body>
</html>