<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/29/quotchastka_rf_na_rynku_gazu_v_yes_32quot_klimpush_cyncadze_sprostuvala_mif_pro_oposeredkovanu_kupivlyu_rosiyskogo_gazu"/>
    <meta property="og:site_name" content="espreso.tv"/>
    <meta property="article:published_time" content="2019-11-29T14:54:00+00:00"/>
    <meta property="og:title" content="&quot;Частка РФ на ринку газу в ЄС - 32%&quot;: Клімпуш-Цинцадзе спростувала міф про опосередковану купівлю російського газу"/>
    <meta property="og:description" content="Народний депутат від &quot;Європейської Солідарності&quot; Іванна Климпуш-Цинцадзе спростувала твердження про те, що Україна закуповує з країн ЄС російський газ"/>
  </head>
  <body>
    <article>
      <h1>"Частка РФ на ринку газу в ЄС - 32%": Клімпуш-Цинцадзе спростувала міф про опосередковану купівлю російського газу</h1>
      <address>
        <time datetime="2019-11-29T14:54:00+00:00">29 Nov 2019, 14:54</time>
      </address>
      <p>Народний депутат від "Європейської Солідарності" Іванна Климпуш-Цинцадзе спростувала твердження про те, що Україна закуповує з країн ЄС російський газ</p>
      <p>Про це повідомляє <a href="https://espreso.tv/">Еспресо.TV</a>.</p>
      <p>"Багато хто хоче нам розказати, що протягом останніх 4 років, коли ми не купували ніякого газу від РФ напряму, ми нібито купували російський газ через європейських постачальників. Я хочу розвіяти хочу цей міф. Частка РФ на газовому ринку ЄС складає на сьогодні 32%. Мрія Газпрому про те, що це тільки російський газ в країнах ЄС, є абсолютною неправдою. Ми юридично закуповували газ через європейських постачальників - 18 постачальників підтверджує голова Нафтогазу, що дозволило нам диверсифікувати ці поставки. Ізакупівлі велися виключно з країн ЄС", - сказала Климпуш-Цинцадзе.</p>
      <p>Нардеп також наголосила, що Україна не потребує закупівель газу в РФ для проходження опалювального сезону.</p>
      <p>"Дехто намагається нам розказати, що російський газ нам потрібен аби пройти опалювальний сезон. Знову ж таки нонсен. Не кажучи про більше ніж понад 21,5 млрд кубів газу закачених в наші газосховища, що дозволяє нам не просто пройти опалювальний сезон, а й довше забезпечувати себе потребами в газі", - сказала Климпуш-Цинцадзе.</p>
      <p>Нардеп застерегла від повернення до купівлі газу в РФ навіть у випадку надання знижок.</p>
      <p>"Мені здається, що кожен школяр має зрозуміти те наскільки небезпечними є газові знижки. Це як ситуація в поганому супермаркеті, де ти, підходячи до каси розумієш, що це була ніяка не знижка, бо товар коштує дорожче, і ти не можеш повернути його на полицю. Дороговизна газу має бути усвідомлена. Ті знижки, які мали у 1997, 2010 році вони вилилися у втрати української території, Криму, окупацію Донбасу, в наших загиблих. І це те, що сьогодні має стояти на заваді до будь-яких ініціатив щодо відновлення російських прямих поставок в Україну. Навіть якщо нам РФ буде безкоштовно постачати газ, то я думаю, що ціна, заплачена за те, що ми були під атакою цієї російської зброї у вигляді газу, вона є неприйнятною", - сказала Климпуш-Цинцадзе.</p>
      <p>Також депутат нагадала про перемоги над Газпромом у міжнародних судах.</p>
      <p>"Апеляційний суд відхилив скаргу Газпрому. Це означає, що в нас є всі підстави далі вимагати від РФ $3 млрд і мати можливість, щоб це рішення виконувалось", - сказала Климпуш-Цинцадзе.</p>
      <ul>
        <li>Нагадаємо, Газпром заявив про <a href="https://espreso.tv/news/2019/11/28/gazprom_zayavyv_pro_dvostoronni_peremovyny_z_ukrayinoyu">двосторонні перемовини</a> з Україною щодо прямих поставок газу.</li>
      </ul>
    </article>
  </body>
</html>