<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/italijani-u-beogradu-sa-pojacanjima-iz-nba-i-ncaa-394058.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-29T14:31:00+00:00"/>
    <meta property="og:title" content="Italijani u Beogradu sa pojačanjima iz NBA i NCAA!"/>
    <meta property="og:description" content="&quot;Azuri&quot; bi mogli da izađu u veoma jakom sastavu u Beogradu."/>
  </head>
  <body>
    <article>
      <h1>Italijani u Beogradu sa pojačanjima iz NBA i NCAA!</h1>
      <h2>"Azuri" bi mogli da izađu u veoma jakom sastavu u Beogradu.</h2>
      <address><time datetime="2019-11-29T14:31:00+00:00">29 Nov 2019, 14:31</time> by <a rel="author">Nikola Miloradović</a></address>
      <p>Pre par dana žrebom je određeno da će se na kvalifikacionom turniru za Olimpijske igre u Tokiju u Beogradu takmičiti selekcije Dominikanske republike, Novog Zelanda i domaćina Srbije u okviru grupe A, dok su u grupi B selekcije Italije, Portorika i Senegala.<br/><br/>Dakle, opšti utisak je da bi Italijani trebalo da nam predstavljaju najveću prepreku ka plasmanu na OI, a juče smo preneli i da bi "Azuri" značajno pojačani mogli da se pojave u srpskoj prestonici.<br/><br/>Donte Divinćenco bi uskoro trebalo da dobije pasoš Italije, zemlje iz koje vuče svoje poreklo i očekuje se njegov nastup u Beogradu na kvalifikacionom turniru.<br/><br/>Pored beka Milvoki Baksa, dres reprezentacije Italije bi u našem glavnom gradu mogao da ponese i 18-godišnji plejmejker Arizone Niko Manion.<br/><br/>Ovaj momak je rođen u Sijeni, ali je odrastao u Solt Lejk Sitiju, majka mu je Italijanka, otac Amerikanac i ima dvojno državljanstvo.<br/><br/>Već je i debitovao za selekciju Italije u kvalifikacijama za Svetsko prvenstvo, na debiju je ubacio devet poena u porazu od Holandije, ali je postao i četvrti najmlađi igrač u istoriji "Azura" kako je tada imao svega 17 godina.<br/><br/>Od letos nastupa za Arizonu, već je pokazao da poseduje ogroman potencijal, na drugom nastupu je protiv Ilinoja ubacio 23 poena.</p>
      <figure>
        <iframe src="https://www.youtube.com/embed/W_2yZEm0-Wo" width="640" height="360" data-service="Youtube" scrolling="no"/>
      </figure>
      <p>Italijani su rešeni da se u Srbiji pojave u najjačem sastavu, pa pored pomenutih DiVinćenca i Maniona u Beogradu možemo očekivati i Galinarija, Melija i Belinelija, kao i zvezde evropske košarke poput Datomea i Heketa.<br/><br/>Selektor Saketi će po svemu sudeći imati paklen tim na raspolaganju, pa će novi selektor Srbije Kokoškov morati dobro da zasuče rukave, jer je sve jasnije da put ka Igrama neće biti tako lak.</p>
      <p>Izvor: Sportske.net</p>
    </article>
  </body>
</html>