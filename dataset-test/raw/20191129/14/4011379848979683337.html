<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/pvda-amstelveen-uit-zorgen-over-stijgende-ov-kosten/"/>
    <meta property="og:site_name" content="RTVA"/>
    <meta property="article:published_time" content="2019-11-29T14:34:40+00:00"/>
    <meta property="og:title" content="PvdA Amstelveen uit zorgen over stijgende OV-kosten"/>
    <meta property="og:description" content="AMSTELVEEN – De Amstelveense fractie van de PvdA uit zorgen over de stijgende OV-kosten van komend jaar. De partij stelde vragen aan het college tijdens de raadsvergadering, van afgelopen donderdag, en gaat het onderwerp ook voorleggen in de regioraad van de Vervoerregio Amsterdam (VRA). Na een verhoging van 5,75% dit jaar, stijgen de prijzen volgend …"/>
  </head>
  <body>
    <article>
      <h1>PvdA Amstelveen uit zorgen over stijgende OV-kosten</h1>
      <address><time datetime="2019-11-29T14:34:40+00:00">29 Nov 2019, 14:34</time> by <a rel="author" href="https://rtva.nl/author/jennifer/" target="_blank">Jennifer Kapoen</a></address>
      <p>
        <b>AMSTELVEEN – De Amstelveense fractie van de PvdA uit zorgen over de stijgende OV-kosten van komend jaar. De partij stelde vragen aan het college tijdens de raadsvergadering, van afgelopen donderdag, en gaat het onderwerp ook voorleggen in de regioraad van de Vervoerregio Amsterdam (VRA).</b>
      </p>
      <p>Na een verhoging van 5,75% dit jaar, stijgen de prijzen volgend jaar wederom met 2,23%. Wethouder Ellermeijer liet weten dat de VRA over de prijsverhogingen gaat, maar zij vragen wel raad bij betrokken gemeentes waaronder Amstelveen. De PvdA vindt dat tariefstijgingen in strijd zijn met een duurzaam reisalternatief. Raadslid Arnout van den Bosch: ,,Om het openbaar vervoer aantrekkelijk te houden, kunnen zulke prijsstijgingen niet blijven doorgaan. We moeten juist meer mensen verleiden om met de bus of de tram te reizen. Hoge tarieven passen daar niet bij.”</p>
      <p>Daarnaast wil de partij weten wat de gemeente kan doen om mensen met de laagste inkomens te helpen. Voor wie een reiskostenvergoeding krijgt van de werkgever, is er weinig aan de hand. Maar volgens Van den Bosch zijn het juist de mensen met een laag inkomen bij wie er geen sprake is van zo’n vergoeding. ,,We moeten de gevolgen van deze prijsstijgingen verzachten. Of dat nu loopt via de Amstelveenpas of op een andere manier, maakt me niet zo veel uit, maar er moet wat gebeuren.”</p>
      <p>Foto: Pixabay</p>
    </article>
  </body>
</html>