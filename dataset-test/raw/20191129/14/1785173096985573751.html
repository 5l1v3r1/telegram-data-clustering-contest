<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/presedintele-klaus-iohannis-participa-saptamana-viitoare-la-reuniunea-nato-la-nivel-inalt-1922403829302019111419185229"/>
    <meta property="og:site_name" content="News.ro"/>
    <meta property="article:published_time" content="2019-11-29T14:38:30+00:00"/>
    <meta property="og:title" content="Preşedintele Klaus Iohannis participă, săptămâna viitoare, la Reuniunea NATO la Nivel Înalt"/>
    <meta property="og:description" content="Preşedintele Klaus Iohannis, va participa, în perioada 3-4 decembrie, la Reuniunea NATO la Nivel Înalt care se va desfăşura la Londra. Reuniunea are loc în contextul împlinirii a 70 de ani de la fondarea Alianţei Nord-Atlantice."/>
  </head>
  <body>
    <article>
      <h1>Preşedintele Klaus Iohannis participă, săptămâna viitoare, la Reuniunea NATO la Nivel Înalt</h1>
      <address><time datetime="2019-11-29T14:38:30+00:00">29 Nov 2019, 14:38</time> by <a rel="author">News.ro</a></address>
      <p>
        <b>Preşedintele Klaus Iohannis, va participa, în perioada 3-4 decembrie, la Reuniunea NATO la Nivel Înalt care se va desfăşura la Londra. Reuniunea are loc în contextul împlinirii a 70 de ani de la fondarea Alianţei Nord-Atlantice.</b>
      </p>
      <p>Potrivit Administraţiei Prezidenţiale, alături de momentele cu caracter ceremonial, programul va include o sesiune de lucru, în cadrul căreia liderii aliaţi vor discuta priorităţile NATO în actualul context internaţional de securitate şi deciziile necesare în vederea continuării procesului de adaptare a Alianţei.</p>
      <p>”Cu această ocazie, liderii aliaţi vor analiza stadiul de implementare a măsurilor pentru consolidarea posturii NATO de descurajare şi apărare, precum şi a celor legate de rolul Alianţei în proiectarea stabilităţii şi acordarea de sprijin statelor partenere. În acelaşi timp, şefii de stat şi de guvern din statele membre aliate vor adopta decizii privind modernizarea NATO şi creşterea rolului său în combaterea actualelor ameninţări şi provocări la adresa securităţii euro-atlantice”, a transmsi Administraţia Prezidenţială.</p>
      <p>Sursa citată a prcizat că, în cadrul dezbaterilor, preşedintele Klaus Iohannis va evidenţia contribuţiile României în cadrul NATO, precum şi importanţa fundamentală a unităţii şi solidarităţii aliate şi va expune evaluările naţionale cu privire la evoluţiile de securitate la nivel regional şi global subliniind, în acest context, necesitatea continuării procesului de adaptare a posturii aliate de descurajare şi apărare pe Flancul Estic şi în regiunea Mării Negre.<br/><br/>Reuniunea NATO la Nivel Înalt se va desfăşura la Londra</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>