<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SgN4L/teroristicky-utok-v-londyne-dva-mrtvi-rada-pobodanych-utocnika-policie-zastrelila"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T14:27:00+00:00"/>
    <meta property="og:title" content="Teroristický útok v Londýně: Dva mrtví, řada pobodaných. Útočníka policie zastřelila"/>
    <meta property="og:description" content="Policie v Londýně zasahovala v pátek odpoledne u incidentu na mostě London Bridge, při němž došlo ke střelbě na muže, který pobodal několik lidí nožem. Policie útočníka zastřelila. Policie na tiskové konferenci potvrdila informace médií, že měl útok nožem dvě oběti. Na sociálních sítích se objevila řada videí i fotografií z místa, na nichž policie střílí. Útok policie označila za terorismus, ale konkrétní motiv je stále nejasný. Na místě zasahovala pyrotechnická jednotka kvůli možné výbušnině na těle muže, šlo o atrapu."/>
  </head>
  <body>
    <article>
      <h6 class="kicker">střelba v centru londýna</h6>
      <h1>Teroristický útok v Londýně: Dva mrtví, řada pobodaných. Útočníka policie zastřelila</h1>
      <address><time datetime="2019-11-29T14:27:00+00:00">29 Nov 2019, 14:27</time> by <a rel="author" href="https://echo24.cz/author/ctk" target="_blank">čtk</a></address>
      <slideshow>
        <figure>
          <img src="https://echo24.cz/img/5de15759ffd8fa2b1ee35353/1040/540/FIT?_sig=AAOmU8RV48lQwbmM8Fp6KKPUzth3K1yzLeWc3kEXnt8"/>
          <figcaption>Policisté na místě incidentu<cite>FOTO: Reuters</cite></figcaption>
        </figure>
        <figure>
          <img src="https://echo24.cz/img/5de15755ffd8fa2b1ee35327/1040/540/FIT?_sig=_rmJghEy-_JBlhy_n2VLbnsrVI15g2qfesjsQvbc4J0"/>
          <figcaption>Policejní vyšetřovatelé vyšetřující na místě činu<cite>FOTO: Reuters</cite></figcaption>
        </figure>
        <figure>
          <img src="https://echo24.cz/img/5de13750ffd8fa2b1ee0b4c2/1040/540/FIT?_sig=jCZJOQ0dwNLjR3NFSBNmest9Tu9ADZ0kzzzLFJ4z49I"/>
          <figcaption>Záběry svědků ze střelby na London Bridge<cite>FOTO: printscreen Twitter/Flint Bedrock</cite></figcaption>
        </figure>
        <figure>
          <img src="https://echo24.cz/img/5de12bc0ffd8fa2b1edfb2ca/1040/540/FIT?_sig=qniy3cM8inwWwr4jR6TEZIKoJxunZicHZd7BKzou6tM"/>
          <figcaption>
            <cite>FOTO: shutterstock.com (Ilustrační foto)</cite>
          </figcaption>
        </figure>
      </slideshow>
      <p>
        <b>Policie v Londýně zasahovala v pátek odpoledne u incidentu na mostě London Bridge, při němž došlo ke střelbě na muže, který pobodal několik lidí nožem. Policie útočníka zastřelila. Policie na tiskové konferenci potvrdila informace médií, že měl útok nožem dvě oběti. Na sociálních sítích se objevila řada videí i fotografií z místa, na nichž policie střílí. Útok policie označila za terorismus, ale konkrétní motiv je stále nejasný. Na místě zasahovala pyrotechnická jednotka kvůli možné výbušnině na těle muže, šlo o atrapu.</b>
      </p>
      <p>Podle BBC má útok nožem už dvě oběti, to potvrdila později i policie. Kromě útočníka zastřeleného policií tak zemřeli další dva lidé. Podle policie jsou navíc v nemocnici další tři zranění.</p>
      <p>Útočník měl na sobě atrapu výbušného zařízení. „Vzhledem k hlášením, že podezřelý mohl mít výbušné zařízení, zasahovali na místě specialisté,“ řekl novinářům dříve policejní velitel Neil Basu, který má na starosti protiteroristické operace. „Mohu nicméně potvrdit, že v tuto chvíli jsme přesvědčeni, že zařízení, které bylo umístěné na těle podezřelého, byla atrapa,“ dodal. Policie rovněž oznámila, že do ulic britské metropole bude vysláno více policejních hlídek, aby dohlížely na bezpečnost. Na večerní tiskové konferenci další novinky nesdělila s ohledem na vyšetřování.</p>
      <p>Incident se stal okolo 14:00 místního času (15:00 SEČ). Z výpovědi svědků vyplývá, že proti útočníkovi okamžitě zasáhli kolemjdoucí, ke kterým se následně přidali policisté. Jako hrdinu označují média i lidé na internetu muže, který útočníkovi vzal nůž a utekl s ním od místa, kde s útočníkem zápasili civilisté i policisté. Televize Sky News ocenila jeho odvahu, neboť riskoval vlastní život. Pochvala zní i na adresu ostatních kolemjdoucích, kteří se snažili útočníka přemoci.</p>
      <p>Na jednom z videí z místa je právě vidět, že skupina asi 10 lidí nacházejících se na mostě zpacifikovala útočícího muže a podařilo se jim muži nůž odebrat, policie je postupně od podezřelého oddělila a posléze na muže vystřelila. „Policie jednoho člověka zastřelila. Jakmile to bude možné, poskytneme další podrobnosti,“ oznámila londýnská policie. Poté policie dodala, že je na místě několik lidí zraněných bodnými ranami.</p>
      <figure>
        <iframe data-src="https://twitter.com/AbdiTV/status/1200429614318997508?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na twitteru se mezitím objevily snímky člověka bezvládně ležícího na chodníku a také několik videí. Jedno z dalších videí zachycuje policisty mířící na bílé nákladní auto, které je postavené skrz více silničních pruhů na mostě, a jeho následné prohledávání, píše britská BBC.</p>
      <figure>
        <iframe data-src="https://twitter.com/veganluke/status/1200421399958937600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podle policie není motiv incidentu jasný, ale z preventivních důvodů jednala, jako by šlo o útok spojený s terorismem, což se později potvrdilo. Jeden ze svědků řekl BBC, že si muž měl před střelbou policie odhalit kabát a mít na sobě vestu, která mohla být výbušná. Policisté po jeho rozhalení údajně rychle ustoupili dozadu.</p>
      <figure>
        <iframe data-src="https://twitter.com/metpoliceuk/status/1200434865889579008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na dostupných záběrech je rovněž vidět, jak lidé z mostu i jeho okolí utíkali. Podle svědků se přítomných zmocnila panika. Zveřejněny byly i snímky očividně zraněné ženy, kterou z místa odnášela čtveřice policistů. Britská média informují zhruba o pěti zraněných.</p>
      <figure>
        <iframe data-src="https://twitter.com/flintbedrock/status/1200423177073106945?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>London Bridge přes Temži spojuje londýnské části City a Southwark. Most se v červnu 2017 stal dějištěm teroristického útoku, který si zde a také v několik set metrů vzdálené čtvrti Borough Market vyžádal osm obětí, zahynuli také tři útočníci a dalších takřka padesát lidí utrpělo zranění</p>
      <related>
        <a href="https://echo24.cz/a/Smmh4/drancuji-kurdsky-majetek-vrazdi-civilisty-hrw-kritizuje-turecko-za-deni-na-severu-syrie"/>
      </related>
    </article>
  </body>
</html>