<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221407/bleskovym-hetrikom-obral-ronalda-o-rekord-lewandowski-zasluzene-najlepsim-hracom"/>
    <meta property="og:site_name" content="Športky.sk"/>
    <meta property="article:published_time" content="2019-11-29T14:10:00+00:00"/>
    <meta property="og:title" content="Bleskovým hetrikom obral Ronalda o rekord: Lewandowski zaslúžene najlepším hráčom"/>
    <meta property="og:description" content="MNÍCHOV - Poľský futbalový útočník Robert Lewandowski sa stal najlepším hráčom týždňa v aktuálnej edícii Ligy majstrov. Kanonier Bayernu Mníchov v utorňajšom dueli na belehradskej Marakane proti ..."/>
  </head>
  <body>
    <article>
      <h1>Bleskovým hetrikom obral Ronalda o rekord: Lewandowski zaslúžene najlepším hráčom</h1>
      <address>
        <time datetime="2019-11-29T14:10:00+00:00">29 Nov 2019, 14:10</time>
      </address>
      <p>MNÍCHOV - Poľský futbalový útočník Robert Lewandowski sa stal najlepším hráčom týždňa v aktuálnej edícii Ligy majstrov. Kanonier Bayernu Mníchov v utorňajšom dueli na belehradskej Marakane proti miestnej Crvenej zvezde pomohol hosťom k vysokému triumfu 6:0 až štyrmi gólmi. Nasúkal ich v druhom polčase za 14 minút a 31 sekúnd, čo je rýchlostný rekord LM. Dovtedajšie maximum v podobe 21 minút patrilo Cristianovi Ronaldovi.</p>
      <p>Lewandowski sa stal po Lionelovi Messim iba druhým hráčom v prestížnej milionárskej súťaži, ktorý strelil druhýkrát štyri góly v jednom zápase. Práve spomenutého kapitána španielskeho FC Barcelona Lewandowski tromfol v tohtotýždňovom hodnotení Európskej futbalovej únie (UEFA) aj fanúšikov po celom svete. Medzi nominovaným kvartetom bol aj belgický útočník Romelu Lukaku z Interu Miláno, ktorý gólom prispel k víťazstvu Interu Miláno v Prahe nad Slaviou (3:1), a tiež brankár Keylor Navas. Kostaričan sa výborným výkonom pričinil o to, že Paríž St. Germain napokon neodišiel z trávnika Realu Madrid s remízou (2:2).</p>
      <p>V predchádzajúcich štyroch kolách skupinovej časti LM si poctu Hráč týždňa vyslúžili Erling Haaland z RB Salzburg, krídelník Bayernu Mníchov Serge Gnabry, Raheem Sterling z Manchestru City a Rodrygo z Realu Madrid.</p>
      <footer><b>Zdroj:</b> SITA<br/><b>Foto:</b> SITA/AP/Darko Vojinovič</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221353/lukaku-ma-velmi-tazke-srdce-na-fanusikov-slavie-verim-ze-uefa-nieco-urobi"/>
        <a href="https://sportky.zoznam.sk/c/221331/fantasticky-hrajuca-slavia-narazila-smolny-vykon-hraca-nemoze-za-prehru-zlyhali-sme-ako-tim"/>
        <a href="https://sportky.zoznam.sk/c/221199/lewantorski-je-evidentne-na-love-rekordov-prekonal-ronalda-a-vyrovnal-sa-messimu"/>
        <a href="https://sportky.zoznam.sk/c/221183/video-dramaticky-slager-realu-s-psg-historicky-zapis-lewandowskeho-postup-city-a-tottenhamu"/>
      </related>
    </article>
  </body>
</html>