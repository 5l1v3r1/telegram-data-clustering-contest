<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/posadite-semena-za-razcvet-249747"/>
    <meta property="og:site_name" content="Slovenske novice"/>
    <meta property="article:published_time" content="2019-11-29T14:53:00+00:00"/>
    <meta property="og:title" content="Posadite semena za razcvet"/>
    <meta property="og:description" content="Povsem mogoče je, da veliko vaših odnosov ni uspevalo tako, kot si resnično želite. Bolj ko se odpirate novemu znanju, dognanjem in duhovni rasti, bolj lahko vsa ta spoznanja uporabite za drugačn..."/>
  </head>
  <body>
    <article>
      <h1>Posadite semena za razcvet</h1>
      <h2>Vse v vesolju se spreminja, tudi odnosi, ki jih imamo z ljudmi v svojem življenju in sami s seboj</h2>
      <address><time datetime="2019-11-29T14:53:00+00:00">29 Nov 2019, 14:53</time> by <a rel="author">U. J.</a></address>
      <p>Povsem mogoče je, da veliko vaših odnosov ni uspevalo tako, kot si resnično želite. Bolj ko se odpirate novemu znanju, dognanjem in duhovni rasti, bolj lahko vsa ta spoznanja uporabite za drugačne odnose, takšne, o kakršnih ste do zdaj samo sanjali. Tovrstno znanje je na voljo le redkim, ki so pripravljeni stopiti v kozmično razumevanje in se povezati na razburljivih, razsežnejših ravneh.</p>
      <h3>Transformacija sebe in vsega</h3>
      <p>Fizična resničnost je samo ogledalo, vaš odsev. Če se zunaj vas dogaja nekaj, česar ne želite doživeti, to pomeni, da se v vas skriva nekaj, kar potrebuje in zahteva vašo pozornost.<br/>Kako to razumeti? Če se pogledate v ogledalo in se vam zdi, da v svoji notranjosti zagledate namrščen obraz, ne morete seči v ogledalo in spremeniti tistega izraza v nasmeh ali počakati, da se ogledalo spremeni. Vi se morate prvi nasmehniti in potem vam bo vrnilo nasmeh. Ne potrebujete razloga, da bi bili srečni – želja biti srečen je dovolj velik razlog.</p>
      <blockquote>Komunikacija je ključna za vse uspešne odnose.</blockquote>
      <p>Če se lahko preizprašate o idealnem odnosu, ki ga želite ustvariti, si najprej dovolite to. Poosebite to idejo, zaživite jo v sebi in postali boste njen odsev. Najprej morate opaziti in ponotranjiti, kje ste zdaj, in spoznati, da ste se odločili biti na tem mestu, saj ne morete spremeniti nečesa, česar ne razumete in ne sprejmete. Ko to naredite, si dovolite postati tista različica sebe, ki jo vidite v svojih mislih.</p>
      <h3>Cenite svoje vrednote in vrednost</h3>
      <p>Kaj je za vas najpomembnejše v odnosu, ki si ga želite? Kaj iščete v svojem idealnem odnosu? Z vrednotami lahko samo uspevamo in se razcvetimo. Če v odnosih, ki jih imate, ni vrednot, ki jih cenite, se ne boste počutili izpolnjeni – zavedno ali nezavedno.<br/><br/>Kadar ste v stiku s svojimi vrednotami in so v vaših mislih povsem jasne, lahko pritegnete tisto, kar jim ustreza. Predstavljajte si, da ste magnet in oddajate določen elektromagnetni naboj, katerega vibracija je frekvenca, enakovredna vašim jasnim vrednotam. Ko torej kot nihalo nihate od zavedanja o svoji vrednosti k tistemu, kar iščete v drugih osebah, in nazaj, lahko magnetno pritegnete idealnega partnerja, ki ima enak naboj privlačnosti. Za to potrebujete le dva jasna koraka. Najprej se morate osredotočiti na podrobnosti tega, kar cenite, ker je vesolje odsev vas, in če pri tem niste jasni, ne ve, kaj vam dati. Ko si to razjasnite, morajo biti vaša fizična dejanja in vedenje skladni s temi vrednotami in tudi reprezentativni.</p>
      <h3>Prožnost čustev</h3>
      <p>Čustva so gibanje naše energije in vrednotenje kinestetskih občutkov, ki jih v telesu ustvarijo vizualni in avdiodražljaji, ki se preigravajo v gledališču našega uma. So tekoči in gnetljivi kot glina, in vi imate to svobodo, da kot s pritiskom na stikalo izberete, da čutite nekaj drugega. Ko nekaj občutite, si to dovolite in pustite, da steče, nato pa preklopite na tisto, kar zavestno izberete. Ko spoznate, da vas čustva nimajo v oblasti, jih imate vi lahko na način, ki vam ustreza.<br/><br/>Predstavljajte si, da v rokah držite čustveno glino in je ta v obliki jeze. Kako se odraža na vas? Kakšno obliko ima? Obstaja veliko vrst jeze: umirjena, odločna, besna. Ko vidite različne oblike te gline, jo lahko oblikujete, kakor koli želite, in takoj, ko začutite obliko jeze, jo lahko preoblikujete v ljubezen. To vam daje moč nad vašim čustvenim stanjem.</p>
      <h3>Paradoks sorodne duše</h3>
      <p>V vsakem odnosu mora obstajati paradoks, kot pri vseh stvareh v življenju. Kot veste, paradoks ustvarja ravnovesje, ki je temeljni element za življenje v sozvočju s tistimi, ki jih imate radi. Paradoks je tudi, ko dve polarnosti, v tem primeru vi in ​​vaš partner, druga drugo vidita kot enakovredno, kar pomeni, da nobena ne poskuša prevzeti premoči, saj oba prispevata k odnosu. To povečuje vrednost tega, kar skupaj ustvarjata, in je partnerstvo, združitev vajinih edinstvenosti, skupek vseh delov, ki dodajo še več barve vsemu, kar ste. Bodite zaupanja vredni, ne postavljajte partnerja na piedestal in doumite, da ste popolni, zato vas nobena oseba na tem svetu ne bo izpolnila. Samostojni ste, posebni in enakovredni, zato skupaj zaplešita v plesu enotnosti.</p>
      <h3>Štiri glavne sestavine za transformacijo</h3>
      <p><b>Integriteta</b> je sposobnost, da živite svojo resnico in odsevate dober občutek za moralo, da vam partner lahko zaupa in računa na vašo doslednost. Gre za to, da ste oseba, kakršna trdite, da ste. Zato vaš partner natanko ve, kdo ste in kakšni ste. Ne pozabite, da dejanja govorijo glasneje kot besede!<br/><b>Ljubezen</b> je <b>brezpogojna</b>, ko stvari, ki jih ponujate, kot so vrednotenje, ljubezen, čas in energija, podarite in ničesar ne pričakujete v zameno. Prava ljubezen nima pričakovanj, pozna svojo vrednost in bo pritegnila enakovrednost, hkrati pa bo dovoljevala drugemu biti in bo fluidna. Pričakovanje je omejitev, saj z njim lahko zaprete vsa vrata, skozi katera lahko pride in vas preseneti ter s tem popestri vaše življenje. Torej ljubite svobodno brez postavljanja pogojev in izkusite bistvo tega, za kar je ljubezen ustvarjena. Pustite se presenetiti in uživajte v vsem, kar si zaslužite.<br/><b>Komunikacija</b> je ključna za vse uspešne odnose. Z njo razumete perspektive drug drugega, je tudi prevod vašega notranjega sveta na način, s katerim se drugi lahko povežejo. Zato bodite jasni v svoji nameri, komunicirajte z ljubeznijo in jasnostjo in ugotovili boste, da lahko dosežete še več.<br/>Ali je <b>rast</b> eden ključnih namenov razvoja za vas? Zgodi se, ko oba dodata enako količino in vrednost, to se združi in postane še bolj dragoceno. Več ko boste lahko usmerili energije v skupno vizijo, ki jo ustvarjata, bolj bo ta cvetela. Bodite pogumni. U. J.</p>
    </article>
  </body>
</html>