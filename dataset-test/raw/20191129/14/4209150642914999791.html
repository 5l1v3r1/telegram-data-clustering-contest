<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Prevoznici-iz-RS-traze-da-ministar-komunikacija-bude-iz-Banjaluke/571177?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T14:49:54+00:00"/>
    <meta property="og:title" content="Prevoznici iz RS traže da ministar komunikacija bude iz Banjaluke"/>
    <meta property="og:description" content="SARAJEVO - Svi relevantni predstavnici vezani za djelatnost prevoza u ponedjeljak će potpisati zajednički memorandum i poslati ga u Savjet ministara BiH sa inicijativom da ministar komunikacija i transporta BiH u ovom mandatu bude neko sa teritorije Banjaluke."/>
  </head>
  <body>
    <article>
      <h1>Prevoznici iz RS traže da ministar komunikacija bude iz Banjaluke</h1>
      <address><time datetime="2019-11-29T14:49:54+00:00">29 Nov 2019, 14:49</time> by <a rel="author">Anja Matarugić</a></address>
      <p>SARAJEVO - Svi relevantni predstavnici vezani za djelatnost prevoza u ponedjeljak će potpisati zajednički memorandum i poslati ga u Savjet ministara BiH sa inicijativom da ministar komunikacija i transporta BiH u ovom mandatu bude neko sa teritorije Banjaluke.</p>
      <p>Rekao je ovo Nikola Grbić, predsjednik Udruženja prevoznika za međunarodni unutrašnji transport RS, te istakao da su do sada već obavili razgovore sa predstavnicima taksista, auto-škola, auto-prevoza i drugim subjektima vezanim za djelatnost prevoza.</p>
      <p>"U Banjaluci, Prijedoru, Laktašima, Gradišci i Prnjavoru je najveći broj prevoznika i smatramo da bi red bio da sa ovog područja bude neko od kandidata za mjesto ministra komunikacija i transporta BiH", rekao je Grbić.</p>
      <p>Milenko Jaćimović, predsjednik Udruženja za unapređenje bezbjednosti saobraćaja RS, kazao je da ova odluka nije donesena na prečac, te da ministar komunikacija i transporta BiH već 12 godina nije bio niko sa teritorije Banjaluke ili bliskog okruženja ovog grada.</p>
      <p>"Problema u ovoj oblasti je mnogo, a Banjaluka je administrativni centar RS i u njoj je najveća koncentracija transportnih preduzeća, kao i preduzeća koja obavljaju saobraćajne usluge", rekao je Jaćimović.</p>
      <p>Dodao je da imaju i podršku struktura vlasti RS, te da se na ovaj način obraćaju i Miloradu Dodiku, srpskom članu Predsjedništva BiH, da razmotri ovu mogućnost.</p>
    </article>
  </body>
</html>