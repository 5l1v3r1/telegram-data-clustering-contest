<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.dziennik.pl/pilka-nozna/ligi-zagraniczne/artykuly/614160,liga-hiszpanska-atletico-barcelona-real-alaves.html"/>
    <meta property="og:site_name" content="sport.dziennik.pl"/>
    <meta property="article:published_time" content="2019-11-29T14:00:00+00:00"/>
    <meta property="og:title" content="Liga hiszpańska: Pojedynek Atletico z Barceloną hitem 15. kolejki"/>
    <meta property="og:description" content="W 15. kolejce hiszpańskiej ekstraklasy najciekawiej zapowiada się spotkanie w Madrycie, gdzie zajmujący czwarte miejsce piłkarze Atletico podejmą prowadzącą w tabeli Barcelonę. Drugi w zestawieniu Real Madryt zmierzy się na wyjeździe z Alaves."/>
  </head>
  <body>
    <article>
      <h1>Liga hiszpańska: Pojedynek Atletico z Barceloną hitem 15. kolejki</h1>
      <h2>W 15. kolejce hiszpańskiej ekstraklasy najciekawiej zapowiada się spotkanie w Madrycie, gdzie zajmujący czwarte miejsce piłkarze Atletico podejmą prowadzącą w tabeli Barcelonę. Drugi w zestawieniu Real Madryt zmierzy się na wyjeździe z Alaves.</h2>
      <address>
        <time datetime="2019-11-29T14:00:00+00:00">29 Nov 2019, 14:00</time>
      </address>
      <figure>
        <img src="https://s1.dziennik.pl/pliki/12776000/12776568-ousmane-dembele-i-lionel-messi-900-600.jpg"/>
        <figcaption>Ousmane Dembele i Lionel Messi / PAP/EPA / ENRIC FONTCUBERTA</figcaption>
      </figure>
      <p>Redakcja Dziennik.pl</p>
      <p>Barcelona i Real zgromadziły po 28 punktów. O jeden wyprzedzają Sevillę, która podejmie ostatnie w tabeli Leganes, oraz o trzy Atletico. W dodatku obie czołowe drużyny mają rozegrany o jeden <a href="https://www.dziennik.pl/tagi/mecz">mecz</a> mniej. El Classico między nimi zostało bowiem przełożone na 18 grudnia.</p>
      <p>Niedzielne spotkanie w Madrycie istotne będzie nie tylko ze względu na układ tabeli. Po raz pierwszy przeciwko swojej było drużynie zagra bowiem napastnik "Dumy Katalonii" Antione Griezmann. Atletico nie chciało sprzedawać Francuza, ale w lipcu Barcelona wyłożyła zawartą w jego kontrakcie kwotę odstępnego w wysokości 120 mln <a href="https://www.dziennik.pl/tagi/euro">euro</a>. Griezmann spędził w Madrycie pięć sezonów, a w 180 ligowych meczach zdobył 94 bramki.</p>
      <p>Środowy mecz Ligi Mistrzów z Borussią Dortmund (3:1) Griezmann zaczął na ławce rezerwowych, jednak na boisku pojawił się już w 26. minucie, gdy kontuzji doznał Ousmane Dembele. 28-letni napastnik niezłą grę udokumentował bramką.</p>
      <p>"Dobry występ zawsze ma pozytywny wpływ na <a href="https://sport.dziennik.pl/pilka-nozna">piłkarza</a> przed czekającym go trudnym zdaniem, a w Madrycie Antoine na pewno nie będzie miał łatwo. Coraz lepiej rozumie nasz <a href="https://rozrywka.dziennik.pl/jegostrona/styl">styl</a> <a href="https://technologia.dziennik.pl/gry">gry</a>. Kwestią czasu jest kiedy jego więź z Lionelem Messim się zacieśni" - powiedział trener mistrzów Hiszpanii Ernesto Valverde.</p>
      <p>W 12 ligowych meczach Griezmann zdobył dla Barcelony pięć bramek.</p>
      <p>Atletico solidnie zaczęło sezon i jest niepokonane od 14 września, ale z ostatnich ośmiu meczów zremisowało aż sześć. Rok temu było blisko pokonania Barceony. Na gola Diego Costy zdobytego po asyście Griezmanna, Barcelona zdołała jednak odpowiedzieć w 90. minucie bramką Dembele.</p>
      <p>15. seria spotkań zacznie się już w piątek, kiedy Celta Vigo podejmie Real Valladolid. Ciekawie może być też w sobotnim <a href="https://www.dziennik.pl/tagi/mecz">meczu</a> Valencia - Villarreal.</p>
    </article>
  </body>
</html>