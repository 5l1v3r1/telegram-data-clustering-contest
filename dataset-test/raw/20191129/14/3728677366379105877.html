<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216238/Donar-haalt-Smith-terug-naar-Groningen-Freeman-vertrekt"/>
    <meta property="og:site_name" content="RTV Noord"/>
    <meta property="article:published_time" content="2019-11-29T14:36:00+00:00"/>
    <meta property="og:title" content="Donar haalt Smith terug naar Groningen, Freeman vertrekt"/>
    <meta property="og:description" content="Basketbalclub Donar heeft zich versterkt met Andrew Smith. De 26-jarige Amerikaan kan spelen als power forward en als center."/>
  </head>
  <body>
    <article>
      <h1>Donar haalt Smith terug naar Groningen, Freeman vertrekt</h1>
      <address><time datetime="2019-11-29T14:36:00+00:00">29 Nov 2019, 14:36</time> by <a rel="author">Karel-Jan Buurke</a></address>
      <p>Smith speelde in het seizoen 2016-2017 ook al in Groningen. In dat seizoen won hij met Donar de Supercup, de beker en de landstitel.</p>
      <h3>Freeman weg</h3>
      <p>Door het aantrekken van Smith vertrekt Deshawn Freeman. De Amerikaan kwam afgelopen zomer over van Worcester Wolves uit Engeland en heeft dit seizoen niet gebracht wat van hem verwacht werd.</p>
      <h3>Dunks en blocks</h3>
      <p>De 2.06 meter lange Smith viel destijds op vanwege zijn enorme sprongkracht en spectaculaire dunks. In dat seizoen had hij ook het hoogste aantal blocks per wedstrijd (1,4) van de eredivisie.</p>
      <h3>Rasta Vechta</h3>
      <p>Na zijn tijd bij Donar kwam Smith één seizoen uit voor Rasta Vechta op het tweede niveau van Duitsland, in de ProA. Ook in dat seizoen werd hij kampioen met zijn ploeg.</p>
      <h3>Zweden</h3>
      <p>Het seizoen daarop speelde Smith op het hoogste niveau in Zweden bij Jämtland Basket. Dit seizoen speelde hij tot medio vorige week bij het Zweedse Södertälje Kings, waar hij moest vertrekken, omdat de club moest bezuinigen na het vertrek van een grote sponsor.</p>
      <h3>Europees</h3>
      <p>Smith werd dit seizoen met Södertälje Kings in de tweede voorronde van de Champions League uitgeschakeld door Antwerpen. Vervolgens werd de eerste poulefase van de Europe Cup niet overleefd na vijf nederlagen en één zege.</p>
      <p>Smith speelde in vijf Europe Cup-duels gemiddeld bijna 28 minuten, hij maakte daarin gemiddeld 9,4 punten en pakte 6,4 rebounds per wedstrijd.</p>
      <h3>Den Bosch</h3>
      <p>Zaterdagavond speelt Donar in Den Bosch tegen concurrent Heroes. De zaterdag daarna spelen de Groningers thuis tegen BAL uit Weert.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/216151/Donar-uitgeschakeld-in-Europe-Cup-na-ineenstorting-laatste-kwart"/>
      </related>
    </article>
  </body>
</html>