<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805321/%D8%A7%D8%AE%D8%AA%D9%84%D8%A7%D9%81-%D8%B7%D8%A8%D9%82%D8%A7%D8%AA%DB%8C-%D8%AF%D8%B1-%D9%81%D9%88%D8%AA%D8%A8%D8%A7%D9%84-%D8%B9%DB%8C%D9%86-%D8%AC%D8%A7%D9%85%D8%B9%D9%87-%D8%A7%D8%B3%D8%AA-%DA%86%D8%B1%D8%A7-%D9%82%D8%A7%D9%86%D9%88%D9%86-%D9%87%D9%85%D9%87-%D8%AC%D8%A7-%D8%B1%D8%B9%D8%A7%DB%8C%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T14:26:23+00:00"/>
    <meta property="og:title" content="اختلاف طبقاتی در فوتبال عین جامعه است /چرا قانون همه‌جا رعایت نمی‌شود؟"/>
    <meta property="og:description" content="ایسنا/بوشهر سرمربی پارس جنوبی جم می‌گوید آن نماینده هایی که موقع انتخابات بلندگو دست می گیرند و دنبال رای جمع کردن هستند، الان بیایند و جوابگو باشند که این مصوبه ای که در مجلس هشتم تصویب کرده اند تیم ها را بدبخت کرده است، با این مصوبه دست همه را بسته اند..."/>
  </head>
  <body>
    <article>
      <h6 class="kicker">سرمربی پارس جنوبی جم:</h6>
      <h1>اختلاف طبقاتی در فوتبال عین جامعه است /چرا قانون همه‌جا رعایت نمی‌شود؟</h1>
      <address><time datetime="2019-11-29T14:26:23+00:00">29 Nov 2019, 14:26</time> by <a rel="author">زهره عرب</a></address>
      <p>ایسنا/بوشهر سرمربی پارس جنوبی جم می‌گوید آن نماینده هایی که موقع انتخابات بلندگو دست می گیرند و دنبال رای جمع کردن هستند، الان بیایند و جوابگو باشند که این مصوبه ای که در مجلس هشتم تصویب کرده اند تیم ها را بدبخت کرده است، با این مصوبه دست همه را بسته اند...</p>
      <p>فراز کمالوند در نشست خبری بعد از دیدار با شاهین بوشهر در ورزشگاه شهید مهدوی بوشهر بیان کرد: آرزویم این است که هر دو تیم پارس جنوبی جم و شاهین بوشهر در لیگ امسال بمانند، چون نماینده استان بوشهر هستند. کار بسیار سختی است چون هر دو تیم دستشان خالی است و شرایط مشابهی دارند، با چوب‌دستی به جنگ مسلسل می‌رویم، در جایی که کل بودجه شاهین و پارس به اندازه یک بازیکن ستاره تیم های بالای جدول است واقعا فشار غیرقابل تحمل است.</p>
      <p>وی افزود: محض اطلاع بگویم که تا الان ۷ سال در لیگ برتر مربیگری کردم و هیچگاه تیمم پایین تر از هفتم یا هشتم نبوده و همیشه جز تیم های بالای جدول بوده ایم. ولی والقعا لیگ امسال جنگ نابرابری بود، امسال در لیگ برتر بازیکن ۱۳ میلیارد تومانی داریم در حالی که کل بودجه ما ۱۰ تومان است، آن هم چطور؟ دیروز صبح سرپرست تیم توانست از جیب خود بلیط ما را تهیه کند تا بتوانیم به بوشهر بیاییم. شاهین هم همین مشکلات را دارد.</p>
      <p>
        <b>حق مردم و فوتبال‌دوستان بوشهر این نیست</b>
      </p>
      <p>
        <b>به گزارش ایسنا، سرمربی پارس جنوبی جم اظهار کرد: امیدوارم که مسئولین به فکر باشند، شهر بوشهر و شهر جم بسیار مردم خوب، فوتبال دوست، خونگرم، و علاقمند به ورزش فوتبال دارند. حقشان این نیست. و سوال من این است که چطور برای هزینه تیم های وزارت ورزش، استقلال و پرسپولیس هر چقدر که دوست داشته باشند؛ ۱۵۰ میلیارد، ۱۶۰ میلیارد، هزینه می کنند. بازیکن می آورند ۵۰۰ هزار دلار و ۹۰ دقیقه بازی نکرده است، می دانید چقدر می‌شود؟ ۷ میلیارد تومان. انصاف کجاست؟ و بعد در تیم ما، "بابک حاتمی"، دفاع راستمان ۱۴۰ میلیون تومان، "مهدی ترکمان"، دفاع چپ، ۲۵۰ میلیون تومان، "فریبرز گرامی"، ۳۰۰ میلیلون تومان، "محمود شفیعی"، ۳۰۰ تومان... دو سه بازیکن مثل فرناندو را گرفته‌ایم که نمی دانم چطور می خواهیم به آنها پرداخت کنیم، انصاف نیست.</b>
      </p>
      <p>کمالوند ادامه داد: حرف من این است، همه استان دست به دست هم بدهند، چون حق مردم استان بوشهر است که دو تیم لیگ برتری داشته باشند. عاجزانه از استاندار محترم، مدیرکل ورزش، نمایندگان محترم و سایر مسئولین می خواهم که در این موضوع ورود کنند. مصوبه است، قانون است، پس چرا همه جا رعایت نمی شود؟ چرا یک بام و دو هوا است؟ چه قانونی است که وزارت ورزش رعایت نمی کند، وزارت صنایع رعایت نمی کند؟ وزارت صنایع ۱۵ تیم دارد، فولاد مبارکه، مس کرمان، ذوب آهن اصفهان، پیکان، سایپا. چرا برای آنها می توانند هزینه کنند؟</p>
      <p>
        <b>تیم شاهین مثل بچه سرراهی شده است</b>
      </p>
      <p>وی تاکید کرد: تیم شاهین مثل بچه سرراهی شده است، از آن طرف شهرداری می کشد و.. آیا این انصاف است؟ مردم چه چیزی غیر از فوتبال دارند؟ یک تیم با این سابقه و ریشه ای که شاهین بوشهر دارد. به نظر من به جای طرح برخی مسائل به دنبال حل این موضوعات مهم برویم. تیمی مثل شاهین بوشهر و یا پارس جنوبی جم با این معضلات و مشکلات می خواهند در مسابقات شرکت کنند، من محض اطلاع می خواهم بگویم. باورکردنی هست که در چند روز گذشته اینقدر تحت فشار بوده ایم که نتوانسته ایم فیلم بازی تیم شاهین بوشهر را آنالیز کنم. وقتی یک مربی همه فکرش معطوف این است که بازیکن مصدومم چه شد؟ پول دارو داریم؟ پول فیزیوتراپی... بلیط هواپیما می توانیم بگیریم، هتل می توانیم برویم؟ اصلا دیگر چیزی راجع به فوتبال من نمی توانم صحبت کنم. چه بگویم؟</p>
      <p>سرمربی پارس جنوبی جم ادامه داد: تا صبح دیروز استرس تمام وجود من را پر کرده بود، نکند نرویم، نکند شرکت نکنیم. اینطور نمی شود. ما و شاهین بوشهر و دو سه تیم دیگر با بدبختی و بیچارگی سر کنیم و یک سری از تیم ها میلیارد برایشان پول خُرد است. بازیکن می آورند ۶۰۰ هزار دلار. از کیسه خلیفه! بعد فسخ می کنند و پولش را می دهند برود به امان خدا... آن ۶۰۰ هزار دلار بودجه ۳ سال تیم های ما است.</p>
      <p>
        <b>اصحاب رسانه بیشتر به شرایط تیم هایی مانند شاهین و پارس جنوبی بپردازند</b>
      </p>
      <p>
        <b>فراز کمالوند گفت: پنجره نقل و انتقالات ما بسته است. حساب باشگاه بسته است. این چه فوتبالی است؟ این چه تیمداری است؟ از جان و عمر و زندگی و آبرو و اعتبار خود مایه گذاشته ایم... کارنامه من در فوتبال مشخص است. این تیم را با هر بدبختی که بشود نگه میداریم، اما آخرش چه؟ شاهین بوشهر چند سری بالا آمده و افتاده است؟ آخرش چه؟ چرا ما نباید جایگاهمان مثل اصفهان باشد؟ چرا آنها می توانند و ما نمی توانیم؟ آخر عدالت اجتماعی یعنی چه؟ بازیکنی که در تیم پارس جنوبی و شاهین بوشهر بازی می کند چه گناهی کرده است؟ چرا باید یک بازیکن در تیمی بازی کند و قرارداد و پاداش و همه چیزش سرجایش باشد اما ما به بازیکن ۳۰۰ میلیونی نتوانیم به موقع پرداخت کنیم. درد اینهاست، در زمین چه گذشت؟ بازی کردیم و دقایقی شاهین بهتر بود و دقایقی ما بهتر بودیم و بازی مساوی شد، آخرش چه؟ هفته بعد چه می شود؟ نیم فصل چه می شود؟ به اینها بپردازیم. من از اصحاب رسانه می خواهم به شرایط تیم هایی مانند شاهین بوشهر و پارس جنوبی بیشتر بپردازند تا این مشکلات کم شود، اینطور کار کردن خیلی سخت است.</b>
      </p>
      <p><b>وی در واکنش به اعتراض در مورد سوالات غیرمرتبط با بازی امروز و قوانین سازمان لیگ گفت: "پس من کجا باید دردم را بگویم؟ شاهین بوشهر کجا مشکلاتش را مطرح کند؟ درباره مشکلاتمان نگوییم، درباره داوری صحبت نکنیم. درباره قیمت بنزین صحبت نکنیم. راجع به قیمت بنزین حرف نزنیم، درباره بدبختی مردم حرف نزنیم. درباره گرانی صحبت نکنیم..." </b>و با تشویق اصحاب رسانه روبرو شد.</p>
      <p>
        <b>این سرمربی یادآور شد: بابک حاتمی در پرسپولیس و سایپا و شهرداری تبریز بازی کرده است و قرارداد او ۱۴۰ میلیون است. بقیه که بچه های همینجا هستند. انصاف نیست. آخر سر هم مربی کنار زمین سکته می کند و می میرد، آنقدر که فشار روی ما است. اینها را گفتم که بدانید چه دردهایی بر روی سینه ما سنگینی می کند. این معضلات ما است. یک سری از دوستان می گویند چرا به جم نمی روید، بگویم چرا نمی رویم؟ بگویم غذا را بر روی ما قطع می کنند. من الان ۵ ماه است که مربی تیم پارس جنوبی جم هستم، یک خانه در جم نتوانسته ایم تهیه کنیم که مربی در آن زندگی کند، وگرنه تهران چه دارد؟ آن هم من که از زندگی در پایتخت راضی نیستم چون هیچ موقع آنجا نبوده ام، دوست دارم تیمم را به جم بیاورم اما وقتی می آوریم و غذا به بازیکن نمی توانیم بدهیم... از یک جای دیگر می خواهند غذا را بیاورند و سرد به بازیکن می رسد.</b>
      </p>
      <p>
        <b>با مصوبه مجلس آتش زدند به تیم های فوتبال!</b>
      </p>
      <p>کمالوند خاطرنشان کرد: درود به شرف آقای مهندس موسوی -مدیرعامل منطقه پارس جنوبی- چون خودش فوتبالیست بوده و با زحمت طناب را گرفته تا پاره نشود. آقای مرادی به همین شکل، تک و تنها تیم را نگه داشته و حمایت می کنند. آن نماینده هایی که موقع انتخابات بلندگو دست می گیرند و دنبال رای جمع کردن هستند، الان بیایند و جوابگو باشند که این مصوبه ای که در مجلس هشتم تصویب کرده اند تیم ها را بدبخت کرد. آتش زدند به تیم های فوتبال! آمده اند مصوب کرده اند که دیگر به تیم های حرفه ای پول ندهید. به بچه های ورزشکار پول ندهید تا بعد ۳-۲ هزار میلیارد اختلاس شود! با این مصوبه دست همه را بسته اند و بعد می‌گویند آقای زنگنه، وقتی مصوبه مجلس باشد وزیر نفت چه می تواند بکند؟</p>
      <p>
        <b>سرمربی پارس جنوبی جم عنوان کرد: همینجا هم یک بام و دو هوا است، آن را سفت چسبیده اند و از جاهای دیگر نمی دانم چطور به تیم های دیگر پول می دهند. انصاف است یک تیم بازیکن بیاورد یک میلیون دلاری، مربی بیاورد ۳.۵ میلیون دلاری و بعد یک تیم به بازیکن ۱۵۰ میلیونی اش نتواند پول بدهد. من دیگر واقعا دارم منفجر می شوم. نمی خواستم سمت و سوی این کنفرانس به اینجا کشیده شود ولی اصلا حرف فنی برای گفتن ندارم. چه بگویم؟ در فشار استخوان هایمان در حال خرد شدن است، من آدم رها کردن هم نیستم.</b>
      </p>
      <p>وی اضافه کرد: محض اطلاع بگویم فکر می‌کنم تنها مربی در ایران هستم که در لیگ برتر -به گواه آمار- تیمم را رها نکرده ام، همه دوستان وسط کار یا بحث اخراج یا استعفا پیش آمده است. من هرجا رفته ام تا آخر کار کرده ام، آدمی نیستم که در فشار کم بیاورم. نامردی و خیانت به مردم و بازیکنانمان است؛ اما تا چه اندازه و تا کجا؟ در تامین روزانه غذا و هتل و اتوبوس مانده ایم.</p>
      <p>
        <b>چرا پارس جنوبی جم بومی بسته نشده است؟</b>
      </p>
      <p>
        <b>فراز کمالوند در پاسخ به موضوع بومی بسته نشدن تیم پارس جنوبی جم که از سوی یکی از افراد حاضر در جلسه مطرح شد، گفت: سوال بسیار خوبی است. اول فصل به ما گفتند نسبت به بودجه پارسال ۴۰ درصد کاهش داریم. پارسال که می دانید وضعیت به چه شکل بوده است، از آن بودجه ۴۰ درصد کمتر. گفتم بازیکن جوان از لیگ یک می آورم، در بحث بومی من سر حرفم بودم، با ۴-۳ بازیکن خودم صحبت کردم، حق داشتند. با یکی از بازیکنان بومی صحبت کردم گفت از دو سال پیش هم طلب دارم کجا بیایم؟ همین بوشهر با او مذاکره کردم، در دفتر پارس جنوبی. شاید نزدیک ۳ ساعت با او صحبت کردم گفت از پارسال و سال قبل از آن طلب دارم، کجا بیایم؟ اول مطالبات پرداخت شود. نمی خواهم اسم ببرم، صحیح نیست. در شهرستان جم هم هنوز بازیکنی که به سطح لیگ برتر رسیده باشد نداریم، تیم پارس جنوبی جم یک تیم نو است. لیگ برتر سخت است و نمی شود با یک بازیکن جوان ریسک کرد، باید بستر آن مهیا باشد. در این شرایط کسی که می خواهد سازندگی و بومی گرایی کند کسی است که ۴ تا زمین دارد، ما به سوپرمارکت هم بابت آب معدنی بدهکار هستیم. برگشتیم به حرف اول من؛ اختلاف طبقاتی در فوتبال عین جامعه است، یک سری بالای بالا هستند و یک سری نیز پایینِ پایین هستند. </b>
      </p>
      <p>
        <b>باید خط حمله تیم را تقویت کنیم</b>
      </p>
      <p>سرمربی پارس جنوبی جم در خصوص جذب اسپانسر و حامی مالی یادآور شد: ما مشکل اساسی داریم، الان ۴ باخت به تیم های پرسپولیس، استقلال، تراکتور و پدیده داشته ایم، همه هم در زمین های خودشان. الان ما باید مهاجم بیاوریم دیگر، باید کسی را بیاوریم که گل بزند. شما یک مهاجم گل‌زن پیدا کنید که با ۳۰۰ یا ۴۰۰ میلیون بیاید و بازی کند، نمی آید. شاهین هم همین مشکل را دارد. اما حتما باید خط حمله تیم را تقویت کنیم، تیم تا پشت محوطه جریمه بازی می کند و پشت محوطه که می رسد متاسفانه نمی تواند از آن استفاده کند.</p>
      <p>وی در پایان اظهار کرد: نکته ای را می خواهم درباره محمد نوری بگویم، درباره تنشی که به وجود آمد. محمد امروز گل پنجم خود را به ثمر رساند و اشاره ای که گل پنجم را زده ام تماشاگران برداشت دیگری کردند و من لازم دیدم این را بگویم که اصلا با هم منافات داشت. دوستان فکر کردند منظورش چیز دیگری است. محمد نوری امروز ۵ گله شد و در بورس آقای گل‌ها قرار گرفت، منظورش این بوده است. اگر سوءتفاهمی شده است از همه هواداران عذرخواهی می کنم، امروز هواداران بوشهری تیم خود را خیلی خوب تشویق کردند، امیدوارم پشتیبان تیم خود باشند و آرزو دارم که سال آینده نیز هر دو تیم در لیگ برتر حضور داشته باشند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090805304/%D8%AA%D8%B3%D8%A7%D9%88%DB%8C-%D8%AF%D8%B1-%D8%AF%D8%A7%D8%B1%D8%A8%DB%8C-%D8%A8%D9%88%D8%B4%D9%87%D8%B1-%D8%B4%D8%A7%D9%87%DB%8C%D9%86-%D9%87%D9%85%DA%86%D9%86%D8%A7%D9%86-%D8%A8%D8%AF%D9%88%D9%86-%D8%A8%D8%B1%D8%AF-%D9%BE%D8%A7%D8%B1%D8%B3-%D8%AC%D9%86%D9%88%D8%A8%DB%8C-%D8%AF%D8%B1-%D8%A8%D8%AD%D8%B1%D8%A7%D9%86"/>
        <a href="https://www.isna.ir/news/98090805322/%DA%A9%D8%B1%DB%8C%D8%B3%D8%AA%D9%88%D9%88%DB%8C%DA%86-%DB%B1%DB%B0-%D9%86%D9%81%D8%B1%D9%87-%D8%A8%D9%88%D8%AF%DB%8C%D9%85-%D8%A7%D9%85%D8%A7-%D9%85%DB%8C-%D8%AA%D9%88%D8%A7%D9%86%D8%B3%D8%AA%DB%8C%D9%85-%D8%A8%D8%B1%D9%86%D8%AF%D9%87-%D8%A8%D8%A7%D8%B2%DB%8C-%D8%A8%D8%A7%D8%B4%DB%8C%D9%85"/>
        <a href="https://www.isna.ir/news/98090805343/%D8%AF%DB%8C%D8%AF%D8%A7%D8%B1-%D8%AA%DB%8C%D9%85-%D9%87%D8%A7%DB%8C-%D8%B4%D8%A7%D9%87%DB%8C%D9%86-%D8%A8%D9%88%D8%B4%D9%87%D8%B1-%D9%88-%D9%BE%D8%A7%D8%B1%D8%B3-%D8%AC%D9%86%D9%88%D8%A8%DB%8C-%D8%AC%D9%85"/>
        <a href="https://www.isna.ir/news/bushehr-2024/%D8%A2%D8%AA%D8%B4-%D9%88%D8%B2%D8%A7%D8%B1%D8%AA-%D9%86%D9%81%D8%AA-%D8%A8%D9%87-%D8%AC%D8%A7%D9%86-%DB%B3-%D8%AA%DB%8C%D9%85-%D9%84%DB%8C%DA%AF-%D8%A8%D8%B1%D8%AA%D8%B1%DB%8C-%D9%86%D8%A7%D9%85%D9%87"/>
      </related>
    </article>
  </body>
</html>