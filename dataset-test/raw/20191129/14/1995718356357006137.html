<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/153223-luchanam-bezkoshtovno-pokazhut-film-pro-reformaciyu-na-volyni-anons"/>
    <meta property="og:site_name" content="ВолиньPost"/>
    <meta property="article:published_time" content="2019-11-29T14:21:00+00:00"/>
    <meta property="og:title" content="Лучанам безкоштовно покажуть фільм про Реформацію на Волині. АНОНС"/>
    <meta property="og:description" content="У Луцьку покажуть заключну частину документального фільму «Реформація. 500 років потому», яка присвячена історії Реформації на теренах Волині."/>
  </head>
  <body>
    <article>
      <h1>Лучанам безкоштовно покажуть фільм про Реформацію на Волині. АНОНС</h1>
      <address>
        <time datetime="2019-11-29T14:21:00+00:00">29 Nov 2019, 14:21</time>
      </address>
      <p>У Луцьку покажуть заключну частину документального фільму «Реформація. 500 років потому», яка присвячена історії Реформації на теренах Волині.<br/><br/>Кінопоказ відбудеться у вівторок, 3 грудня, о 13 годині у рамках проєкту «Доступний кіно/театр для пенсіонерів», який реалізовує Громадянський Рух «CВІДОМІ» спільно із РЦ «Промінь», пише <a href="https://konkurent.in.ua/publication/49432/luchan-zaproshuut-na-bezkoshtovniy-pereglyad-dokumentalki-pro-reformatsiu-na-volini/?fbclid=IwAR05THYPgW5xSxyacOmGQ7NrBvUkeBLZt2R8ihRD6zJSx5jX2tJdgaunIsI">Конкурент</a>.<br/><br/>Кіносеанс безплатно можуть відвідати усі категорії пенсіонерів: за віком, інвалідністю, вислугою років, у разі втрати годувальника – за умови попередньої реєстрації.<br/><br/>Для цього необхідно зателефонувати у робочі дні з 10:00 до 18:00 за номером 068-215-70-75 / 099-215-50-75 або заповнити форму реєстрації за наступним посиланням:<br/><a href="https://docs.google.com/forms/d/1hRZJzxeu4Wi0TcL1Q8Owh-F7neof0dCf_mWwB94DR1E"><b>https://docs.google.com/forms/d/1hRZJzxeu4Wi0TcL1Q8Owh-F7neof0dCf_mWwB94DR1E</b></a><br/><br/>На цей сеанс вхід вільний для усіх категорій населення та вікових груп.<br/><br/>До того ж, на заході також відбудеться зустріч із режисером фільму <b>Сергієм Шараєвським</b>.<br/><br/>«Чому деякі країни Європи успішніші за інші? Звідки походить демократія, трудова етика, свобода слова та віросповідання? Ці та інші питання луцька продакшн-студія «Правда PRO» досліджувала впродовж цього року. Під час роботи, кінокоманда працювала у провідних музеях та університетах, взяла інтерв’ю у понад 30-ти спеціалістів з історії, теології та філософії. Відвідала найвідоміші місця Реформації, зокрема в 9-ти країнах світу: Швейцарії, Нідерландах, Німеччині, Чехії, Польщі та інших», – повідомили в анонсі.<br/><br/>Фільм розповість і про те, як протестантизм вкорінився в Україні та хто з відомих князів був його родоначальником на теренах Волині.<br/><br/>Стрічку знімали за підтримки Міністерства культури України та Міністерства закордонних справ України.<br/><br/><i><b>Довідково.</b> Реформація (від лат. reformatio — перетворення, виправлення) — католицький церковно-релігійний, духовно-суспільний та політичний рух оновлення в країнах Західної та Центральної Європи у XVI столітті, спрямований на повернення добіблійних першоджерел християнства, який набув форми релігійної боротьби проти католицької церкви і папської влади.</i></p>
      <figure>
        <img src="http://www.volynpost.com/img/modules/news/9/cd/f290952c5f565c4b05fa9a8976e51cd9/cb-8e5e70734cab6727932c418f4f1714b0.jpg"/>
      </figure>
    </article>
  </body>
</html>