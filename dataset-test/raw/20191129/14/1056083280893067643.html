<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805323/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%81%D8%B1%D8%AF%D8%A7-%D8%A8%D8%A7-%D8%A8%D9%87%D8%AA%D8%B1%DB%8C%D9%86-%D9%85%D8%B1%D8%A8%DB%8C-%D8%A7%DB%8C%D8%B1%D8%A7%D9%86-%D8%A8%D8%A7%D8%B2%DB%8C-%D8%AF%D8%A7%D8%B1%DB%8C%D9%85-%D8%B4%D8%B1%D8%A7%DB%8C%D8%B7-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-29T14:51:37+00:00"/>
    <meta property="og:title" content="استراماچونی: فردا با بهترین مربی ایران بازی داریم/ شرایط استقلال و اینتر متفاوت است"/>
    <meta property="og:description" content="سرمربی تیم فوتبال استقلال می‌گوید تیمش در پنج ماه گذشته یشرفت زیادی کرده است."/>
  </head>
  <body>
    <article>
      <h1>استراماچونی: فردا با بهترین مربی ایران بازی داریم/ شرایط استقلال و اینتر متفاوت است</h1>
      <address><time datetime="2019-11-29T14:51:37+00:00">29 Nov 2019, 14:51</time> by <a rel="author">محمدرضا بلندی</a></address>
      <p>سرمربی تیم فوتبال استقلال می‌گوید تیمش در پنج ماه گذشته یشرفت زیادی کرده است.</p>
      <p>به گزارش ایسنا، آندره‌آ استراماچونی، سرمربی تیم فوتبال استقلال در نشست خبری پیش از بازی با سپاهان اظهار کرد:‌ بازی فردا برای استقلال یک امتحان خیلی مهم است چون فکر می‌کنم در این پنج ماه خیلی پیشرفت کردیم. من الان در یک امتحان سخت برابر سپاهان هستم تا ببینم تیمم در این شرایط چه قدر پیشرفت کرده است.</p>
      <p>او ادامه داد: فکر می‌کنم در مقابل تیمی بازی می‌کنیم که در این ۱۰ بازی تیم خوب و کاملی بوده است. صادقانه بگویم که شرایط در اینترمیلان خیلی متفاوت بود. در اینتر زمانی مشکل به وجود آمدکه تیم در هفته سه بازی می‌کرد که ما خیلی مصدوم در تیم داشتیم. بازیکنان مهم ما خیلی مصدوم شدند ولی شرایط این‌جا متفاوت است چون تیم انرژی خوب و بالایی دارد. من از پیشرفت تیم رضایت دارم. به خصوص به خاطر اینکه بازیکنانم فوتبالی را بازی می‌کنند که نسبت به گذشته متفاوت است.</p>
      <p>استراماچونی اضافه کرد: می‌دانم که مسیر سخت و طولانی است و قطعا همیشه نتایج مثبت نخواهد بود. من الان منتظر هستم ببینم بازیکنانم در شرایط سخت چگونه عکس‌العمل نشان می‌دهند. فکر می‌کنم که فردا امتحان خیلی سخت و مهمی خواهیم داشت.</p>
      <p>استراماچونی درباره وعده‌ای که به هواداران استقلال درباره بهتر شدن این تیم از هفته پنجم داده بود هم بیان کرد: اول از همه باید بگویم زمانی که در استقلال شروع به کار کردم، سعی کردم ذهنیت بازیکنان را تغییر بدهم و فوتبال هجومی را به نمایش بگذاریم. بعد از آن شروع مشکلی داشتیم. تیم عملکردی که می‌خواهیم را ارائه می‌دهد ولی این به این معنی نیست که بتوانیم همه بازی‌ها را ببریم. چیزی که از بازیکنانم خواستم، درخواستی است که قبل از بازی با تراکتور داشتم. ما نمی‌توانیم به طرفداران قول پیروزی بدهیم ولی می‌توانیم قول بدهیم که در زمین استقلال هجومی را به نمایش بگذاریم و برای توپ‌ها بجنگیم تا بازی را ببریم. فردا در مقابل بهترین مربی ایران بازی می‌کنیم. فکر می‌کنم قلعه‌نویی نمونه‌ای برای مربیان جوان است. مطمئن هستم که برای این بازی به بهترین نحو آماده شده‌اند.</p>
      <p>او اضافه کرد: برای همین ما به این موضوع که سپاهان در بازی‌هایش تنها یک گل دریافت کرده‌ است، احترام می‌گذاریم. وقتی فکر می‌کنم که تنها گل خورده آن‌ها از روی ضربه پنالتی بوده، فکر می‌کنم سپاهان تنها تیم در لیگ‌های معتبر دنیا باشدکه در جریان بازی گلی دریافت نکرده‌اند. قطعا نیازمند دروازه‌بان خوبی است ولی باید از مربی خوبش و تیمی که دارند ممنون باشد. سعی می‌کنیم که این رکورد را بشکنیم.</p>
      <p>سرمربی استقلال درباره گذر کردن از بحران ابتدای فصل هم توضیح داد: از نظر مثبتی که داشتید تشکر می‌کنم. شرایط سخت و مهم ما تازه شروع شده است. ما دو بازی مهم پشت سر هم داریم و فردا در ورزشگاه بهترین تیم هجومی و بهترین تیم دفاعی لیگ را خواهید دید. امیدوارم که بازی خوبی باشد و فوتبالیست‌ها بتوانند لذت ببرند. ما خیلی جا برای پیشرفت داریم. به عنوان مثال از عملکرد تیمم در نیمه اول دیدار با نساجی رضایت نداشتم. ولی در نیمه دوم خوب شدیم. باید با همان عملکرد خوبی که داشتیم ادامه بدهیم. من خیلی دوست ندارم که عملکردمان بالا و پایین بشود. فردا در برابر سخت‌ترین حریف‌مان قرار می‌گیریم که خیلی تیم بسته‌ای دارند و حمله کردن به آن‌ها سخت است. اگر بخواهم که فوتبال خودمان را بازی کنیم، آن‌ها از میانگین سنی ما حدود سه سال بالاتر هستند. این یعنی آن‌ها بازیکنان حرفه‌ای و باتجربه‌ای دارند و کنترل کردن شرایط سخت را از ما بهتر می‌دانند.</p>
      <p>استراماچونی ادامه داد: من باید در مورد تیم خودم صحبت کنم. نکات کلیدی بازی تمرکز دفاع وسط ما است. به این دلیل که سپاهان بازیکنان با کیفیتی دارد که در محوطه جریمه حتی در فضای کم هم می‌توانند گلزنی کنند. تفاوت سپاهان با ما این است که آن‌ها هم فوتبال کوتاه و هم فوتبال بلند بازی می‌کنند. ما دوست داریم پرس کنیم و سلاح آن‌ها در برابر این پرس استفاده از توپ‌های بلند است. نکته کلیدی درباره تیم من هوشمندی هافبک‌ها خواهد بود که باید بازی‌خوانی خوبی داشته باشند و بدانند چه زمانی باید حمله و چه زمانی باید پرس کنند. من به قلعه‌نویی کمک کردم تا از این اطلاعات استفاده کند. کمکم را کردم و دیگر از من کمک نخواهید.</p>
      <p>او درباره محرومان و مصدومان تیمش هم توضیح داد: چشمی و اسماعیلی ۱۰۰ درصد آماده نیستند. چشمی در تمرین ضربه خورده است. اسماعیلی هم ضربه‌ای به عضله‌اش در بازی با نساجی خورد. به احتمال بیشتر از ۵۰ درصد در ترکیب خواهد بود و در بدترین حالت او را روی نیمکت خواهیم داشت. دانشگر هم به خاطر مسائل انضباطی در لیست نخواهد بود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090805251/%D9%85%D8%AF%D8%A7%D9%81%D8%B9-%D8%A7%D8%B3%D8%AA%D9%82%D9%84%D8%A7%D9%84-%D9%87%D9%85%DA%86%D9%86%D8%A7%D9%86-%D9%85%D9%88%D8%B1%D8%AF-%D8%BA%D8%B6%D8%A8-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%AF%D8%A7%D9%86%D8%B4%DA%AF%D8%B1-%D8%A7%D8%B2-%D8%A8%D8%A7%D8%B2%DB%8C-%D8%A8%D8%A7"/>
        <a href="https://www.isna.ir/news/98090805328/%D9%82%D9%84%D8%B9%D9%87-%D9%86%D9%88%DB%8C%DB%8C-%D8%A8%D8%B1%D8%A7%DB%8C-%D8%B5%D8%AD%D8%A8%D8%AA-%D8%A7%D8%B2-%D9%82%D9%87%D8%B1%D9%85%D8%A7%D9%86%DB%8C-%D8%B2%D9%88%D8%AF-%D8%A7%D8%B3%D8%AA-%D8%A7%D8%B3%D8%AA%D9%82%D9%84%D8%A7%D9%84-%D9%85%D9%86-%D8%B1%D9%88%DB%8C%D8%A7%DB%8C%DB%8C-%D9%86%D8%A8%D9%88%D8%AF"/>
        <a href="https://www.isna.ir/news/98090604477/%D8%A7%D8%B7%D9%84%D8%A7%D8%B9%DB%8C%D9%87-%D8%A8%D8%A7%D8%B4%DA%AF%D8%A7%D9%87-%D8%B3%D9%BE%D8%A7%D9%87%D8%A7%D9%86-%D8%AF%D8%B1%D8%AE%D8%B5%D9%88%D8%B5-%D8%A8%D8%A7%D8%B2%DB%8C-%D8%A8%D8%A7-%D8%A7%D8%B3%D8%AA%D9%82%D9%84%D8%A7%D9%84"/>
        <a href="https://www.isna.ir/news/98090503486/%D9%BE%D8%A7%D8%B4%D8%A7%D8%B2%D8%A7%D8%AF%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%B1%D8%A7%DB%8C-%D9%82%D9%87%D8%B1%D9%85%D8%A7%D9%86%DB%8C-%D8%A8%D8%A7%DB%8C%D8%AF-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%A8%D8%A7-%DA%A9%DB%8C%D9%81%DB%8C%D8%AA-%D8%AC%D8%B0%D8%A8-%DA%A9%D9%86%D8%AF"/>
      </related>
    </article>
  </body>
</html>