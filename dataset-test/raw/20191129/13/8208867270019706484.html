<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/29/news/euro2020_pericolo_francia_portogallo_e_galles_per_l_italia-242217434/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T13:44:00+00:00"/>
    <meta property="og:title" content="Europei 2020, è l'ora del sorteggio: pericolo Francia, Portogallo e Galles per l'Italia"/>
    <meta property="og:description" content="A Bucarest nasce la fase finale della rassegna continentale. Gli azzurri, che giocheranno nel gruppo A a Roma, rischiano di trovare sul proprio cammino"/>
  </head>
  <body>
    <article>
      <h1>Europei 2020, è l'ora del sorteggio: pericolo Francia, Portogallo e Galles per l'Italia</h1>
      <h2>A Bucarest nasce la fase finale della rassegna continentale. Gli azzurri, che giocheranno nel gruppo A a Roma, rischiano di trovare sul proprio cammino Mbappè, Cristiano Ronaldo e Gareth Bale</h2>
      <address>
        <time datetime="2019-11-29T13:44:00+00:00">29 Nov 2019, 13:44</time>
      </address>
      <p><b>ROMA</b> - Kylian Mbappé, Cristiano Ronaldo e Gareth Bale. Potrebbero esserci loro sulla strada dell'Italia di Roberto Mancini agli Europei del 2020 (12 giugnio-12 luglio). Domani a Bucarest a partire dalle 18 il sorteggio delle 20 squadre già qualificate e delle quattro che usciranno dai playoff di marzo prossimo. Un'estrazione a fasce definite e percorsi obbligati dal vincolo dei paesi ospitanti del torneo itinerante. Tra le undici leggende del passato che parteciperanno al sorteggio anche Francesco Totti.</p>
      <h3>Le possibili avversarie dell'Italia</h3>
      <p>Saranno composti 6 gironi da 4 squadre. <a href="https://www.repubblica.it/sport/calcio/nazionale/2019/11/18/news/euro_2020_italia-armenia_9-1_gli_azzurri_centrano_l_11_successo_di_fila-241379678/">L'Italia</a> testa di serie assieme a Belgio, Inghilterra, Ucraina, Spagna e Germania, sarà nel gruppo A e disputerà le sue tre partite a Roma il 12, il 17 e il 21 giugno. Considerato che l'altra sede del raggruppamento è Baku e che l'Azerbaigian ha fallito la qualificazione, bisognerà vedere quale seconda forza troverà: il rischio principale è di incontrare subito i campioni del mondo della Francia o i vice-campioni della Croazia. Meglio sarebbe se gli azzurri pescassero Svizzera o Polonia. Il pericolo maggiore in terza fascia è rappresentato dal <a href="https://www.repubblica.it/sport/calcio/esteri/2019/11/17/news/qualificazioni_europei_portogallo_cristiano_ronaldo_ok-241274636/">Portogallo di Cristiano Ronaldo</a>, campione d'Europa uscente. Le altre formazioni che potrebbero capitare all'Italia sono Turchia, Austria, Svezia o Repubblica Ceca. In quarta fascia ci sono Galles e Finlandia più le 4 vincitrici degli spareggi di marzo. L'Italia già sa che non affronterà la vincente del play-off B (le cui semifinali sono Bosnia-Irlanda del Nord e Slovacchia-Eire).</p>
      <h3>Belgio, Russia, e Danimarca nel gruppo B</h3>
      <p>Considerato inoltre che l'Uefa ha disposto che Russia e Ucraina non potranno incrociarsi nella prima fase per motivi politici e che il girone B si giocherà a San Pietroburgo e a Copenhagen, la pool B di fatto è già stabilita con Belgio, Russia e Danimarca già certe di doversi affrontare e con l'unico dubbio in fascia 4 tra Finlandia e Galles. Ucraina e Olanda nel gruppo C che si giocherà a Bucarest e Amsterdam. In questo girone in fascia 3 ci potrebbero finire Portogallo, Turchia, Austria, Svezia e Repubblica Ceca. In quarta fascia la Romania, se dovesse vincere il percorso A degli spareggi di marzo, oppure in caso contrario la vincente del percorso D (Georgia, Macedonia del Nord, Kosovo, Bielorussia). Se la Romania dovesse qualificarsi e, quindi, finire di diritto nel gruppo C, allora la vincete del percorso D finirebbe nel girone F.</p>
      <h3>Inghilterra, Spagna e Germania: ecco con chi</h3>
      <p>Nel gruppo D, quello che si giocherà tra Londra e Glasgow, l'Inghilterra potrebbe pescare Francia, Polonia, Svizzera, Croazia in fascia 2 e Portogallo, Turchia, Austria, Svezia, Repubblica Ceca in fascia 3. Fascia 4 per la vincente del percorso C degli spareggi (Scozia, Norvegia, Serbia, Israele). Per Spagna e Germania, così come per Italia e Inghilterra c'è il pericolo di un girone di ferro. Gli spagnoli, inseriti nel gruppo E (si giocherà a Bilbao e Dublino) e i tedeschi, inseriti nel gruppo F (si disputerà a Monaco e Budapest) in fascia 2 pescheranno tra Francia, Polonia, Svizzera, Croazia, in fascia 3 tra Portogallo, Turchia, Austria, Svezia, Repubblica Ceca. Quarta fascia decisa dalla vincente del percorso B (Bosnia ed Erzegovina, Slovacchia, Repubblica d'Irlanda, Irlanda del Nord) degli spareggi per la Spagna; percorso A (Islanda, Bulgaria, Ungheria o D (Georgia, Macedonia del Nord, Kosovo, Bielorussia) per la Germania.<br/><br/><b>Di seguito, la suddivisione in fasce:</b><br/><b>Urna 1:</b> Belgio, ITALIA (ospitante), Inghilterra (ospitante), Germania (ospitante), Spagna (ospitante), Ucraina.<br/><b>Urna 2:</b> Francia, Polonia, Svizzera, Croazia, Olanda (ospitante) Russia (ospitante).<br/><b>Urna 3:</b> Portogallo, Turchia, Danimarca (ospitante), Austria, Svezia, Repubblica Ceca.<br/><b>Urna 4:</b> Galles, Finlandia, vincente spareggio A (Islanda-Bulgaria-Ungheria-Romania), vinc. spar. B (Bosnia Herzegovina, Slovacchia, Irlanda del Nord, Eire), vinc. spar. C (Scozia, Norvegia, Serbia, Israele), vinc. spar. D (Georgia, Macedonia, Kosovo, Bielorussia).</p>
    </article>
  </body>
</html>