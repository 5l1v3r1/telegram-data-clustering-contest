<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623938/%D8%AF%D9%88%D9%84%D8%AA-%D9%88-%D9%85%D8%AC%D9%84%D8%B3-%D8%A8%D8%A7%DB%8C%D8%AF-%D8%B1%D8%A7%D8%AC%D8%B9-%D8%A8%D9%87-%D8%AA%D8%A7%D8%AE%DB%8C%D8%B1-%DA%86%D9%87%D8%A7%D8%B1%D8%B3%D8%A7%D9%84%D9%87-%D8%A7%D8%AC%D8%B1%D8%A7%DB%8C-%D9%85%D8%B5%D9%88%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AA%D9%88%D8%B6%DB%8C%D8%AD-%D8%AF%D9%87%D9%86%D8%AF-%D8%AF%D8%B1-%D8%AE%D8%B5%D9%88%D8%B5-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A7%D9%82%D9%86%D8%A7%D8%B9-%D9%85%D9%84%DB%8C-%D9%88-%D8%A7%D8%AC%D9%85%D8%A7%D8%B9-%D9%86%D8%AE%D8%A8%DA%AF%D8%A7%D9%86%DB%8C-%D8%B5%D9%88%D8%B1%D8%AA-%D9%86%DA%AF%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T13:25:00+00:00"/>
    <meta property="og:title" content="دولت و مجلس باید راجع به تاخیر چهارساله اجرای مصوبه افزایش قیمت بنزین توضیح دهند/ در خصوص اصلاح قیمت بنزین اقناع ملی و اجماع نخبگانی صورت نگرفت"/>
    <meta property="og:description" content="خطیب نمازجمعه این هفته تهران گفت: امثال ما که تریبون داریم، مسئولانی که سخنان‌شان در جامعه موج می‌اندازد باید حواسشان باشد که سخن‌شان قول سدید باشد."/>
  </head>
  <body>
    <article>
      <h1>دولت و مجلس باید راجع به تاخیر چهارساله اجرای مصوبه افزایش قیمت بنزین توضیح دهند/ در خصوص اصلاح قیمت بنزین اقناع ملی و اجماع نخبگانی صورت نگرفت</h1>
      <h2>حجت‌الاسلام حاج‌علی‌اکبری:</h2>
      <address>
        <time datetime="2019-11-29T13:25:00+00:00">29 Nov 2019, 13:25</time>
      </address>
      <p>
        <i>خطیب نمازجمعه این هفته تهران گفت: امثال ما که تریبون داریم، مسئولانی که سخنان‌شان در جامعه موج می‌اندازد باید حواسشان باشد که سخن‌شان قول سدید باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت‌‌الاسلام محمدجواد حاج‌‌علی‌‌اکبری در خطبه اول نماز جمعه این هفته تهران گفت: خدواند از ما توقع دارد سخن ما حسن و نیکو باشد، همچنین در بین سخنان خوب و شایسته بهترین را انتخاب کنیم. سخن ما به وصف احسن ارائه شود. خداوند از ما توقع دارد سخن‌مان برای مخاطب قابل فهم باشد. پیشنهاد خدای متعال برای سخن آن است که سخن شما کریمانه باشد، مخصوصا وقتی با پدر و مادر سخن می‌گویید که احترام حفظ شود.</p>
      <p>خطیب نمازجمعه این هفته تهران گفت: تمام تبعات سخنان ما بر عهده خودمان است. هر سخنی که از زبان شما پرتاب شود توسط فرشتگان مامور دریافت و در نامه اعمال شما حفظ می‌شود و عواقب آن به شما باز می‌گردد. گاهی بعضی مطلبی را مطرح می‌کنند که این سخن تخریبی را به وجود می‌آورد و حقوقی را تضییع کرده و دل‌هایی را می‌شکند، می‌فرمایند خداوند این را رها نخواهد کرد و صاحب این سخن باید از عهده این حرفی که زده برآید.</p>
      <figure>
        <img src="https://aftabnews.ir/files/fa/news/1398/9/8/364935_534.jpg"/>
      </figure>
      <p>امام جمعه موقت تهران تاکید کرد: آنچه شما می‌نویسید هم قول شماست. اگر سخن با نیت شایسته ارائه شده باشد اجر خواهد داشت اما اگر سخن خطایی باشد و ایجاد انحراف باشد هر یک نفر که بیشتر ببیند تو بدبخت‌تر هستی. هرکس مخاطب بیشتری دارد این مسئولیت بیشتر متوجه اوست. امثال ما که تریبون داریم، مسئولانی که سخنان‌شان در جامعه موج می‌اندازد باید حواس‌شان باشد که سخنشان قول سدید باشد.</p>
      <p>حجت‌الاسلام حاج‌‌علی‌‌اکبری در خطبه دوم نمازجمعه تهران با گرامی‌داشت ایام ربیع‌الثانی گفت: به عزیزان‌مان در نیروی دریایی ارتش جمهوری اسلامی هم تهنیت عرض می‌کنیم. امیدواریم خداوند به این عزیزان و همه نیروهای مسلح توفیق روزافزون عنایت کند. عزیزانی که حافظ مرزهای دریایی جمهوری اسلامی ایران هستند به شما افتخار می‌کنیم.</p>
      <p>رئیس شورای سیاستگذاری ائمه جمعه تصریح کرد: در این خطبه مناسب است که یک جمع‌بندی راجع به حوادث اخیر صورت بگیرد. عرایضم را در چهار فصل تقدیم می‌کنم. مطلب یا فصل اول موضوع سوخت و انرژی و بنزین و مسائل این عرصه است که مدیریت مصرف انرژی و به طور خاص بنزین برای ان اجماع وجود دارد که ما یکی از کشورهای پرمصرف هستیم. واقعا متعارف نیست سبکی که ما در مصرف انرژی و بنزین داریم شاید در صدر جدول جهانی هستیم. مخصوصا بنزین که یک کالای ویژه و استراتژیک محسوب می‌شود این شیوه مصرف که در جامعه ما رایج است جزو بیماری‌های اقتصادی است که نیاز به جراحی دارد.</p>
      <p>خطیب نمازجمعه این هفته تهران گفت: هم بهره‌مندی نامتوازن گروه‌های مختلف، هم آسیب اساسی به محیط زیست است و یکی از دلایل آلودگی هوا که شرایط را از نزدیک مشاهده می‌کنید، هم از دست دادن فرصت صادرات را در پی دارد. این امکان برای ما با پیوستن به ستاره خلیج فارس وجود دارد که با همت کسانی که کشور را به این نقطه رسانده‌اند باید از آن‌ها تشکر کرد که ایران را به خود کفایی رساندند و این امکان وجود دراد که ما صادر کننده بنزین باشیم اما این شیوه مصرف ما را از این امر محروم می‌کند و زمینه‌ای در مورد قاچاق هم در این بخش وجود دارد.</p>
      <p>وی افزود: ما باید این مشکل را با تدابیر صالح از خود دور کنیم و در دستور کار مدیریت عالی نظام بوده و راهکار آن را دیده‌اند و راهکار مصوب در برنامه ششم وجود داشته و از جمله آن این بوده که قیمت متوازن شود. در چهار سال در اجرای این مصوبه تاخیر وجود دارد که دولت و مجلس باید توضیح دهند و آنچه به تایید سران سه قوه رسیده این بود که در این مرحله افزایش یابد و این کاری لازم و نافع برای امروز و فردای کشور ماست. ابعاد زیادی دارد که باید توضیح دهند.</p>
      <p>امام جمعه موقت تهران تاکید کرد: شیوه اجرای این تصمیم که دارای ابعاد ملی است در بوته نقد است. خود عزیزان هم قبول دارند که اقناع ملی و اجماع نخبگانی صورت نگرفت و نتیجه آن این شد که یک ناراحتی در سطح جامعه ما به وجود آورد و انبوه سوالات را به وجود آورد و اینکه به صورت ناگهانی رخ داد، از یک سود و از طرف دیگر هم نگرانی جامعه از افزایش قیمت‌ها پیش آمد. برای کاهش نگرانی‌ها مسئولان محترم که بسته‌ای را در نظر گرفته‌اند و اعلام هم شده هم باید اقناع ملی را انجام دهند و از مردم هم باید دلجویی شود و به سوالاتشان پاسخ داده شود.</p>
      <p>خطیب نمازجمعه این هفته تهران گفت: آنچه به عنوان یارانه بنزین به عنوان کمک تقدیم می‌شود باید به خوبی اجرا شود و باید سایر مشمولان را در بر بگیرد. امیدواریم با عمل به این وعده‌ها وضعیت مناسبتری داشته باشیم و این طرح در مراحل بعدی به خوبی انجام شود که اقدامات تکمیلی هم دارد. ماجرای بنزین در شیوه اجرا یک ناراحتی عمومی پیش آورد و اعتراضاتی در پی داشت. این اعتراضات که به صورت شوک بود به تدریج در گوشه و کنار کشور التهاب‌هایی را به وجود آورد و این بهانه‌ای شد برای مطالب بعدی شد که می‌خواهم بگویم.</p>
      <p>رئیس شورای سیاست‌گذاری ائمه جمعه کشور بیان کرد: پاتک جبهه استکبار به کشور ما که در محور مقاومت انجام شد. طی هشت ماه گذشته سران استکبار ضربه‌های استراتژیک ضربه‌هایی را از جبهه مقاومت دریافت کردند. یک زلزله سیاسی بزرگ واقع شد و نمونه‌های آن را خاطرتان است. حمله پهپادی انصارالله به آرامکو و منابع و نیرهای آل سعود، حمله حزب‌الله به رژیم صهیونیستی و مقابله‌به مثل سپاه در ماجرای نفتکش‌ها و... اتفاقاتی بود که افتاد و نتیجه آن رنگ باختن سازش در منطقه بود. وقایع جهانی دیگر و وقایعی که برای دولت ایالات متحده رخ داده و نیاز به توضیح ندارد خیلی آبرویشان لطمه خورده. آمریکا شده مثل یک شیر پیر خسته که عربده می‌کشد و دنده‌های ریخته‌اش را نشان می‌دهد و هر روز هم شاهد افول امپریالیسم جهانی هستیم.</p>
      <p>وی تصریح کرد: می‌خواستند با یک پاتک امنیتی در برابر حمله‌ای که شده شکست‌های خود را جبران کنند. این‌ها واکنش منفعلانه آنان است. آن‌ها امنیت کشورهای مخاطب را در دستور کار خود قرار دادند. در عراق این کار را کردند که کنترل شد و مقداری ادامه دارد. در لبنان از همین روش استفاده کرده و نام آن را روش هنگ‌کنگی گذاشته‌اند که ورود به اعتراض معمولی که در کشورها است و بعد آسیب زدن به امنیت و تولید اغتشاش، به سراغ ایران آمدند. کار بسیار بزرگ و پیچیده‌ای انجام دادند و خرج‌ها کردند و سرمایه گذاری وسیع کردند. حمایت‌های دیپلماتیک سیاسی و اروپا و برخی دولتک‌های منطقه که وقیحانه حمایت کردند.</p>
      <p>امام جمعه موقت تهران گفت: بعد عملیات‌های پادوهای استکبار و سلطنت‌طلب‌ها طی دو روز در کشور در اوج وحشی‌گری سوزاندند و غارت‌ کردند و مجروح کردند. از سرباز دلاور تا افسر مدافع امنیت تا بسیجی تا به مردم هم رحم نکردند و تا کارگر پمپ بنزین را سوزاندند. نه به مردم و نه به اماکن عمومی و خصوصی رحم نکردند. پشتیبانی کردند. حاصل دو سال کار وسیع تشکیلاتی و آموزش و تسلیح و یک توطئه خطرناک و طراحی شده بود.</p>
      <p>وی افزود: ماجرای اول یک بهانه بود؛ این جریان چه با و چه بی بهانه اتفاق می‌افتاد. دشمن طراحی کرده بود در زمستان اتفاق بیافتد. در این ماجرا دشمن اوج کینه خودش را به جبهه مقاومت نشان داد. قاطعیت و فداکاری و جوانمردی در رهبری نظام را همه عالم مشاهده کردند. ایشان به میدان آمدند، یک تصمیم تاریخی و پنج دقیقه صحبت کرد و وفاق اجتماعی را صیانت کردند و هم از امنیت ملی با کمال عزت و عطوفت نسبت به امتداد این دشواری‌های اخیر صیانت کردند. ایشان فرموده‌ بودند که در سال نود و هشت فتنه در راه است. این سخنان آتش‌نشان فتنه بود و در اوج شلوغی‌ها مردم مشاهده کردند که رهبری با تولید کنندگان جلسه چند ساعته داشتند و با آن‌ها به عنوان خطوط مقدم اقتصاد مقاومتی گفت‌و‌گو کردند. خداوند را بایت چنین رهبری شاکریم.</p>
      <p>حاج‌علی‌اکبری در بیان سومین مطلب خود با اشاره به تجمع در محکوم کردن حوادث اخیر گفت: مردم حماسه حضور دیگری را آفریدند و ثابت کردند وقتی پای امنیت‌شان درمیان باشد حضور می‌یابند. آقا فرمودند در برابر چنین ملتی باید تعظیم کرد. این کار هم بیعت و هم وحدت و هم قدرشناسی بود. بار دیگر از استحکام و عظمت و ریشه دار بودن ملت ما رونمایی شد. اگر فتنه ۸۸ هشت ماه بود و فتنه ۹۶ هشت روز، این فتنه را ملت در دو روز نابود کرد.</p>
      <p>امام جمعه موقت تهران تصریح کرد: در دیدار رهبر با بسیجیان، رهبر عزیزمان درباره بسیج یک مطلب اساسی را مطرح کردند. فرمودند بسیج کارش تبدیل تهدیدها به فرصت‌ها است. بسیج یعنی ذات ملت ایران. یعنی حضور به هنگام بر اساس تشخیص وظیفه. ملت ما دارای چنین هنر بزرگی شده که نمونه آن را در چهل سال گذشته می‌توانید ببینید. در شرایط فعلی ملت عزیز ما باید با مسئولان دست به دست هم دهند و از این فرصت استفاده کنند. ملت باید دست به دست هم دهند و تهدیدهای این ماجرا را به فرصت تبدیل کنند.</p>
      <p>خطیب نمازجمعه این هفته تهران تاکید کرد: دشمن خواست اعتماد عمومی را کاهش دهد، بین مردم و مسئولان تفرقه ایجاد کند و اینجا باید تبدیل به فرصت شود و این یعنی عمل به وعده‌ها توسط مسئولان. یادتان است وقتی در نمازجمعه سخن از میان برداشتن نرده‌ها به میان آمد مردم چقدر استقبال کردند چون این نظام را خودشان ساختند و از آن طرف مسئولان هم باید احساس شفقت داشته باشند. این را باید در نظر داشته باشند و با مردم صحبت کنند و به وعده‌ها عمل کنند. بهانه‌هایی که ناشی از تصمیمات بزرگ ملی است، برای ایجاد اغتشاش در جامعه تهدید بود و باید برای باید ساز و کار تصمیمات ملی بسته اعتماد ساز و اقناعی درنظر گرفته شود.</p>
      <p>وی افزود: روش‌های اعتراضی ناامن و بهانه ساز یکی از تهدیدها بود. برای این هم باید فکری کرد. فرصتش این است که شیوه‌های مناسب امن و سازنده برای نظرات مردم پیشبینی شود و در اختیار آنان قرار بگیرد. یکی از پیشنهاده‌ها استفاده از ‌نه‌صد پایگاه نمازجمعه در کشور است که می‌تواند برای ارتباط بین مسئولان استفاده شود. مسئولان شرکت در نمازجمعه را بر خود واجب بدانند. اعتراض‌های مردم را بشنوند . مساله دیگری که تهدید است توطئه آسیب به امنیت ملی ما بود. این تهدید را هم ملت ما باید با مسئولان دست در دست هم دهند و آن را به فرصت تبدیل کنیم.</p>
      <p>حجت‌الاسلام حاج‌علی‌اکبری تاکید کرد: از این فرصت‌ها باید استفاده شود و رخنه‌ها شناسایی شود. تدابیر پیشگیرانه در مورد اماکن حساس باید در نظر گرفته شود و پیشگیری کرد. تقویت امنیت محله محور ذا باید در نظر داشت. در این زمینه احساس می‌کردیم ضعف داریم و این تهدید را باید با تقویت هسته‌های مقاومت محلی به فرصت تبدیل کنیم. در کنار بعضی شهرهای حادثه دیده چون این مورد پیشبینی شده بود دشمن نتوانست کاری کند.</p>
      <p>امام جمعه موقت تهران گفت: ساختار شورای تامین در بعضی شهرها نیاز به اصلاح دارد. از فناوری‌های نو باید استفاده کنیم. جوانان دانشمند ما آمادگی دارند تدابیری کنند که صیانت بخش باشد. فضای مجازی هم با اینکه محدودیتی به آن داده شد اما شبکه اداره مخابراتی و حمل و نقل و... آسیبی ندید. ولی سرعت دادن به فرمان رهبر عزیز مبنی بر اینکه شبکه ملی اطلاعات محقق شود باید شتاب داده شود. خرابی‌ها باید به سرعت اصلاح شود.</p>
      <p>وی گفت: قاطعانه طبق قوانین شرعی که می‌دانید خداوند نسبت به فتنه‌گران خیلی سخت‌گیر است و حکم محاربه که برای این افراد در نظر گرفته شده در قله مجازات‌‌های اسلامی استد و دست مجریان قضایی این‌ها را بگیرد و با سرعت هم انجام شود تا در ذائقه مردم بنشیند.</p>
      <p>خطیب نمازجمعه این هفته تهران تاکید کرد: تهدیدی که از این بحث متوجه ملت ما شد شکاف اجتماعی است و ملت ما به فضل الهی الان باید همدلی و همیاری مومنانه را در دستور کار خود قرار دهد. اهالی سیاسی مراقب باشند اینجور وقت‌ها وقت گروکشی سیاسی نیست. هم در اجرای کامل و صحیح این طرح باید همه‌مان کمک کنیم و هم در همیاری نسبت به آسیب‌دیدگان و هم سبک زندگی خود را اصلاح کنیم که کار شایسته است، به ویژه در مصرف سوخت و بنزین. یک بسیج ملی برای ارزان کردن پیش بیاید و شما می‌دانید که می‌توانید و می‌دانید که خدا به شما برکت می‌دهد و انشالله تهدید‌هایی که دشمن خواهد داشت به فرصت تبدیل خواهد شد.</p>
    </article>
  </body>
</html>