<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/kremenchukvodokanalprositime-ponad-16-mln-grn-na-pogashennya-valyutnogo-kreditu-mbrr"/>
    <meta property="og:site_name" content="Кременчугская газета"/>
    <meta property="article:published_time" content="2019-11-29T13:15:00+00:00"/>
    <meta property="og:title" content="«Кременчукводоканал» проситиме понад 16 млн грн на погашення валютного кредиту МБРР"/>
    <meta property="og:description" content="У Кременчуці споживачі менше використовують води, яку подає комунальне підприємство. "/>
  </head>
  <body>
    <article>
      <h1>«Кременчукводоканал» проситиме понад 16 млн грн на погашення валютного кредиту МБРР</h1>
      <address>
        <time datetime="2019-11-29T13:15:00+00:00">29 Nov 2019, 13:15</time>
      </address>
      <p>
        <b>У Кременчуці споживачі менше використовують води, яку подає комунальне підприємство. </b>
      </p>
      <p>На найближчій сесії міської ради депутатів проситимуть про поповнення статутного капіталу комунального підприємства «Кременчукводоканал» на суму в розмірі 16 млн 155 тис 560 грн.</p>
      <p>Про це стало відомо із <a href="https://www.kremen.gov.ua/?view=projects-city-rada-archive&amp;session=199">проекту рішення </a>«Про внесення змін до рішення Кременчуцької міської ради Полтавської області від 24 жовтня 2019 року «Про затвердження Програми розвитку водопровідно-каналізаційного господарства Кременчука на 2020 рік».</p>
      <p>І йдеться тут про погашення основної суми та відсотків по кредиту Міжнародного банку реконструкції і розвитку (МБРР). Варто нагадати, що валютний кредит на реконструкцію систем водоочищення і водопостачання КП «Кременчукводоканал» взяло більше 10 років тому, гарантом виступило місто. Ще триває процес його погашення. Та, як стверджують на водоканалі, тут  виникли проблеми.</p>
      <blockquote>«<i>Тарифи на 2020 рік розраховані на плановий обсяг реалізації послуг, відповідно до річного плану ліцензованої діяльності, а очікувані об’єми реалізації мають тенденцію до значного зниження, що впливає на зменшення очікуваних доходів</i>»<i>,</i> - йдеться в поясненні.</blockquote>
      <p>Тобто, у Кременчуці споживачі менше використовують води, яку подає вищеназване підприємство. </p>
      <p>Тож на водоканалі планували зібрати одну суму, а виходить - менше.</p>
      <p>За прогнозами цього року, різниця між плановою та фактичною реалізацією складе 21 млн 16 тис 900  грн.</p>
      <p>А це не дозволить вчасно та в повному обсязі сплачувати належні до погашення обов’язкові суми у 2020 році за кредитом МБРР згідно з графіком погашення.</p>
      <blockquote>«<i>Таким чином, підприємство не має можливості фінансувати за рахунок власних коштів видатки, необхідні для погашення кредиту МБРР у розмірі 16 млн 155 тис грн. (сплата основного боргу у розмірі 12 млн 693 тис 360  грн та сплата відсотків 3 млн 462 тис 200  грн.)</i>»<i> </i>- йдеться в проекті рішення.</blockquote>
      <p>Тому, посилаючись на гарантію Кременчуцької міської ради №1 від 21.08.2009 р., необхідно передбачити в місцевому бюджеті на 2020 рік на поповнення статутного капіталу КП «Кременчукводоканал» суму понад 16 млн грн, що дозволить розрахуватись за зобов’язаннями щодо погашення кредиту МБРР.</p>
      <p> </p>
      <p> </p>
      <p>Світлана Павленко</p>
    </article>
  </body>
</html>