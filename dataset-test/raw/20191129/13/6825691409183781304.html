<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ekonomika/ar-del-prarastu-ismoku-laiku-neinformuotos-mamos-sulauks-kompensaciju-941857"/>
    <meta property="og:site_name" content="Kauno diena"/>
    <meta property="article:published_time" content="2019-11-29T13:02:00+00:00"/>
    <meta property="og:title" content="Ar dėl prarastų išmokų laiku neinformuotos mamos sulauks kompensacijų?"/>
    <meta property="og:description" content="Seime registruotas projektas, kuriuo viso nėštumo metu nedirbusioms mamoms būtų grąžinama galimybė gauti motinystės išmoką, jeigu moteris turi 12 mėnesių motinystės socialinio draudimo stažą per pastaruosius dvejus metus."/>
  </head>
  <body>
    <article>
      <h1>Ar dėl prarastų išmokų laiku neinformuotos mamos sulauks kompensacijų?</h1>
      <address><time datetime="2019-11-29T13:02:00+00:00">29 Nov 2019, 13:02</time> by <a rel="author" href="https://kauno.diena.lt/autoriai/milena-andrukaityte" target="_blank">Milena Andrukaitytė, BNS</a></address>
      <p>
        <b>Seime registruotas projektas, kuriuo viso nėštumo metu nedirbusioms mamoms būtų grąžinama galimybė gauti motinystės išmoką, jeigu moteris turi 12 mėnesių motinystės socialinio draudimo stažą per pastaruosius dvejus metus.</b>
      </p>
      <p>Teisė į išmoką per nėštumą nedirbus, bet sukaupus reikiamą stažą, grąžinama neribotam laikui, nors anksčiau svarstyta nuostata atidėti, pranešė Ligos ir motinystės socialinio draudimo įstatymo pataisų projektą teikianti Socialinės apsaugos ir darbo ministerija (SADM).</p>
      <p>Kartu numatomas prarastų išmokų kompensavimas toms mamoms, kurios nėštumo metu nedirbo, nemokėjo įmokų ir dėl to neteko ar neteks teisės į motinystės išmoką nuo 2019 metų spalio 30 dienos iki naujų pataisų įsigaliojimo.</p>
      <p>Anot pranešimo, tai reiškia, kad mamoms, kurioms po spalio 30 dienos motinystės išmoka nebuvo ar nebus skirta, nes nėštumo metu jos nebuvo apdraustos, motinystės išmoka bus išmokėta atgaline tvarka, kai tik įsigalios naujos pataisos po pritarimo Seime.</p>
      <blockquote>Būsimos mamos tikrai neturėjo jokios galimybės suplanuoti savo veiklos taip, kad užsitikrintų teisę į motinystės išmoką.</blockquote>
      <p>Tokį pažadą mamoms buvo davęs socialinės apsaugos ir darbo ministras Linas Kukuraitis, jis pabrėžė, kad nėštumo metu nedirbusios mamos nebuvo informuotos apie įstatymo pokyčius prieš protingą terminą.</p>
      <p>„Reikiamą socialinio draudimo stažą sukaupusių, bet nėštumo metu nedirbusių moterų lūkesčiai buvo pažeisti: būsimos mamos tikrai neturėjo jokios galimybės suplanuoti savo veiklos taip, kad užsitikrintų teisę į motinystės išmoką. Dėl šios priežasties nutarėme siūlyti Seimui atsisakyti prievolės būti apdraustai nėštumo metu, jeigu moteris yra įgijusi reikiamą stažą, ir kompensuoti mamoms, kurios neteko teisės į išmoką nuo spalio pabaigos“, – sakė L. Kukuraitis.</p>
      <p>SADM primena, kad nuo šių metų spalio 30 dienos įsigaliojo Ligos ir motinystės socialinio draudimo įstatymo pakeitimai, kuriais nustatytos geresnės sąlygos savo darbinę veiklą nėštumo metu nutraukusioms moterims (pavyzdžiui, sportininkėms), ir griežtesnės – viso nėštumo metu nė dienos nedirbusioms ir įmokų nemokėjusioms mamoms.</p>
      <p>Šie pakeitimai įsigaliojo skubiai, nes yra susiję su Konstitucinio Teismo nutarimo įgyvendinimu dėl savarankiškai dirbančių moterų padėties suvienodinimo su mamomis, dirbančiomis pagal darbo sutartis. Tačiau būsimos mamos, kurios nėštumo metu nedirbo ir nevykdė savarankiškos veiklos, apie įstatymo pokyčius nebuvo įspėtos prieš protingą terminą, todėl nuspręsta atšaukti minėtos nuostatos įsigaliojimą.</p>
      <p>Pranešime pažymima, kad motinystės išmoka neturėtų būti painiojama su vaiko priežiūros išmoka, kuri pradedama mokėti po motinystės išmokos ir mokama iki vaikui sueina vieni ar dveji metai arba gali būti mokama iškart po vaiko gimimo, jeigu motinystės išmoka nepaskirta.</p>
      <p>Motinystės išmoka įprastai mokama už 126 kalendorines dienas moteriai išėjus nėštumo ir gimdymo atostogų arba, kitaip tariant, į dekretą. Tačiau apmokamų kalendorinių dienų skaičius gali skirtis priklauso nuo gimusių vaikų skaičiaus ir kitų aplinkybių.</p>
    </article>
  </body>
</html>