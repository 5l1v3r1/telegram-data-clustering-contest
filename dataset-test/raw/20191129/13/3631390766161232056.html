<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/ostfold/luksusbutikk-gjor-som-rokke-_-donerer-dyre-merkeklaer-til-fretex-1.14800895"/>
    <meta property="og:site_name" content="NRK"/>
    <meta property="article:published_time" content="2019-11-29T13:07:28+00:00"/>
    <meta property="og:title" content="Luksusbutikk gjør som Røkke – donerer dyre merkeklær til Fretex"/>
    <meta property="og:description" content="Gir bort klær for 300.000 kroner. – Et spark til Black Friday, sier medeier Calle Ferner."/>
  </head>
  <body>
    <article>
      <h1>Luksusbutikk gjør som Røkke – donerer dyre merkeklær til Fretex</h1>
      <h2>Gir bort klær for 300.000 kroner. – Et spark til Black Friday, sier medeier Calle Ferner.</h2>
      <address><time datetime="2019-11-29T13:07:28+00:00">29 Nov 2019, 13:07</time> by <a rel="author">Christian Nicolai Bjørke</a></address>
      <p>For ett år siden ga en anonym giver bort dresser verdt millioner til Fretex. Senere innrømmet Kjell Inge Røkke til <a href="https://www.minmote.no/#!/artikkel/24505850/roekke-innroemmer-at-han-staar-bak-luksusdonasjon-til-fretex">Minmote</a> at det var han som sto bak donasjonen.</p>
      <p>Nå følger luksusbutikken Ferner Jacobsen etter og donerer egne overskuddsvarer til gjenbruksbutikken. I tillegg vil de samle inn brukte klær i sine butikker og levere til Fretex.</p>
      <p>– Det er et spark mot Black Friday. Det går an å gjøre noe annet enn å sette ned priser og skape hysteri, sier medeier og innkjøpssjef Calle Ferner til NRK.</p>
      <figure>
        <img src="https://gfx.nrk.no/masl44Yj0IL0_o5XNvB9gw1P-xofWWPB1eQCw3jZOV6g.jpg"/>
        <figcaption>Ferner Jacobsen-medeier Calle Ferner liker ikke alt fokuset på slag og rabatter på Black Friday. <br/>Foto: Privat</figcaption>
      </figure>
      <aside><b>Les også:</b> <a href="https://www.nrk.no/norge/annenhever-nordmann-vil-handle-pa-black-friday-_-miljoorganisasjonene-advarer-1.14800473">Her stormer de inn på Black Friday</a></aside>
      <h3>Merkeklær på billigsalg</h3>
      <p>I fjor donerte de 500 bamser til barneavdelinger på sykehus på årets store handledag. I år donerer de klær fra overskuddslageret sitt til en verdi av 300.000 kroner.</p>
      <p>Merker som Ralph Lauren, Boss, Tagliatore og Berwich blir altså å finne i Fretex-butikkene i Fredrikstad og Oslo fra fredag. Dermed kan folk med litt tynnere lommebok få muligheten til å stase seg opp til jul.</p>
      <p>– Da er det mulig å å skaffe seg nye klær til en litt annen pris enn man får her hos oss, sier Ferner.</p>
      <p>
        <i>– Gjør dere avlat for å være en del av handelsstanden?</i>
      </p>
      <p>– Nei, det er for å vise avstand til Black Friday. Vi er en liten bedrift som driver med små marginer, i motsetning til de store kjedene som har helt andre volumer, sier Ferner.</p>
      <figure>
        <img src="https://gfx.nrk.no/4h5JKJzed2Ho5hB0JDASLQ7ji4OEBkd1_ODFdJeKUL8Q.jpg"/>
        <figcaption>Klærne fra luksusbutikken får egne merkelapper i Fretex-butikkene. <br/>Foto: Marit Othilie Thorvik/Fretex</figcaption>
      </figure>
      <aside>
        <b>Les også:</b>
        <a href="https://www.nrk.no/norge/forbrukerradet-mener-black-friday-tilbud-er-kynisk-1.14799564"> Forbrukerrådet mener Black Friday-tilbud er kynisk</a>
      </aside>
      <h3>Penger til sosialt arbeid</h3>
      <p>Ferner Jacobsen omsatte i 2018 for nærmere 111 millioner kroner. Innkjøpssjefen sier at han har hørt om Røkke-gaven til Fretex, men at det ikke var inspirasjonen.</p>
      <p>– Vi vet at Fretex er en seriøs aktør. Og vi valgte å bruke dem fordi de var den største aktøren på gjenbruksmarkedet, sier han.</p>
      <p>Kjedesjef Kristin Hareide i Fretex sier bidraget er kjærkomment.</p>
      <p>– Mange av våre kunder er svært kvalitetsbevisste og vi vil gjerne tilby det de etterspør. Det er også gledelig å få mer klær og tilbehør til herrer, sier hun.</p>
      <p>Fretex-butikkene bidrar årlig med 30 millioner kroner til Frelsesarmeens sosiale arbeid.</p>
    </article>
  </body>
</html>