<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/in-sfarsit-institutul-clinic-fundeni-are-din-nou-caldura-18631901"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-29T13:31:15+00:00"/>
    <meta property="og:title" content="În sfârşit: Institutul Clinic Fundeni are din nou căldură"/>
    <meta property="og:description" content="RADET a reluat, vineri, furnizarea agentului termic pe platforma Fundeni. Noua conducere a Institutului Clinic Fundeni a explicat cum a gestionat situaţia cât timp nu a fost apă caldă şi căldură."/>
  </head>
  <body>
    <article>
      <h1>În sfârşit: Institutul Clinic Fundeni are din nou căldură</h1>
      <address>
        <time datetime="2019-11-29T13:31:15+00:00">29 Nov 2019, 13:31</time>
      </address>
      <p>RADET a reluat, vineri, furnizarea agentului termic pe platforma Fundeni. Noua conducere a Institutului Clinic Fundeni a explicat cum a gestionat situaţia cât timp nu a fost apă caldă şi căldură.</p>
      <p>Managerul Institutului Clinic Fundeni, Anca Coliţă, a spus că situaţii precum cea de joi, când nu a fost apă caldă şi căldură, ar putea pune în pericol viaţa pacienţilor.</p>
      <p>„Cerem instituţiilor responsabile să ia măsuri pentru rezolvarea propriilor probleme, luând în calcul că, pe platforma medicală Fundeni sunt zilnic mii de bolnavi, majoritatea în stare foarte gravă. Joi, ziua în care RADET a sistat furnizarea agentului termic, pentru ICF a fost foarte dificilă. În primul, rând pentru ne-am dorit ca aceste probleme să nu afecteze pacienţii şi am mobilizate forţe suplimentare din aparatul tehnic, care să supravegheze continuu instalaţiile electrice suprasolicitate de utilizarea unui număr de trei ori mai mare de aparate de încălzire”, a spus Anca Coliţă.</p>
      <p>Potrivit acesteia, a fost convocat comitetul director al IC Fundeni, care a mobilizat resursele necesare pentru a analiza situaţia reală din spital.</p>
      <p>„S-a verificat ca, în toate unităţile de Transplant Hepatic, Renal şi Medular, blocurile operatorii şi cele trei secţii de Anestezie Terapie Intensivă, instalaţiile proprii de climatizare să funcţioneze la parametrii normali. În plus, cele 700 de aparate de aer condiţionat existente au funcţionat astfel încât să asigure temperatura ambientală acceptabilă, pentru ca pacienţii să nu aibă de suferit. De asemenea, au fost distribuite aproximativ 200 de pături pentru saloanele care nu au aer condiţionat şi totodată au fost instalate calorifere electrice, acolo unde au fost solicitate. Pentru secţiile în care nu a fost apă caldă, au fost pregătite peste 2.500 de pachete de serveţele umede şi loţiuni pentru păr (capeline). Şefii de secţie au evaluat permanent situaţia pentru ca să poată identifica şi remedia orice problemă care ar fi afectat siguranţa pacienţilor”, a mai spus Coliţă.</p>
      <p>RADET a anuntat că, joi, în jurul orei 17.00, a avut loc o avarie la Magistrala de termoficare Grozăveşti – Griviţa, cu o vechime de 40 de ani, termenul estimat de remediere fiind de 12 – 14 ore.</p>
      <p>Aceasta a fost a doua avarie anunţată joi de RADET. Regia a mai precizat că, urmare a unei avarii produse pe Magistrala de termoficare 2Dn 600, veche de 43 de ani, se sistează furnizarea agentului termic pentru un interval de maximum 24 de ore în zona Fundeni. Cinci puncte termice si două instituţii sunt afectate de această avarie, printre care şi Spitalul Fundeni.</p>
    </article>
  </body>
</html>