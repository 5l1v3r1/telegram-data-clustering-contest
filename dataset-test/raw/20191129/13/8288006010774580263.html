<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175971/trnava-zacinaju-sa-adventne-trhy-vianocne-mestecko-oziari-strom"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T13:08:03+00:00"/>
    <meta property="og:title" content="Trnava: Začínajú sa adventné trhy, vianočné mestečko ožiari strom"/>
    <meta property="og:description" content="Každú sobotu o 17. hodine na hlavnom pódiu spevácky zbor z niektorej trnavskej farnosti zapáli sviecu na adventnom venci."/>
  </head>
  <body>
    <article>
      <h1>Trnava: Začínajú sa adventné trhy, vianočné mestečko ožiari strom</h1>
      <h2>Každú sobotu o 17. hodine na hlavnom pódiu spevácky zbor z niektorej trnavskej farnosti zapáli sviecu na adventnom venci.</h2>
      <address><time datetime="2019-11-29T13:08:03+00:00">29 Nov 2019, 13:08</time> by <a rel="author">TASR</a></address>
      <p>Trnava 29. novembra (TASR) – Do 22. decembra bude na Trojičnom námestí v Trnave fungovať vianočné mestečko so stánkami a betlehemom, ktoré otvoria v piatok o 18. hodine. Odštartuje ho podľa vedúceho úseku kultúry na trnavskej radnicu Petra Cagalu rozsvietenie vianočného stromčeka a koncert skupiny Fragile. Adventný čas bude plný kultúrnych, charitatívnych i spoločenských aktivít.</p>
      <p><i>"Trnavčanom a návštevníkom mesta prinášame program, ktorý bude dopĺňať predvianočnú atmosféru. Zostavovali sme ho s dôrazom na to, aby zahrial dušu a doprial oddych uponáhľanej mysli,"</i> povedal Cagala. Na hlavnom pódiu sa uskutoční 48 vystúpení rôznych hudobných žánrov. Vystrieda sa tam približne 600 detí z trnavských materských a základných škôl, zastúpenie budú mať folklórne súbory z Trnavy a okolia, ktoré pripomenú ľudové tradície, priestor dostanú viacerí trnavskí umelci, ale aj známe slovenské kapely.</p>
      <p>Každú sobotu o 17. hodine na hlavnom pódiu spevácky zbor z niektorej trnavskej farnosti zapáli sviecu na adventnom venci. <i>"Okrem toho sme pripravili množstvo sprievodných podujatí. Nebudú chýbať štyri adventné koncerty v kostole, predvianočné tvorivé dielne, stredoveké trhy na Námestí svätého Mikuláša,"</i> doplnil Cagala.</p>
      <p>Obľúbené výstupy na mestskú vežu s lampášom a adventné prehliadky mesta ponúka Oblastná organizácia cestovného ruchu (OOCR) Trnava Tourism. <i>"Prehliadky budú každú adventnú sobotu o 16.00 h, začiatok je vždy pod mestskou vežou, kde bude čakať sprievodca v dobovom kostýme,"</i> uviedla riaditeľka OOCR Michaela Sendeková. Každú nedeľu a štvrtok sa zase môžu záujemcovia spolu so sprievodcom vydať do veže za svetla lampášov. <i>"Sprievodca porozpráva trnavské legendy a prezradí aj niečo o unikátnom mechanickom hodinovom stroji. Bodkou bude výhľad na adventnú Trnavu, ktorá bude žiariť tisíckami svetielok,"</i> dodala Sendeková. Okrem toho čaká Trnavčanov prekvapenie v podobe eurobankovky s vianočným motívom.</p>
    </article>
  </body>
</html>