<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sergiy_pashinskiy_sud_29_11_2019_rishennya_sudu_u_spravi_pashinskogo_n1241279"/>
    <meta property="og:site_name" content="24 Канал"/>
    <meta property="article:published_time" content="2019-11-29T13:06:00+00:00"/>
    <meta property="og:title" content="Суд продовжив Пашинському запобіжний захід"/>
    <meta property="og:description" content="Суд продовжив екснардепу Сергієві Пашинському термін тримання під вартою без права внесення застави на 2 місяці – до 29 січня 2020 року. Пашинського підозрюють в умисному завданні важкого тілесного ушкодження."/>
  </head>
  <body>
    <article>
      <h1>Суд продовжив Пашинському запобіжний захід</h1>
      <address><time datetime="2019-11-29T13:06:00+00:00">29 Nov 2019, 13:06</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Суд продовжив екснардепу Сергієві Пашинському термін тримання під вартою без права внесення застави на 2 місяці – до 29 січня 2020 року. Пашинського підозрюють в умисному завданні важкого тілесного ушкодження.</b>
      </p>
      <p>Сторона обвинувачення закликала суд залишити Пашинського залишити під вартою, аргументуючи це тим, що він може впливати на свідків та залякувати їх, а також намагатися знищити докази у справі.</p>
      <blockquote>Дізнайтеся <a href="https://24tv.ua/dbr_ogolosila_pro_pidozru_pashinskomu_vse_shho_vidomo_pro_skandalnogo_politika_n1214905">більше про Сергія Пашинського</a></blockquote>
      <p>Зауважимо, якщо Пашинського визнають винним у справі, йому загрожуватиме від 5 до 8 років в’язниці.</p>
      <h3>В чому саме звинувачують Пашинського</h3>
      <p>У тому, що 31 грудня 2016 року <a href="https://24tv.ua/na_nardepa_pashinskogo_napav_nevidomiy_yomu_dovelos_zastosuvati_zbroyu_n766663">Пашинський навмисне вистрілив</a> з нагородного пістолета у ногу мешканцеві Київщини В'ячеславу Хімікусу.</p>
      <p>За версією Пашинського, він з дружиною повертався на авто з кінотеатру додому в село Хлепча. На неосвітленій частині дороги їхнє авто мало не врізалася в мікроавтобус, що стояв на проїжджій частині без габаритних вогнів. Пашинський вийшов із салону, щоб з'ясувати, у чому справа. У нього з Хімікусом виникла словесна перепалка. <b>Хімікус нібито вдарив Пашинського пляшкою по голові і збив з ніг. Лежачи на землі, ексдепутат вистрілив у ногу своєму нападнику.</b></p>
      <figure>
        <img src="https://24tv.ua/resources/photos/news/201911/1241279_10277131.jpg?201911104858"/>
        <figcaption>Поранений Хімікус на лікарняному ліжку / Фото zn.ua</figcaption>
      </figure>
      <h3>Яка версія у Хімікуса</h3>
      <p>У свою чергу <b>Хімікус стверджував що Пашинський із самого початку конфлікту дістав пістолет </b>і погрожував ним. Саме за це отримав пляшкою по голові. Також потерпілий переконував, що Пашинський не стріляв у повітря для попередження, а відразу цілився в Хімікуса.</p>
      <h3>Як далі розгортається справа</h3>
      <p>Зазначимо, що <b>в ГПУ часів Юрія Луценка дійшли до висновку, що Пашинський діяв у межах необхідної оборони</b>, що виключає його кримінальну відповідальність. А дії Хімікуса було визнано "суспільно небезпечними".</p>
      <p>Але в жовтні 2019 року Держбюро розслідувань повідомило Пашинському про підозру в цій справі. А 7 жовтня Печерський райсуд <a href="https://24tv.ua/sud_obrav_eksnardepu_pashinskomu_zapobizhniy_zahid_u_spravi_pro_strilyaninu_n1215995">обрав Пашинському запобіжний захід </a>у вигляді тримання під вартою терміном на 2 місяці (до 4 грудня) без права внесення застави.</p>
    </article>
  </body>
</html>