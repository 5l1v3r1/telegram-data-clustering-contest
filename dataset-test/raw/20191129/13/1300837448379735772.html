<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/tecnologia/hitech/2019/11/29/apple-jony-ive-ha-lasciato-lazienda_2ccc1324-4158-4bdf-a6e3-a4624ec0d1b9.html"/>
    <meta property="og:site_name" content="ANSA.it"/>
    <meta property="article:published_time" content="2019-11-29T13:08:00+00:00"/>
    <meta property="og:title" content="Apple: Jony Ive ha lasciato l'azienda"/>
    <meta property="og:description" content="Jony Ive, il responsabile del design industriale di Apple che ha dato forma a molti prodotti della Mela dall'iMac all'iPhone, è ufficialmente uscito dalla compagnia. (ANSA)"/>
  </head>
  <body>
    <article>
      <h1>Apple: Jony Ive ha lasciato l'azienda</h1>
      <h2>L'uscita del designer era stata preannunciata nel giugno scorso</h2>
      <address><time datetime="2019-11-29T13:08:00+00:00">29 Nov 2019, 13:08</time> by <a rel="author">Redazione ANSA</a></address>
      <p>(ANSA) - ROMA, 29 NOV - Jony Ive, il responsabile del design industriale di Apple che ha dato forma a molti prodotti della Mela dall'iMac all'iPhone, è ufficialmente uscito dalla compagnia. Il suo nome è infatti stato eliminato dalla pagina del sito web che raccoglie i profili dei dirigenti.<br/>    L'uscita di Ive era stata annunciata dall'azienda nel giugno scorso, ma senza precisare una data. Al momento non è stato ancora indicato un successore. Ive continuerà tuttavia a collaborare con Apple attraverso una sua azienda, chiamata LoveFrom e fondata dal designer insieme al collega e amico di vecchia data Marc Newson. In Apple dal 1992, Ive ha contribuito al rilancio della Mela plasmando una serie di prodotti iconici, dall'iMac del 1998 all'iPod, fino all'iPhone. Il designer ha progettato anche l'Apple Park, il nuovo avveniristico quartier generale dell'azienda a forma di astronave.<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>