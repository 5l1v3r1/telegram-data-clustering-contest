<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/zahranici/evropa/prinuti-eu-vencit-kocky-na-voditku-hloupost-vzkazuje-brusel_535811.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T13:14:00+00:00"/>
    <meta property="og:title" content="Přinutí EU venčit kočky na vodítku? Hloupost, vzkazuje Brusel"/>
    <meta property="og:description" content="Majitelé koček v Evropské unii nebudou nuceni venčit své mazlíčky s vodítkem v zájmu ochrany ptáků a životního prostředí. Ujistila je o tom nyní Evropská..."/>
  </head>
  <body>
    <article>
      <h1>Přinutí EU venčit kočky na vodítku? Hloupost, vzkazuje Brusel</h1>
      <address><time datetime="2019-11-29T13:14:00+00:00">29 Nov 2019, 13:14</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Majitelé koček v Evropské unii nebudou nuceni venčit své mazlíčky s vodítkem v zájmu ochrany ptáků a životního prostředí. Ujistila je o tom nyní Evropská komise poté, co dva právníci z nizozemské Tilburgské univerzity zmínili takové opatření v článku v odborné publikaci. Volně se pohybující kočky mají podle nich negativní dopad na biodiverzitu.</b>
      </p>
      <p>Unijní exekutiva raději "kategoricky" odmítla, že by kočky mohly čelit zákazu venčení bez vodítka, napsala agentura AP. "Komise je velkým obráncem svobody pohybu a týká se to i koček," uvedl mluvčí EK pro otázky životního prostředí Enrico Brivio.</p>
      <p>Podle právníků Arieho Trouwborsta a Hana Somsena ale kočičí toulky bez dozoru majitelů zřejmě porušují unijní směrnice o ptácích a stanovištích. V článku v odborném časopise Journal of Environmental Law napsali, že čtyřnozí mazlíčci různými způsoby ovlivňují biodiverzitu a jen v Nizozemsku zabijí každý rok 140 milionů zvířat.</p>
      <p>"Podle nám dostupných informací není rušení a zabíjení ptáků a dalších divoce žijících druhů ze strany koček mezi hlavními hrozbami pro biodiverzitu," reagoval Brivio.</p>
      <p>Trouwborst a Somsen mají za to, že majitelé koček by na základě unijních zákonů mohli být donuceni, aby svá zvířata drželi pod střechou a vypouštěli je ven jedině na vodítku. Nizozemská vláda by prý mohla být úspěšně žalována za to, že proti volnému pohybu koček nezakročila.</p>
      <p>Vláda v reakci sdělila britskému deníku The Daily Telegraph, že žádné kroky v tomto směru neplánuje. "Aktuálně tvrdě pracujeme na opatřeních k propagaci obnovy a ochrany přírody v Nizozemsku. Zavírání koček v domácnosti mezi nimi není," uvedl vládní mluvčí.</p>
    </article>
  </body>
</html>