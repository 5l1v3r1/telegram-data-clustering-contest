<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/pm-modi-should-cooperate-uddhav-thackeray-they-are-like-brothers-shivsena-dgtl-1.1076585"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-29T13:58:05+00:00"/>
    <meta property="og:title" content="মোদীর উচিত ‘ছোটভাই উদ্ধব’কে সহায়তা করা, সামনায় মন্তব্য শিবসেনার"/>
    <meta property="og:description" content="প্রধানমন্ত্রীর শুভেচ্ছাবার্তার ঠিক কয়েক ঘণ্টার মধ্যেই মুখপত্র ‘সামনা’য় প্রকাশিত হয়, রাজ্যে বিজেপি-শিবসেনার মধ্যে যতই বিরোধ থাকুক না কেন, নরেন্দ্র মোদী-উদ্ধব ঠাকরে কিন্তু পরস্পরের ভ্রাতৃসম।"/>
  </head>
  <body>
    <article>
      <h1>মোদীর উচিত ‘ছোটভাই উদ্ধব’কে সহায়তা করা, সামনায় মন্তব্য শিবসেনার</h1>
      <address><time datetime="2019-11-29T13:58:05+00:00">29 Nov 2019, 13:58</time> by <a rel="author">সংবাদ সংস্থা</a></address>
      <p>মুখ্যমন্ত্রী হিসেবে শপথ নেওয়ার পরই <a href="https://www.anandabazar.com/topic/%E0%A6%A8%E0%A6%B0%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0-%E0%A6%AE%E0%A7%8B%E0%A6%A6%E0%A7%80?ref=hyperlink-strydtl">নরেন্দ্র মোদী</a> শুভেচ্ছাবার্তা পাঠিয়েছিলেন <a href="https://www.anandabazar.com/topic/%E0%A6%89%E0%A6%A6%E0%A7%8D%E0%A6%A7%E0%A6%AC-%E0%A6%A0%E0%A6%BE%E0%A6%95%E0%A6%B0%E0%A7%87?ref=hyperlink-strydtl">উদ্ধব ঠাকরে</a>কে। টুইট করে বলেছিলেন,‘মহারাষ্ট্রের উজ্জ্বল ভবিষ্যতের জন্য উদ্ধব ভাল কাজ করবেন।’ প্রধানমন্ত্রীর শুভেচ্ছাবার্তার ঠিক কয়েক ঘণ্টার মধ্যেই মুখপত্র ‘সামনা’য় প্রকাশিত হয়, রাজ্যে বিজেপি-শিবসেনার মধ্যে যতই বিরোধ থাকুক না কেন, নরেন্দ্র মোদী-উদ্ধব ঠাকরে কিন্তু পরস্পরের ভ্রাতৃসম। আর সেই ছোট ভাইয়ের প্রতি প্রধানমন্ত্রী নরেন্দ্র মোদীর একটা দায়িত্বও রয়েছে। পাশাপাশি ওই মুখপত্রে আরও বলা হয়েছে,‘মহারাষ্ট্রের কৃষকদের দুর্দশা থেকে উদ্ধার করতে হাত বাড়িয়ে দেওয়া উচিত করা উচিত কেন্দ্রের।  প্রধানমন্ত্রী শুধু একটি দলের নন, গোটা দেশের। মহারাষ্ট্রের মানুষ যা সিদ্ধান্ত নিয়েছে, সেটাকেই মেনে নেওয়া উচিত দিল্লির।’</p>
      <p>বৃহস্পতিবার নতুন মুখ্যমন্ত্রী হিসেবে শপথ নেন উদ্ধব ঠাকরে। শপথগ্রহণ অনুষ্ঠানের পরই এদিন মুখপত্র ‘সামনা’য় লেখা হয়েছে, ‘আমাদের ক্ষমতা দেখিয়ে দিয়েছি দিল্লিকে। রাজধানীর বেশির ভাগ অর্থনীতির উত্স মুম্বই। দেশের অর্থনীতি মুম্বইয়ের উপর দাঁড়িয়ে। এমনকি সীমান্ত অঞ্চলেও মুম্বইয়ের অনেক অবদান রয়েছে। সুতরাং মুম্বইকে সম্মান করা উচিত।’ দেবেন্দ্র ফডণবীসের সরকার যে ভুলগুলো করে গিয়েছে, রাজ্যের জোট সরকার এ বার সেগুলোকেই শুধরানোর কাজ করবে। সত্য এবং ন্যায়ের প্রতীক হবে উদ্ধবের সরকার। এমনটাও বলা হয়েছে ‘সামনা’য়।</p>
      <p>নির্বাচনের ফল বেরনোর পর থেকেই মুখ্যমন্ত্রীর পদ নিয়ে শিবসেনা-বিজেপির মধ্যে দ্বন্দ্ব চরমে ওঠে। নানা নাটকীয় রাজনৈতিক উত্থান-পতন শেষে বিজেপির সঙ্গ ছেড়ে এনসিপি, কংগ্রেসের সঙ্গে জোট গড়ে ক্ষমতায় আসে শিবসেনা। বিজেপির সঙ্গে এই কোন্দলের প্রভাব পড়তে পারে মহারাষ্ট্রে, এমনটাই আশঙ্কা করছে শিবসেনা। রাজ্যের বিরোধ যাতে কেন্দ্রে দু’দলের সম্পর্কে আঁচড় কাটতে না পারে, মুখপত্রে ভাই-ভাই সম্পর্কের প্রসঙ্গ তুলে সুকৌশলে কেন্দ্রের সহযোগিতা পাওয়ার রাস্তা পরিষ্কার করে রাখতে চাইলেন উদ্ধবরা, মত রাজনৈতিক বিশেষজ্ঞদের।</p>
      <p>
        <b>আরও পড়ুন: </b>
        <a href="https://www.anandabazar.com/national/nagpur-court-summons-devendra-fadnavis-dgtl-1.1076542">নির্বাচনী হলফনামায় তথ্য গোপনের অভিযোগ, ফডণবীসকে তলব নাগপুর আদালতের</a>
      </p>
      <p>
        <b>আরও পড়ুন: </b>
        <a href="https://www.anandabazar.com/national/by-election-results-impact-of-nrc-and-econmy-may-be-factors-in-vote-dgtl-1.1076283">এনআরসি আতঙ্ক থেকে বেহাল অর্থনীতি, গোটা দেশের খণ্ডচিত্র রাজ্যের উপনির্বাচনে?</a>
      </p>
    </article>
  </body>
</html>