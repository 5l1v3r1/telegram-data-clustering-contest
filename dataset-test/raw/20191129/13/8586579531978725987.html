<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/esarj-istasyon-sayisi-450ye-cikarilacak-258381h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T13:46:00+00:00"/>
    <meta property="og:title" content="'Eşarj' istasyon sayısı 450'ye çıkarılacak"/>
    <meta property="og:description" content="gelecek yıl sonunda halka açık elektrikli şarj istasyonlarının sayısını 45 ilde 450'ye yükselteceklerini ifade eden Eşarj Elektrikli Araçlar Şarj Sistemleri AŞ Genel Müdürü Cem Bahar, elektrikli şarj istasyonlarında kullanılan yazılımları, tamamıyla yerli ve milli kaynaklarla ürettiklerini söyledi."/>
  </head>
  <body>
    <article>
      <h1>'Eşarj' istasyon sayısı 450'ye çıkarılacak</h1>
      <address><time datetime="2019-11-29T13:46:00+00:00">29 Nov 2019, 13:46</time> by <a rel="author">Yeni Çağ Gazetesi</a></address>
      <p>
        <b>gelecek yıl sonunda halka açık elektrikli şarj istasyonlarının sayısını 45 ilde 450'ye yükselteceklerini ifade eden Eşarj Elektrikli Araçlar Şarj Sistemleri AŞ Genel Müdürü Cem Bahar, elektrikli şarj istasyonlarında kullanılan yazılımları, tamamıyla yerli ve milli kaynaklarla ürettiklerini söyledi.</b>
      </p>
      <p>Eşarj Elektrikli Araçlar Şarj Sistemleri AŞ Genel Müdürü Cem Bahar yaptığı açıklamda, ülke genelinde 170 noktada 300'e yakın şarj istasyonuyla 30 şehirde faaliyet gösterdiklerini ve pazarın en büyük oyuncusu konumunda bulunduklarını söyledi.</p>
      <p>Şirket olarak 2009 yılında halka açık alanlara şarj istasyonları kurmak amacıyla yola çıktıklarını ifade eden Bahar, "Amacımız, kurduğumuz halka açık şarj istasyonları sayesinde elektrikli araç kullanıcılarının bir üyelik modeli altında bu istasyonları kullanmasını sağlamak." diye konuştu.</p>
      <p>Şarj istasyonlarının alışveriş merkezleri, restoran, otopark, otel, hastane ve benzin istasyonu gibi her alana kolaylıkla kurulabileceğine dikkati çeken Bahar, şöyle devam etti:</p>
      <p>"2020 yılı sonunda halka açık elektrikli şarj istasyonları sayısı 45 şehirde 450'ye ulaşacak. Bunun dışında evlere ve iş yerlerine kurduğumuz özel şarj istasyonlarımız var, onlar da yaklaşık 1500 civarında. Gelecek yıl doğu illerine ve Karadeniz Bölgesi hattına halka açık elektrikli şarj istasyonları kuracağız. Şehirlerin altyapısı kuruluma müsait."</p>
      <p>Bahar, kullanıcıların özellikle şehirler arası yolculuklarında mola yerlerinde bu şarj istasyonlarını kolaylıkla kullanabileceğini ve hızlı şarj ünitelerinin de vatandaşa hizmet verdiğini aktardı.</p>
      <p>
        <b>ŞARJ ÜNİTELERİNİN MALİYETİ DÜŞÜYOR</b>
      </p>
      <p>Bahar, elektrikli şarj istasyonlarının evlere kurulum maliyetinin yaklaşık 700 avro olduğunu, daha hızlı veya ultra hızlı şarj ünite modellerinde ise maliyetin hız ve menzile göre değiştiğini anlattı.</p>
      <p>Yakın zamanda, Bolu'ya istasyon kuracaklarının bilgisini veren Bahar, "175 kilovat ölçeğinde ünite kuracağız, bu gücü destekleyen araçlar için 20 dakikada 350 kilometreye yakın menzil sağlayabilecek. Bu ölçüde bir şarj ünitesinin maliyeti 100 bin avroya kadar çıkabiliyor." dedi.</p>
      <p>Bahar, Türkiye'de elektrikli araç satın almak isteyen müşterilerin yüzde 15 ile sınırlandırılmış ÖTV desteğinden faydalanabileceğine dikkati çekerek, "Türkiye'de tüm aktif araba markalarıyla ve elektrikli araç satan markalarla iş ortağı konumundayız, onları destekliyoruz, müşterilerine hizmet veriyoruz. Önümüzdeki yıl sektör hareketlenecek, Türkiye'ye çok fazla marka ve model girişi olacak. İlave marka ve modellerle elektrikli araç fiyatlarının daha makul yerlere geleceğini öngörüyoruz." diye konuştu.</p>
    </article>
  </body>
</html>