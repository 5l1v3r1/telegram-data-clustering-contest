<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/prostheti-stirixi-ektaktis-anagkis-apo-tin-e-e-stin-alvania-gia-to-seismo/"/>
    <meta property="og:site_name" content="economico.gr"/>
    <meta property="article:published_time" content="2019-11-29T13:53:45+00:00"/>
    <meta property="og:title" content="Πρόσθετη στήριξη έκτακτης ανάγκης από την Ε.Ε. στην Αλβανία για το σεισμό"/>
    <meta property="og:description" content="Η Ευρωπαϊκή Ένωση, και δημοσιοποιεί η Κομισιόν αποφάσισε πρόσθετη στήριξη έκτακτης ανάγκης λόγω του ισχυρότερου, εδώ και δεκαετίες, σεισμού και των πολυάριθμων μετασεισμών που χτύπησαν την Αλβανία."/>
  </head>
  <body>
    <article>
      <h1>Πρόσθετη στήριξη έκτακτης ανάγκης από την Ε.Ε. στην Αλβανία για το σεισμό</h1>
      <address><time datetime="2019-11-29T13:53:45+00:00">29 Nov 2019, 13:53</time> by <a rel="author">Ελεάνα Ζαμπάρα</a></address>
      <p>Η <a href="https://economico.gr/?s=%CE%95%CF%85%CF%81%CF%89%CF%80%CE%B1%CF%8A%CE%BA%CE%AE+%CE%88%CE%BD%CF%89%CF%83%CE%B7%2C"><b>Ευρωπαϊκή Ένωση</b>,</a> και δημοσιοποιεί η <a href="https://economico.gr/?s=%CE%9A%CE%BF%CE%BC%CE%B9%CF%83%CE%B9%CF%8C%CE%BD"><b>Κομισιόν</b> </a>αποφάσισε πρόσθετη στήριξη έκτακτης ανάγκης λόγω του ισχυρότερου, εδώ και δεκαετίες, σεισμού και των πολυάριθμων μετασεισμών που χτύπησαν την <a href="https://economico.gr/?s=%CE%91%CE%BB%CE%B2%CE%B1%CE%BD%CE%AF%CE%B1"><b>Αλβανία</b></a>.</p>
      <p>Αναλυτικά, το <b>δελτίο</b> <b>τύπου</b> της <b>Επιτροπής</b> σημειώνει: «ο μηχανισμός πολιτικής προστασίας της ΕΕ ενεργοποιήθηκε κατόπιν αιτήματος των αλβανικών αρχών στις 26 Νοεμβρίου. Εκτός από τις 3 ομάδες έρευνας και διάσωσης άνω των 200 υπαλλήλων, που έχουν ήδη τοποθετηθεί στην <b>Αλβανία</b>, η <b>Ευρωπαϊκή Ένωση</b> συμβάλλει στην ικανοποίηση του αιτήματος της Αλβανίας για πρόσθετη στήριξη, όπως βοήθεια σε είδος και στατικούς μηχανικούς».</p>
      <p>
        <b>Χρ. Στυλιανίδης: Θα παρέχουμε βοήθεια για όσο διάστημα χρειάζεται</b>
      </p>
      <p>«Η Ευρωπαϊκή Ένωση εξακολουθεί να στηρίζει την Αλβανία σε αυτή τη δύσκολη στιγμή. Θα παρέχουμε βοήθεια έκτακτης ανάγκης για όσο διάστημα χρειάζεται. Οι ομάδες έρευνας και διάσωσης, που κινητοποιήθηκαν μέσω του ευρωπαϊκού μηχανισμού πολιτικής προστασίας, βρίσκονται επιτόπου. Θα ήθελα να ευχαριστήσω την Ιταλία και την Ελλάδα για την πρόσθετη στήριξη που έχουν ήδη προσφέρει μέσω του μηχανισμού», δήλωσε για το θέμα ο <b>Επίτροπος Ανθρωπιστικής Βοήθειας και Διαχείρισης Κρίσεων <a href="https://economico.gr/?s=%CE%A7%CF%81%CE%AE%CF%83%CF%84%CE%BF%CF%82+%CE%A3%CF%84%CF%85%CE%BB%CE%B9%CE%B1%CE%BD%CE%AF%CE%B4%CE%B7%CF%82">Χρήστος Στυλιανίδης</a>.</b><br/>Το σύστημα <b>Copernicus</b> έχει ήδη παραγάγει 6 δορυφορικές εικόνες των πληγεισών ζωνών. Το Κέντρο Συντονισμού, εικοσιτετράωρης λειτουργίας, για την Αντιμετώπιση Καταστάσεων Έκτακτης Ανάγκης της Ευρωπαϊκής Ένωσης βρίσκεται σε διαρκή επαφή με τις αλβανικές αρχές και συνεχίζει να παρακολουθεί την κατάσταση.<br/>Επιπλέον, η ΕΕ ανέπτυξε <a href="https://economico.gr/?s=%CE%9F%CE%BC%CE%AC%CE%B4%CE%B1+%CE%A0%CE%BF%CE%BB%CE%B9%CF%84%CE%B9%CE%BA%CE%AE%CF%82+%CE%A0%CF%81%CE%BF%CF%83%CF%84%CE%B1%CF%83%CE%AF%CE%B1%CF%82%2C"><b>Ομάδα Πολιτικής Προστασίας,</b></a> η οποία βοηθά τις αρχές να συντονίσουν την ανταπόκριση και να αξιολογήσουν τις ζημίες, ενώ υπενθυμίζεται ότι την Τετάρτη, ο <a href="https://economico.gr/?s=%CE%93%CE%B9%CE%BF%CF%8D%CE%BD%CE%BA%CE%B5%CF%81"><b>Πρόεδρος Γιούνκερ</b></a> απέστειλε συλλυπητήρια επιστολή στον πρωθυπουργό της <b>Αλβανίας, <a href="https://economico.gr/?s=%CE%88%CE%BD%CF%84%CE%B9+%CE%A1%CE%AC%CE%BC%CE%B1">Έντι Ράμα</a></b>.</p>
    </article>
  </body>
</html>