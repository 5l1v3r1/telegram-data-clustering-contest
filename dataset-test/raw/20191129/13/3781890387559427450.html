<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/744330"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T13:51:00+00:00"/>
    <meta property="og:title" content="ทลายรัง'แก๊งหมวกกันน็อก' รีดดอกโหดร้อยละ60/เดือน"/>
    <meta property="og:description" content="สืบสวนบช.น. บุกทลายรังแก๊งหมวกกันน็อกย่านนวมินทร์ จับสมาชิก 9 ราย พร้อมของกลางเพียบ ตรวจสอบพบขูดรีดดอกเบี้ยร้อยละ 60 ต่อเดือน ส่งดำเนินคดี ร่วมประกอบธุรกิจสินเชื่อโดยไม่ได้รับอนุญาต, ร่วมกันปล่อยกู้เก็บดอกเบี้ยเกินอัตรา   "/>
  </head>
  <body>
    <article>
      <h1>ทลายรัง'แก๊งหมวกกันน็อก' รีดดอกโหดร้อยละ60/เดือน</h1>
      <address>
        <time datetime="2019-11-29T13:51:00+00:00">29 Nov 2019, 13:51</time>
      </address>
      <p>
        <b>สืบสวนบช.น. บุกทลายรังแก๊งหมวกกันน็อกย่านนวมินทร์ จับสมาชิก 9 ราย พร้อมของกลางเพียบ ตรวจสอบพบขูดรีดดอกเบี้ยร้อยละ 60 ต่อเดือน ส่งดำเนินคดี ร่วมประกอบธุรกิจสินเชื่อโดยไม่ได้รับอนุญาต, ร่วมกันปล่อยกู้เก็บดอกเบี้ยเกินอัตรา   </b>
      </p>
      <p>เมื่อวันที่ 29 พ.ย. พล.ต.ต.สันติ ชัยนิรามัย ผบก.สส.บช.น. นำกำลังตำรวจสืบสวน บช.น. จับกุม นายนิคม หรือ โอ ทองดี อายุ 43 ปี นายรัตนะชัย หรือ มด บุญรักษา อายุ 18 ปีเศษ นายบี (นามสมมุติ) อายุ 17 ปี​ นายธันวา หรือ วา บุญมา อายุ 26 ปี นายนครินทร์ ล้องามล้วน อายุ 23 ปี โดยจับกุมทั้ง 5 คน ได้ที่บ้านเลขที่ 7 หมู่บ้านเดอะรีโน ซอยนวมินทร์ 86 แขวงรามอินทรา เขตคันนายาว กรุงเทพฯ และจับกุม นายวรวุฒิ อิ่มอุไร อายุ 41 ปี นายศักดิ์สิทธิ์ จิตต์พูลผล อายุ 26 ปี นายศักดิ์ชัย ทวีผล อายุ 39 ปี นายกิติพงษ์ สุนันท์ภาณุจรัญ อายุ 18 ปี ได้ที่บริเวณบ้านเลขที่ 79/259 โครงการหมู่บ้านเดอะแพลนท์ ซิตี้ ซอยนวมินทร์ 86 แขวงรามอินทรา เขตคันนายาว กรุงเทพฯ <br/><br/>พร้อมของกลางนามบัตรติดต่อให้กู้เงิน 57,950 ใบ สมุดบัญชีเงินฝากธนาคารกสิกรไทย เลขบัญชี 0392782400 ชื่อบัญชี นายรัตนะชัย บุญรักษา หนังสือสัญญาเงินกู้ตามกฎหมาย 1 เล่ม เอกสารเบอร์โทรศัพท์ติดต่อร้านค้าสําหรับแจกนามบัตรปล่อยเงินกู้ 9 แผ่น สมุดบัญชีเงินฝากธนาคารกสิกรไทย สาขาลาดพร้าว 101 รายการการเรียกเก็บจากลูกค้า โดยมีรายละเอียดระบุ จํานวนเงิน เวลา เบอร์โทร และสถานที่ที่ใช้เพื่อเก็บเงิน รวม 3 แผ่น รถจักรยานยนต์  4 คัน หมวกนิรภัยสีดํา 5 ใบ สมุดจดเบอร์โทรศัพท์ลูกค้า 1 เล่ม โทรศัพท์มือถือ ยี่ห้อไอโฟน สีชมพู 1 เครื่อง</p>
      <figure>
        <img src="https://www.dailynews.co.th/admin/upload/20191129/news_QYbwLuFPqL210131_533.jpg?v=20191130063?v=9631"/>
      </figure>
      <p>สืบเนื่องจากเจ้าหน้าที่ตำรวจ กก.วิเคราะห์ข่าวและเครื่องมือพิเศษ บก.สส.บช.น. ได้รับข้อมูลว่ามีแก๊งเงินกู้ใช้สถานที่ตั้งภายในซอยนวมินทร์ 86 แขวงรามอินทรา เขตคันนายาว กรุงเทพฯ เป็นสถานประกอบการธุรกิจสินเชื่อส่วนบุคคลและเป็นแหล่งรวมตัวกันของพนักงานก่อนที่จะออกไปเสนอปล่อยเงินกู้ให้กับลูกค้า โดยใช้วิธีการปล่อยดอกลอยคือเมื่อกู้ 5,000 บาท จะต้องเสียดอกเบี้ยวันละ 100 บาท ซึ่งเฉลี่ยคิดดอกเบี้ยร้อยละ 2 ต่อวัน ร้อยละ 60 ต่อเดือน ร้อยละ 720 ต่อปี เวลาไปทวงเงินจะแต่งตัวมิดชิดใส่หมวกกันน็อกขับขี่จักรยานยนต์ไปทวงเงินดังกล่าว จึงเรียก "แก๊งหมวกกันน็อก" ข่มขู่คุกครามลูกหนี้ ชุดสืบสวนจึงได้ลงพื้นที่ทำการตรวจสอบพบว่ากลุ่มบุคคลดังกล่าวไม่มีใบอนุญาตในการปล่อยสินเชื่อเงินกู้แต่อย่างใด <br/><br/>ทางเจ้าหน้าที่ตำรวจจึงได้ยื่นคำร้องขอหมายค้นต่อศาลจังหวัดมีนบุรี และเข้าตรวจค้นสถานที่เป้าหมาย 3 จุด ได้แก่ จุดที่ 1 บ้านเลขที่ 7 หมู่บ้านเดอะรีโน ซอยนวมินทร์ 86 แขวงรามอินทรา เขตคันนายาว จับกุมผู้ต้องหาได้ 5 คน จุดที่ 2 บ้านเลขที่ 79/259 โครงการหมู่บ้านเดอะแพลนท์ ซิตี้ ซอยนวมินทร์ 86 แขวงรามอินทรา เขตคันนายาว จับกุมผู้ต้องหา 4 คน โดยจุดที่ 1-2 สามารถยึดของกลางได้หลายรายการ ส่วนจุดที่ 3 บ้านเลขที่ 81/55 โครงการหมู่บ้านเดอะแพลนท์ (โซนบ้านเดี่ยว) ซอยนวมินทร์ 86 แขวงรามอินทรา เขตคันนายาว กรุงเทพฯ ไม่พบบุคคลภายในบ้าน </p>
      <figure>
        <img src="https://www.dailynews.co.th/admin/upload/20191129/news_OTJhhGNYDH210132_533.jpg?v=20191130063?v=2918"/>
      </figure>
      <p>จากการสอบสวนผู้ต้องหาให้การปฏิเสธตลอดข้อกล่าวหา อย่างไรก็ตาม จากแนวทางการสืบสวนเชื่อว่าผู้ต้องหาทั้งหมดเป็นกลุ่มเดียวกัน แต่แบ่งกันทำงานเพื่อเก็บดอกเบี้ยเงินกู้ดังกล่าวโดยใช้นามบัตรแนะนำแจกจ่ายให้กับผู้ที่ต้องการเงิน เบื้องต้นแจ้งข้อกล่าวหา ร่วมกันกระทำความผิดเกี่ยวกับการประกอบธุรกิจสินเชื่อส่วนบุคคลโดยไม่ได้รับอนุญาต และร่วมให้บุคคลอื่นกู้ยืมเงินโดยเรียกดอกเบี้ยเกินอัตราที่กฎหมายกำหนดไว้ ก่อนนำตัวส่งพนักงานสอบสวนสน.โคกคราม ดำเนินคดีต่อไป.</p>
    </article>
  </body>
</html>