<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2828047-v-ukraini-stvorat-bazu-danih-fermerskih-gospodarstv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T13:15:00+00:00"/>
    <meta property="og:title" content="В Україні створять базу даних фермерських господарств"/>
    <meta property="og:description" content="В Україні буде створено базу даних фермерських господарств."/>
  </head>
  <body>
    <article>
      <h1>В Україні створять базу даних фермерських господарств</h1>
      <h2>В Україні буде створено базу даних фермерських господарств.</h2>
      <address>
        <time datetime="2019-11-29T13:15:00+00:00">29 Nov 2019, 13:15</time>
      </address>
      <p>Про це повідомила заступник міністра розвитку економіки, торгівлі та сільського господарства України Інна Мєтєлєва у Києві під час земельного форуму “Доступ до фінансів і лізингу”, повідомляє кореспондент Укрінформу.</p>
      <p>“Ми заходимо вже в проєкт створення фермерського реєстру. Це створення бази даних, учасниками якої будуть фермери і фахівці, які працюють на землі... Туди будуть підтягнуті реєстри Міністерства юстиції, податкової служби, Держгеокадастру” - сказала Мєтєлєва.</p>
      <p>За її словами, створення такого реєстру мінімізує паперову роботу при поданні документів для отримання державної фінансової допомоги.</p>
      <p>“Тобто, всю інформацію (про фермерів - ред.), яка сьогодні є в реєстрах Міністерства юстиції, ідентифікації тварин, Держгеокадастру, не потрібно добувати. Вам не треба витрачати кошти для того, щоб отримати цю інформацію, вона буде автоматично підтягуватися до цього кабінету”, - наголосила заступник міністра.</p>
      <p>Як повідомляв Укрінформ, за даними Союзу українського селянства, в Україні станом на початок 2019 року працювали 34 тис. фермерських господарств, які забезпечували 100 тис. робочих місць для жителів сільської місцевості.</p>
      <p>У Державному <a href="https://www.ukrinform.ua/tag-budzet">бюджеті</a> України на 2019 рік було передбачено видатки на підтримку розвитку агропромислового комплексу в розмірі 5 909 млн грн. Зокрема, на фінансову підтримку заходів в АПК шляхом здешевлення кредитів передбачено 127,2 млн грн; на фінансову підтримку розвитку фермерських господарств - 800 млн грн; на державну підтримку розвитку, закладення молодих садів, виноградників та ягідників і нагляд за ними - 400 млн грн; на надання кредитів фермерським господарствам — 200,0 млн грн; на державну підтримку галузі тваринництва - 3 500 млн грн; на фінансову підтримку сільгоспвиробників - 881,8 млн грн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2822559-derzavna-pidtrimka-agrariiv-u-2020-roci-stalo-vidoma-prioritetna-galuz.html">Державна підтримка аграріїв у 2020 році: стала відома пріоритетна галузь</a>
      </blockquote>
      <p>14 листопада Мінекономіки повідомило, що українським аграріям у 2019 році було перераховано 2,84 млрд грн державної підтримки.</p>
      <p>Мєтєлєва пізніше заявила, що кошти, передбачені на підтримку галузі у 2019 році, будуть освоєні в повному обсязі, попри технічну затримку, яка виникла внаслідок реорганізації міністерства.</p>
      <p>У держбюджеті- 2020 на фінансову допомогу аграріям передбачено 4,3 млрд грн.</p>
    </article>
  </body>
</html>