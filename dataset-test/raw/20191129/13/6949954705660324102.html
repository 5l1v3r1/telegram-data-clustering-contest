<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/29/igy_nez_ki_most_az_1900_loeros_rimac/"/>
    <meta property="og:site_name" content="totalcar"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="Így néz ki most az 1900 lóerős Rimac"/>
    <meta property="og:description" content="A tavaly tavasszal leleplezett C_Two nagyjából félúton jár a szériagyártás felé vezető úton."/>
  </head>
  <body>
    <article>
      <h1>Így néz ki most az 1900 lóerős Rimac</h1>
      <address><time datetime="2019-11-29T13:30:00+00:00">29 Nov 2019, 13:30</time> by <a rel="author">Andróczi Balázs</a></address>
      <p>A Rimac első, nagyobb mennyiségű gyártásra tervezett modellje nagyjából egy év múlva válhat elérhetővé, de most megmutatták, milyen a prototípus, amelyen épp a futómű és a kormánymű beállításait finomhangolják.</p>
      <figure>
        <img src="https://kep.index.hu/1/0/3056/30564/305648/30564801_64b214a9e272bde4776a80c1216584ce_wm.jpg"/>
        <figcaption>
          <a href="https://galeria.totalcar.hu/hirek/2019/11/29/rimac_c_two_prototipus_kepek/?currpic=30564795">Galéria: Rimac C_Two prototípus képek [3 kép]</a>
        </figcaption>
      </figure>
      <p>Amit eddig tudunk, az alapján a leggyorsabb, legerősebb és legdrágább sportkocsik közé tartozik majd a C_Two: négy villanymotor hajtja, 1914 lóerő összteljesítménnyel, 1,85 másodperc alatt elérheti a 100 km/h-t, a végsebessége állítólag 412 km/h lesz, az ára pedig darabonként 2,2 millió euró lesz. A tisztán elektromos járműbe 120 kWh-s akkucsomag kerül majd, ami állítólag 550 km-re is elegendő lehet, ha nem nagyon próbálgatják az autó képességeit.</p>
      <figure>
        <img src="https://kep.index.hu/1/0/3056/30564/305648/30564803_48992b3b25094411647c4b33da5cd31d_wm.jpg"/>
        <figcaption>
          <a href="https://galeria.totalcar.hu/hirek/2019/11/29/rimac_c_two_prototipus_kepek/?currpic=30564793">Galéria: Rimac C_Two prototípus képek [3 kép]</a>
        </figcaption>
      </figure>
      <p>A prototípus külsőre nem nagyon tér el <a href="https://totalcar.hu/magazin/hirek/2018/03/11/1000_loerovel_itt_mar_le_sem_ulhetsz_az_asztalhoz/">a tavaly bemutatott tanulmányautótól</a>, de valószínűleg még elég messze van a kész állapottól. A Rimac egyebek közt széles határok közt állítható hajtásrendszert ígért, amely beállítható úgy is, hogy tökéletesen kihasználja a kerekeken rendelkezésre álló teljes tapadást, de úgy is, hogy az autó a hátsókerék-hajtású típusok tulajdonságait mutassa.</p>
      <figure>
        <img src="https://kep.index.hu/1/0/3056/30564/305648/30564807_07dd6a4bf6469de5cfb38136b7b17b79_wm.jpg"/>
        <figcaption>
          <a href="https://galeria.totalcar.hu/hirek/2019/11/29/rimac_c_two_prototipus_kepek/?currpic=30564797">Galéria: Rimac C_Two prototípus képek [3 kép]</a>
        </figcaption>
      </figure>
      <p>A C_Two szériaváltozatát állítólag már a 2020-as Genfi Autószalonon kiállítják, a gyártás beindítása viszont inkább csak a jövő év végére várható. Összesen 150 autó legyártását tervezik, ami a Rimac számára hatalmas mennyiség, mivel a Concept One-ból összesen 8 példány készült.</p>
    </article>
  </body>
</html>