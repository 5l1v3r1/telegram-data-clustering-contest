<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783952/%D8%A2%D8%B2%D8%A7%D8%AF%DB%8C-%D8%A7%D8%B3%DB%8C%D8%B1%D8%A7%D9%86-%D8%A7%D9%88%D9%84%DB%8C%D9%86-%DA%AF%D8%A7%D9%85-%D8%A7%D8%B2-%D8%B3%D8%B1%DA%AF%DB%8C%D8%B1%DB%8C-%D9%81%D8%B1%D9%88%D8%AF%DA%AF%D8%A7%D9%87-%D8%B5%D9%86%D8%B9%D8%A7-%DA%AF%D8%A7%D9%85-%D8%A8%D8%B9%D8%AF%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T13:11:18+00:00"/>
    <meta property="og:title" content="به عنوان مقدمه ای برای پایان جنگ چند ساله در یمن رخ می دهد؛ آزادی اسیران اولین گام/ از سرگیری فرودگاه صنعا گام بعدی است"/>
    <meta property="og:description" content="یک رسانه عرب با اشاره به آزادی دهها اسیر یمنی از سوی ائتلاف سعودی از گامهای دیگری که در راه است از جمله از سرگیری فعالیت فرودگاه بین المللی صنعا خبر داده است."/>
  </head>
  <body>
    <article>
      <h1>به عنوان مقدمه ای برای پایان جنگ چند ساله در یمن رخ می دهد؛ آزادی اسیران اولین گام/ از سرگیری فرودگاه صنعا گام بعدی است</h1>
      <address>
        <time datetime="2019-11-29T13:11:18+00:00">29 Nov 2019, 13:11</time>
      </address>
      <p>به گزارش <a href="https://www.mehrnews.com/">خبرگزاری مهر</a>، رای الیوم در مطلبی با اشاره به آزادی اسیران یمنی از سوی سعودی ها آورده است: گامهای اعتماد ساز میان ریاض و صنعا با آزادی اسیران یمنی نزد نیروهای ائتلاف سعودی-اماراتی برداشته شده است و گامهای دیگری از جمله اجازه دادن به زخمی شدگان و بیماران خاص برای سفر درمانی خارج از یمن و از سرگیری فعالیت فرودگاه بین المللی صنعا، در راه است.</p>
      <p>این رسانه می نویسد: در چارچوب گامهای اعتماد ساز میان ائتلاف سعودی و انصارالله به عنوان مقدمه ای برای پایان جنگ چند ساله در یمن؛ ۱۲۸ اسیر یمنی که نزد نیروهای ائتلاف سعودی-اماراتی بودند به فرودگاه صنعا رسیدند تا تفاهماتی که در سایه مذاکرات دشوار میان در عمان میان ریاض و صنعا به دست آمد، اجرایی شود.</p>
      <p>رای الیوم نوشت: واسطه ها و دیپلماتهای اروپایی فعال هستند که این نشان می دهد که مذاکرات با سرپرستی اروپایی ها به دور از تسهیلات واشنگتن است.</p>
      <p>این رسانه در ادامه می افزاید: استقبال رسمی و مردمی از اسیران آزاد شده به عمل آمد و قرار است که دومین گروه طی روزهای آتی برسند تا تعداد به ۲۰۰ اسیر برسد. قرار است که روند با گامهای دیگر از جمله اینکه --ریاض اجازه معالجه زخمی شدگان و بیماران بدحال در خارج از یمن بدهد- تکمیل شود و فرودگاه بین المللی صنعا فعالیت خود را از سر بگیرد.</p>
      <p>رای الیوم آورده است: این طرحها شواهد مثبتی از مذاکراتی است که در مسقط میان طرفین جریان دارد و عربستان شرط کرده است که محرمانه باشد و سطح پیشرفت و آنچه در آن می گذرد، رسانه ای نشود. سفر اوایل ماه جاری میلادی خالد بن سلمان معاون وزیر دفاع عربستان به مسقط محرکی برای مذاکرات بود و ریاض با اجرای اعتماد سازی موافقت کرد و شروع با پرونده انسانی بود. موفقیت این مذاکرات سطح گفتگوها را در اوایل سال آینده میلادی افزایش می دهد تا به توافقی برای پایان جنگ منتهی شود.</p>
    </article>
  </body>
</html>