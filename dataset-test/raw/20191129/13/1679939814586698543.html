<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/pas-dodon-si-a-asigurat-confort-si-liniste-prin-numirea-lui-alexandr-stoianoglo-in-functia-de-procuror-general_3060430.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T13:17:19+00:00"/>
    <meta property="og:title" content="PAS: Dodon şi-a asigurat confort şi linişte, prin numirea lui Alexandr Stoianoglo în funcţia de procuror general"/>
    <meta property="og:description" content="Igor Dodon şi-a asigurat confort şi linişte, prin numirea lui Alexandr Stoianoglo în funcţia de procuror general. O spune preşedintele fracţiunii parlamentare a PAS, Igor Grosu. Iar preşedintele fracţiunii PPDA, Alexandru Slusari, susţine că noul procuror"/>
  </head>
  <body>
    <article>
      <h1>PAS: Dodon şi-a asigurat confort şi linişte, prin numirea lui Alexandr Stoianoglo în funcţia de procuror general</h1>
      <address><time datetime="2019-11-29T13:17:19+00:00">29 Nov 2019, 13:17</time> by <a rel="author">PUBLIKA.MD</a></address>
      <p>
        <b>Igor Dodon şi-a asigurat confort şi linişte, prin numirea lui Alexandr Stoianoglo în funcţia de procuror general. O spune preşedintele fracţiunii parlamentare a PAS, Igor Grosu. Iar preşedintele fracţiunii PPDA, Alexandru Slusari, susţine că noul procuror nu va avea credibilitate, având în vedere circumstanţele în care a ajuns în fruntea Procuraturii Generale. Democraţii, la rândul lor, apreciază calităţile profesionale ale lui Stoianoglo şi spun că el are toate şanse să demonstreze că este independent.</b>
      </p>
      <p>"Este aşa cum noi am intuit. O candidatură confortabilă pentru președintele Dodon. Prin această decizie președintele şi-a asigurat un confort şi mai multă liniște la capitolul interacțiune lui cu procurorii. În cariera sa de funcţionar public şi politician, este mai mult ca sigur că a acumulat multe, multe schelete", a spus  preşedintele fracţiunii PAS, Igor Grosu.<br/><br/>"Credibilitatea acestei desemnări va fi una foarte scăzută, foarte joasă, aproape de zero, dar fiind toate circumstanţele în care s-a întâmplat acest lucru şi dorinţa lui Dodon să controleze justiţia", a spus preşedintele fracţiunii PPDA, Alexandru Slusari.<br/><br/>Igor Dodon le-a replicat că reprezentanţii Guvernului Sandu, inclusiv cei din Consiliul Superior al Procurorilor, l-au susţinut pe Stoianoglo. <br/><br/>"Domnul Stoianoglo a fost desemnat la prima etapă de către guvernul Maiei Sandu care era un guvern în care erau reprezentanți  şi Blocului „ACUM” şi  a socialiștilor. Prin urmare a fost desemnat  de filtrele create şi agreate de fostul guvern", a spus şeful statului, Igor Dodon.<br/><br/>Alexandr Slusari a mai declarat că îl aşteaptă în Parlament pe noul procuror general cu un raport despre furtul din sistemul bancar. <br/><br/>"La mine prima întrebare către domnul Stoianoglo este când vine cu raportul în privinţa furtului miliardului.  Dânsul în cadrul interviului pe care eu l-am ascultat mai mult de jumătate de interviu a fost dedicat problemei furtului miliardului", a spus preşedintele fracţiunii PPDA, Alexandru Slusari.<br/><br/>"Clarificăm situaţia, facem nişte consultaţii cu conducerea Parlamentului şi dacă suntem gata de ce nu", a spus şeful Procuraturii Generale, Alexandr Stoianoglo<br/><br/>Igor Dodon i-a sărit în ajutor.<br/><br/>"Eu cred că întii va fi acest subiect la Consiliul de Securitate de săptămâna viitoare, real. Astăzi şedinţa Parlamentului e la ora 15:00, domnul Stoianoglo astăzi la 11 şi jumătate a intrat în Procuratura Generală. Discutăm la Consiliul de Securitate şi pe urmă vedem", a spus şeful statului, Igor Dodon.<br/><br/>La rândul lor, democraţii apreciază calităţile profesionale ale noului procuror general.<br/><br/>"Este un profesionist, o persoană competentă, cu o experiență bogată în domeniul procuraturii. Este o persoană foarte corectă, principială şi are toate şanse să demonstreze că este un om absolut independent şi ne influienţat de nimeni", a spus deputatul <a href="http://www.pdm.md/ro/">PDM</a>, Sergiu Sîrbu.<br/><br/>Şi deputatul socialist Grigore Novac are doar cuvinte de laudă pentru noul procuror general. <br/><br/>"Ce ţine de candidatura domnului Procuror General nu am auzit careva obiecții. Se bucură de o autoritate ireproșabilă în rândul procurorilor şi a societății", a spus  deputatul PSRM, Grigore Novac.<br/><br/>Deputaţii din facțiunea Partidului "ŞOR" insistă pe faptul ca procurorul general să fie votat de popor.<br/><br/>"Noi am propus colegilor din Parlament inițiativa noastră legislativă privind alegerea procurorului general de popor. Şi insistăm că această metodă este cea mai bună. Suntem gata ca acest procuror să fie chiar şi din Europa", a spus deputatul partidul „ŞOR”, Marina Tauber.</p>
    </article>
  </body>
</html>