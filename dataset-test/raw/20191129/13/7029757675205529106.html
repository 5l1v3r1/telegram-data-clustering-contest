<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/erdogan-prati-makron-da-proveri-sobstvenata-si-mozachna-smart.html"/>
    <meta property="og:site_name" content="News.bg"/>
    <meta property="article:published_time" content="2019-11-29T13:09:46+00:00"/>
    <meta property="og:title" content="Ердоган прати Макрон да провери собствената си &quot;мозъчна смърт&quot;"/>
    <meta property="og:description" content="Напрежението се изостря"/>
  </head>
  <body>
    <article>
      <h1>Ердоган прати Макрон да провери собствената си "мозъчна смърт"</h1>
      <address>
        <time datetime="2019-11-29T13:09:46+00:00">29 Nov 2019, 13:09</time>
      </address>
      <p>Турският президент Реджеп Тайип <b>Ердоган разкритикува остро <a href="https://news.bg/int-politics/makron-nato-e-v-mozachna-smart-evropa-e-na-raba-na-propastta.html">коментара за НАТО</a> на френския си колега Еманюел Макрон</b> в неотдавнашното му интервю за The Economist, съобщават световните осведомителни агенции.</p>
      <p>Според Ердоган Макрон първо трябвало да провери собствената си "мозъчна смърт", преди да прави такива коментари във връзка с НАТО.</p>
      <p>"<b>Говоря на президента на Франция</b> Еманюел Макрон, а също така ще кажа това в НАТО. Първо, <b>проверете собствената си мозъчна смърт</b>. Тези изявления са подходящи само за <b>хора като вас, които са в състояние на мозъчна смърт</b>", подчерта Ердоган в реч, излъчвана по телевизията.</p>
      <p>Междувременно директорът по комуникациите на Ердоган Фахретин Алтън написа в "Туитър", че <b>НАТО не е виновен за лошите политически избори на Франция и увеличаващата ѝ се ирелевантност</b> в алианса.</p>
      <p>"НАТО може да бъде по-релевантно и ефективно, ако работим заедно. Да обвиняваме организацията за проблемите във външната политика на някого, лошите политически избори, увеличаващата се стратегическа ирелевантност и вътрешните съображения е <b>несправедливо спрямо НАТО. Това е несправедливо и спрямо френския народ</b>", настоя Алтън.</p>
      <p>Той призова страните членки на НАТО да обърнат по-голямо внимание на проблемите на националната сигурност на другите.</p>
      <p>"Във всяка среща на лидерите отправяме нашите препоръки и <b>призоваваме нашите съюзници да разберат проблемите на националната сигурност на Турция</b>", написа още Алтън.</p>
      <p>Вчера Макрон подчерта, че коментарите му за НАТО, че се намира в "мозъчна смърт", може да са били <b><a href="https://news.bg/int-politics/komentarat-na-makron-za-mozachnata-smart-na-nato-bil-predupreditelen-signal.html">полезни като предупредителен сигнал</a></b> за западния военен алианс.</p>
      <p>В интервюто си пред The Economist в началото на ноември Макрон заяви, че европейските страни повече не могат да разчитат на САЩ да защитават съюзниците от НАТО, добавяйки, че "това, което преживяваме в момента, е мозъчната смърт на НАТО".</p>
      <p>Изявлението доведе до вълна от реакции от съюзници, защитаващи НАТО.</p>
      <p>Германският канцлер Ангела Меркел, както и генералният секретар на НАТО Йенс Столтенберг, разкритикуваха Макрон за "драстичните му думи" и увериха, че НАТО остава ключов стълб за сигурността на Германия.</p>
    </article>
  </body>
</html>