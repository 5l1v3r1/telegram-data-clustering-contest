<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623935/%D8%B9%D9%84%D9%85%E2%80%8C%D8%A7%D9%84%D9%87%D8%AF%DB%8C-%D9%85%D8%B1%D8%AF%D9%85%E2%80%8C%D8%B3%D8%A7%D9%84%D8%A7%D8%B1%DB%8C-%D8%AF%DB%8C%D9%86%DB%8C-%D9%85%D8%A7-%D8%AF%D8%B1-%D9%87%DB%8C%DA%86-%D9%86%D8%B8%D8%A7%D9%85-%D9%88-%D9%85%DA%A9%D8%AA%D8%A8%DB%8C-%D8%B3%D8%A7%D8%A8%D9%82%D9%87-%D9%86%D8%AF%D8%A7%D8%B1%D8%AF-%D9%85%D8%B1%D8%AF%D9%85-%D8%B1%D8%A7-%D9%86%D8%A8%D8%A7%DB%8C%D8%AF-%D8%AF%D8%B1-%D8%B7%D8%B1%D8%AD%E2%80%8C%D9%87%D8%A7%DB%8C-%D9%85%D8%AF%DB%8C%D8%B1%DB%8C%D8%AA%DB%8C-%DA%A9%D8%B4%D9%88%D8%B1-%D8%BA%D8%A7%D9%81%D9%84%DA%AF%DB%8C%D8%B1-%DA%A9%D9%86%DB%8C%D9%85-%D8%A7%D8%B4%D8%B1%D8%A7%D8%B1-%D8%A7%D8%B5%D9%84%DB%8C-%D9%85%D8%B3%D8%A7%D9%84%D9%87-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%AF%D8%B1%D8%A7%D9%86%D9%81%D8%B1%D9%88%D8%B4%D8%A7%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T13:07:00+00:00"/>
    <meta property="og:title" content="علم‌الهدی: مردم‌سالاری دینی ما در هیچ نظام و مکتبی سابقه ندارد/ مردم را نباید در طرح‌های مدیریتی کشور غافلگیر کنیم/ اشرار اصلی مساله اصلاح قیمت بنزین گرانفروشان هستند"/>
    <meta property="og:description" content="خطیب نماز جمعه حرم رضوی گفت: این مردم‌سالاری دینی که در نظام ما متبلور در حضور مردم بوده یک نوع دموکراسی است که در هیچ نظامی و مکتبی سابقه ندارد. تمام اندیشه‌های دموکرات دنیا دموکراسی را در حد مشارکت سیاسی مردم می‌دانند که حقش را دارند نه اینکه عمل کنند؛ ولی در نظام ما مردم سالاری و دموکراسی، مردم را در صحنه نظام می‌آورد."/>
  </head>
  <body>
    <article>
      <h1>علم‌الهدی: مردم‌سالاری دینی ما در هیچ نظام و مکتبی سابقه ندارد/ مردم را نباید در طرح‌های مدیریتی کشور غافلگیر کنیم/ اشرار اصلی مساله اصلاح قیمت بنزین گرانفروشان هستند</h1>
      <h2>این فکر که از اعتراض مردم بترسیم با صمیمیت مسئولین و مردم منافات دارد</h2>
      <address>
        <time datetime="2019-11-29T13:07:00+00:00">29 Nov 2019, 13:07</time>
      </address>
      <p>
        <i>خطیب نماز جمعه حرم رضوی گفت: این مردم‌سالاری دینی که در نظام ما متبلور در حضور مردم بوده یک نوع دموکراسی است که در هیچ نظامی و مکتبی سابقه ندارد. تمام اندیشه‌های دموکرات دنیا دموکراسی را در حد مشارکت سیاسی مردم می‌دانند که حقش را دارند نه اینکه عمل کنند؛ ولی در نظام ما مردم سالاری و دموکراسی، مردم را در صحنه نظام می‌آورد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیداحمد علم‌الهدی در خطبه دوم نماز جمعه این هفته مشهد مقدس با اشاره به راهپیمایی‌های هفته گذشته در حمایت از امنیت کشور، گفت: حرکت غیورانه مرد آفرینی که مردم ایثارگر و با ایمان ما در این هفته و در نقطه به نقطه کشور از خود نشان دادند، در عرصه دفاع از دین و نظام و مقابله با شیاطین بسیار حرکت ارزشمندی بود. ارزشمندی این حرکت تا به جایی رسید که حجت امام زمان و ولی امر مسلمین با کمال صراحت اعلام تشکر کردند و فرمودند من سپاسگذارم از حرکت مردم و در خصوص عظمت این حرکت در جمله دیگر فرمودند من که کسی نیستم که شکر کنم، خدا از مردم شاکر است.</p>
      <p>وی ادامه داد: وقتی فرد حرکتی انجام دهد که اقراری بر قبولی خدا بر عملش باشد بسیار مهم است. وجود اقدس امام زمان مظهر عظمت خدا است؛ ایشان در پس پرده غیبت هستند و ما را به حجت خود سپرده‌اند. ولی امر مسلمین، حجت امام زمان است. امام زمان فرمودند یک جریان ارتباطی وجود اقدس ایشان با شیعیان است و آن جریان، مجتهد جامع‌الشرایط و ولی فقیه است.</p>
      <figure>
        <img src="https://aftabnews.ir/files/fa/news/1398/9/8/364931_581.jpg"/>
      </figure>
      <p>وی افزود: ما روز قیامت با این شهادت می‌توانیم به خداوند بگوییم تو ما را به امام عصر سپردی و امام هم را به مجتهد سپرد و این مجتهد گفته که خداوند در برابر عملی که ما انجام دادیم شاکر است. این یک شکر خشک و خالی نیست و انواع نعمت و سعادت است. شاکر بودن خدا مثل شاکر بودن بنده نیست و خوشا به سعادت شما که به این جهاد موفق شدید و در ردیف مجاهدین پیامبر اکرم افتخار پیدا کردید.</p>
      <p>خطیب نماز جمعه مشهد مقدس گفت: آنهایی نیز که به این سخنان اعتقاد ندارند، دموکراسی را که قبول دارند؛ این مردم‌سالاری دینی که در نظام ما متبلور در حضور مردم بوده یک نوع دموکراسی است که در هیچ نظامی و مکتبی سابقه ندارد. تمام اندیشه‌های دموکرات دنیا دموکراسی را در حد مشارکت سیاسی مردم می‌دانند که حقش را دارند نه اینکه عمل کنند؛ ولی در نظام ما مردم‌سالاری و دموکراسی، مردم را در صحنه نظام می‌آورد. از نظر مردم‌سالاری و عالی‌ترین مصداق دموکراسی قدسی، مردم تنها به عنوان حق مشارکت به صحنه نمی‌آیند بلکه معتقد هستند و به عنوان عبادت درصحنه می آیند.</p>
      <p>وی ادامه داد: این حرکتی که مردم در صحنه حضور پیدا کردند بسیار عزیز است؛ منتها بحث ما در این است که مردمی که انقدر عزیز هستند را نباید در طرح‌های مدیرتی کشور غافلگیر کنیم. غافلگیر کردن مردم با این شهامت، گناه نابخشودنی است که هم خلاف انسانیست و هم خلاف اسلامیت است. مهار مصرف بنزین تنها عارضه‌اش مسائل امنیتی نیست که مساله را به شورای امنیت کشور واگذار کنیم. اصلا این فکر که از مردم بترسیم و از اعتراض مردم بترسیم با صمیمیت مسئولین و مردم منافات دارد.</p>
      <p>نماینده ولی فقیه در استان خراسان رضوی گفت: این عارضه امنیتی اصلاح قیمت بنزین تنها مربوط به عوامل اجنبی‌پرست و دشمن بیگانه است که نکند از موقعیت استفاده کرده و خرابکاری کنند. اینها البته از هر موقعیتی می خواهند استفاده کنند. مردم ما بصیر و هوشیار هستند. دستگاه‌های امنیتی ما مقتدر، با احساس و مراقب اوضاع هستند. ما در این دنیا دشمن داریم؛ تنها کشوری که قدرت استکباری کره زمین در صدصد براندازی او است ما هستیم. ما استکبار را به زانو درآوردیم؛ ما آمریکا و اسرائیل را بدبخت کردیم.</p>
      <p>وی ادامه داد: اینها با ما دشمن هستند؛ دستگاه‌های امنیتی و مردم ما باید آماده باشند. این آمادگی در همین جریان اخیر در مشهد نشان داده شد؛ مشهد سیبل دشمن بود و در همه خرابکاری‌ها هدف اولیه‌شان مشهد بود. آمادگی دستگاه‌های امنیتی ما و هماهنگی آنها با یکدیگر و با دستگاه قضایی و آمادگی مردم ما و بسیج قهرمان ما کار را به جایی رساند که کوچکرین خسارتی در این شهر به وجود نیاوردند و اگر این آمادگی مشهد در همه کشور بود مشکلی پیش نمی‌آمد.</p>
      <p>وی افزود: عارضه عمده اصلاح قیمت بنزین عارضه معیشتی است. اشرار مزدور سرکوب شدند اما اشراری که در برابر اصلاح قیمت بنزین به عنوان اشرار اصلی هستند مانده‌اند و آن گرانفروشان هستند که از اشرار قبلی که خانه و مغازه آتش زدند خطرناک‌تر هستند.</p>
      <p>علم‌الهدی با اشاره به لزوم کنترل قیمت‌ها گفت: مگر می‌شود تنها دولت این کار را با تنظیم بازار انجام دهد؛ همه باید به میدان بیایند. در خصوص پیشگیری از جرم دستگاه قضا باید وارد میدان شود و جلوی این حرام‌خواری را بگیرند. مسئولین بدانند مردم در مضیغه هستند؛ مردم در تنگنای معیشتی هستند؛ به داد مردم برسید. نگذارید دشمنان بگویند تحریم اثر کرده است. تمام انبارها و مغازه‌ها پر از جنس است؛ هیچ کمبودی در کشور وجود ندارد و تنها دزدی مردم را آزار می‌دهد.</p>
    </article>
  </body>
</html>