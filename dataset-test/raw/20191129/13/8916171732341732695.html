<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443013/Dadilja-u-Skoplju-snimljena-kako-udara-trogodisnje-blizance"/>
    <meta property="og:site_name" content="Politika Online"/>
    <meta property="article:published_time" content="2019-11-29T13:23:00+00:00"/>
    <meta property="og:title" content="Дадиља у Скопљу снимљена како удара трогодишње близанце"/>
    <meta property="og:description" content="СКОПЉЕ – Основно тужилаштво у Скопљу покренуло је данас истрагу против још једне дадиље која је ухваћена да психички и физички малтретира децу коју је чувала. Кривичну пријаву је поднела бака трогодишњих близанаца након што је поставила камере које су снимиле дадиљу да виче на децу и вређа их без разлога, удара по глави и вуче их за косу. Како је саопштено, тужилац је констатовао да је „осумњичена, која је била ангажована за негу и чување двоје деце од три године, у периоду од од 1. до 27. новембра, грубо запостављала своју дужност за бригу о деци и малтретирала их” и покренуло истражни поступак за кривично дело „занемаривање и злостављање детета”. Прецизира се да је мајка поставила сугурносне камере у кући и да је приликом прегледања видеа приметила да дадиља малтретира њену"/>
  </head>
  <body>
    <article>
      <h1>Дадиља у Скопљу снимљена како удара трогодишње близанце</h1>
      <address>
        <time datetime="2019-11-29T13:23:00+00:00">29 Nov 2019, 13:23</time>
      </address>
      <p><b>СКОПЉЕ</b> – Основно тужилаштво у Скопљу покренуло је данас истрагу против још једне дадиље која је ухваћена да психички и физички малтретира децу коју је чувала. Кривичну пријаву је поднела бака трогодишњих близанаца након што је поставила камере које су снимиле дадиљу да виче на децу и вређа их без разлога, удара по глави и вуче их за косу.</p>
      <p>Како је саопштено, тужилац је констатовао да је „осумњичена, која је била ангажована за негу и чување двоје деце од три године, у периоду од од 1. до 27. новембра, грубо запостављала своју дужност за бригу о деци и малтретирала их” и покренуло истражни поступак за кривично дело „занемаривање и злостављање детета”.</p>
      <p>Прецизира се да је мајка поставила сугурносне камере у кући и да је приликом прегледања видеа приметила да дадиља малтретира њену децу.</p>
      <p>„Она је стално викала на децу и вређала их без разлога, али и физички их ударала по глави и чупала им косу”, наводи се у саопштењу скопског тужилаштва, преноси Бета.</p>
      <p>Тужилац је од судије за претходни поступак кривичног суда у Скопљу затражио да осумњиченој дадиљи одреди притвор због околности које указују да би могла да побегне, да утиче на сведоке или да понови кривично дело, за које је предвиђена затворска казна од једне до десет година затвора.</p>
      <p>То је трећа дадиља у Скопљу која је снимљена да малтретира децу. Пре седам дана је ухапшена девојка која је у играоници шамарала и малтретирала двогодишње дете, а први случај се десио 2015. када је камером коју је отац поставио у играчку снимљена дадиља која малтретира деветомесечну бебу.</p>
    </article>
  </body>
</html>