<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/klaus-iohannis-la-reuniunea-nato-de-la-londra-decizii-importante-pentru-viitorul-lumii-308222.html"/>
    <meta property="og:site_name" content="B1 TV"/>
    <meta property="article:published_time" content="2019-11-29T13:30:33+00:00"/>
    <meta property="og:title" content="Klaus Iohannis, la reuniunea NATO de la Londra. Decizii IMPORTANTE pentru viitorul lumii"/>
    <meta property="og:description" content="Președintele Klaus Iohannis va participa, în perioada 3-4 decembrie a.c., la Reuniunea NATO la Nivel Înalt care se va desfășura la Londra. Reuniunea are loc în contextul împlinirii a 70 de ani de la..."/>
  </head>
  <body>
    <article>
      <h1>Klaus Iohannis, la reuniunea NATO de la Londra. Decizii IMPORTANTE pentru viitorul lumii</h1>
      <address><time datetime="2019-11-29T13:30:33+00:00">29 Nov 2019, 13:30</time> by <a rel="author">B1.ro</a></address>
      <p>Președintele <a href="https://www.b1.ro/tag/klaus-iohannis-73135.html">Klaus Iohannis</a> va participa, în perioada 3-4 decembrie a.c., la Reuniunea <a href="https://www.b1.ro/tag/nato-52061.html">NATO</a> la Nivel Înalt care se va desfășura la Londra.</p>
      <p>Reuniunea are loc în contextul împlinirii a 70 de ani de la fondarea Alianței Nord-Atlantice. Alături de momentele cu caracter ceremonial, programul va include o sesiune de lucru, în cadrul căreia liderii aliați vor discuta prioritățile <a href="https://www.b1.ro/tag/nato-52061.html">NATO</a> în actualul context internațional de securitate și deciziile necesare în vederea continuării procesului de adaptare a Alianței.</p>
      <p>Cu această ocazie, liderii aliați vor analiza stadiul de implementare a măsurilor pentru consolidarea posturii <a href="https://www.b1.ro/tag/nato-52061.html">NATO</a> de descurajare și apărare, precum și a celor legate de rolul Alianței în proiectarea stabilității și acordarea de sprijin statelor partenere. În același timp, șefii de stat și de guvern din statele membre aliate vor adopta decizii privind modernizarea <a href="https://www.b1.ro/tag/nato-52061.html">NATO</a> și creșterea rolului său în combaterea actualelor amenințări și provocări la adresa securității euro-atlantice.</p>
      <p>În cadrul dezbaterilor,  <a href="https://www.b1.ro/tag/klaus-iohannis-73135.html">Klaus Iohannis</a> va evidenția contribuțiile României în cadrul <a href="https://www.b1.ro/tag/nato-52061.html">NATO</a>, precum și importanța fundamentală a unității și solidarității aliate și va expune evaluările naționale cu privire la evoluțiile de securitate la nivel regional și global subliniind, în acest context, necesitatea continuării procesului de adaptare a posturii aliate de descurajare și apărare pe Flancul Estic și în regiunea Mării Negre.</p>
      <p> </p>
    </article>
  </body>
</html>