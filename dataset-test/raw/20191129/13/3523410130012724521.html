<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642669/%D8%B7%D8%A7%D9%84%D8%A8%D8%A7%D9%86-%D8%B5%D8%AD%D8%A8%D8%AA-%D8%A7%D8%B2-%D8%A8%D8%A7%D8%B2%DA%AF%D8%B4%D8%AA-%D9%85%D8%B0%D8%A7%DA%A9%D8%B1%D8%A7%D8%AA-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%B2%D9%88%D8%AF-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T13:56:00+00:00"/>
    <meta property="og:title" content="طالبان: صحبت از بازگشت مذاکرات با آمریکا زود است"/>
    <meta property="og:description" content="طالبان پس ادعای دونالد ترامپ رییس جمهوری آمریکا مبنی بر تداوم مذاکرات با این گروه، اعلام کرده که هنوز برای صحبت از بازگشت مذاکرات خیلی زود است."/>
  </head>
  <body>
    <article>
      <h1>
        <a href="https://www.bultannews.com/fa/news/642669/%D8%B7%D8%A7%D9%84%D8%A8%D8%A7%D9%86-%D8%B5%D8%AD%D8%A8%D8%AA-%D8%A7%D8%B2-%D8%A8%D8%A7%D8%B2%DA%AF%D8%B4%D8%AA-%D9%85%D8%B0%D8%A7%DA%A9%D8%B1%D8%A7%D8%AA-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%B2%D9%88%D8%AF-%D8%A7%D8%B3%D8%AA">طالبان: صحبت از بازگشت مذاکرات با آمریکا زود است</a>
      </h1>
      <h2>طالبان پس ادعای دونالد ترامپ رییس جمهوری آمریکا مبنی بر تداوم مذاکرات با این گروه، اعلام کرده که هنوز برای صحبت از بازگشت مذاکرات خیلی زود است.</h2>
      <address><time datetime="2019-11-29T13:56:00+00:00">29 Nov 2019, 13:56</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، ذبیح الله مجاهد سخنگوی رسمی <b>طالبان</b> روز جمعه در گفت وگو با <b>خبرگزاری فرانسه</b>، با بیان اینکه هنوز برای صحبت از ازسرگیری مذاکرات با واشنگتن بسیار زود است، گفت که واکنش رسمی این گروه به اظهارات دونالد ترامپ رئیس جمهوری آمریکا بعدا منتشر خواهد شد.</p>
      <p>ترامپ روز گذشته به صورت سرزده به افغانستان سفر کرد و با حضور در پایگاه نظامی بگرام که نیروهای آمریکایی در آنجا مستقر هستند، اعلام کرد که واشنگتن گفت‌وگوهای صلح با طالبان را ازسر گرفته چراکه طالبان به‌دنبال توافق است.</p>
      <p>وی افزود: ما با طالبان ملاقات می‌کنیم و می‌گوییم که باید آتش‌بس برقرار شود. آن‌ها آتش‌بس را نمی‌خواستند ولی هم اکنون آن‌ها می‌خواهند آتش‌بس برقرار شود.</p>
      <p>رییس جمهوری آمریکا همچنین با "اشرف غنی" رییس جمهوری افغانستان در بگرام دیدار کرد و هر دو تأکید کردند که اگر طالبان متعهد به یک توافق صلح باشد باید آتش بس را قبول کند.</p>
      <p>مقام‌های نزدیک به طالبان چند روز پیش اعلام کرده بودند که مذاکرات غیررسمی این گروه با آمریکا درباره کاهش خشونت‌ها و ازسرگیری مذاکرات رسمی در قطر آغاز شده است.</p>
      <p>آمریکا سال گذشته با هدف حل مسالمت‌آمیز درگیری‌های افغانستان و خروج سربازان آمریکایی وارد مذاکره با طالبان شد. آمریکا و گروه طالبان طی یکسال ۹ بار در دوحه قطر دور میز مذاکره نشستند و از پیشرفت مذاکرات خبر دادند، اما با افزایش انتقادها از ابهامات توافقنامه آمریکا و طالبان در آستانه امضای توافقنامه نهایی به تعویق افتاد.</p>
      <p>ترامپ ۱۶ شهریور دستور توقف مذاکرات را داد و دلیل آن را حمله مرگبار گروه طالبان در کابل و کشته شدن۱۲ نفر، از جمله یک سرباز آمریکایی، اعلام کرد. وی بعدها مخالفت طالبان با آتش‌بس را دلیل توقف مذاکرات خواند.</p>
      <p>پس از توقف مذاکرات آمریکا و طالبان، کابل و واشنگتن درصدد احیای مذاکرات برآمدند. وزارت امور صلح دولت افغانستان اواخر مهر اعلام کرد که سرگرم مشورت با گروه‌های مختلف اجتماعی و سیاسی برای تقویت و تحکیم اجماع ملی در زمینه صلح است.</p>
      <p>از سوی دیگر، زلمی خلیلزاد نماینده ویژه آمریکا در امور صلح افغانستان نیز با هدف احیای روند مذاکرات صلح افغانستان، دور تازه‌ای از سفرها به کشورهای اروپایی را آغاز کرد.</p>
      <p>ترامپ روز ‌ شنبه (۲ آذر) در مصاحبه با شبکه فاکس‌نیوز گفت ک آمریکا سرگرم کار روی توافقنامه‌ای با طالبان است.</p>
    </article>
  </body>
</html>