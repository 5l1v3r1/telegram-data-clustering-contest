<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626911/%E0%A6%AA%E0%A7%8D%E0%A6%B0%E0%A6%A4%E0%A6%BF-%E0%A6%9C%E0%A7%87%E0%A6%B2%E0%A6%BE%E0%A7%9F-%E0%A6%95%E0%A6%BF%E0%A6%A1%E0%A6%A8%E0%A6%BF-%E0%A6%A1%E0%A6%BE%E0%A7%9F%E0%A6%BE%E0%A6%B2%E0%A6%BE%E0%A6%87%E0%A6%B8%E0%A6%BF%E0%A6%B8-%E0%A6%87%E0%A6%89%E0%A6%A8%E0%A6%BF%E0%A6%9F-%E0%A6%B9%E0%A6%AC%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T13:37:00+00:00"/>
    <meta property="og:title" content="প্রতি জেলায় কিডনি ডায়ালাইসিস ইউনিট হবে: স্বাস্থ্যমন্ত্রী"/>
    <meta property="og:description" content="দেশের প্রতিটি জেলায় অতি দ্রুত ১০ বেডের কিডনি ডায়ালাইসিস ইউনিট করা হবে বলে জানিয়েছেন স্বাস্থ্য ও পরিবারকল্যাণমন্ত্রী জাহিদ মালেক। একই সঙ্গে সারা দেশে স্বাস্থ্য সহকারী, টেকনিশিয়ানসহ স্বাস্থ্য খাতে অতি দ্রুত ২০ হাজার লোক নিয়োগ করা হবে বলে জানান মন্ত্রী।"/>
  </head>
  <body>
    <article>
      <h1>প্রতি জেলায় কিডনি ডায়ালাইসিস ইউনিট হবে: স্বাস্থ্যমন্ত্রী</h1>
      <address><time datetime="2019-11-29T13:37:00+00:00">29 Nov 2019, 13:37</time> by <a rel="author">প্রতিনিধি, মানিকগঞ্জ</a></address>
      <p>দেশের প্রতিটি জেলায় অতি দ্রুত ১০ বেডের কিডনি ডায়ালাইসিস ইউনিট করা হবে বলে জানিয়েছেন স্বাস্থ্য ও পরিবারকল্যাণমন্ত্রী জাহিদ মালেক। একই সঙ্গে সারা দেশে স্বাস্থ্য সহকারী, টেকনিশিয়ানসহ স্বাস্থ্য খাতে অতি দ্রুত ২০ হাজার লোক নিয়োগ করা হবে বলে জানান মন্ত্রী।</p>
      <p>আজ শুক্রবার দুপুরে মানিকগঞ্জ সদর উপজেলার গড়পাড়ায় শুভ্র সেন্টারে আয়োজিত এক অনুষ্ঠানে স্বাস্থ্যমন্ত্রী জাহিদ মালেক এসব কথা বলেন। জেলা হেলথ অ্যাসিস্ট্যান্ট অ্যাসোসিয়েশন এই অনুষ্ঠানের আয়োজন করে।</p>
      <p>জেলা হেলথ অ্যাসিস্ট্যান্ট অ্যাসোসিয়েশনের সভাপতি আবুল ওয়ারেশের সভাপতিত্বে অনুষ্ঠানে জেলা প্রশাসক এস এম ফেরদৌস, সিভিল সার্জন আনোয়ারুল আমিন আখন্দ, জেলা পরিবার পরিকল্পনা অধিদপ্তরের বিভাগের উপপরিচালক রঞ্জিত কুমার সরকার, অতিরিক্ত পুলিশ সুপার (সদর সার্কেল) হাফিজুর রহমান, মানিকগঞ্জ সদর উপজেলা পরিষদের চেয়ারম্যান ইসরাফিল হোসেন, সদর উপজেলা নির্বাহী কর্মকর্তা আসমাউল হুসনা, সদর উপজেলা আওয়ামী লীগের সাধারণ সম্পাদক আফসার উদ্দিন সরকার এবং সদর উপজেলা স্বাস্থ্য ও পরিবার পরিকল্পনা কর্মকর্তা লুৎফর রহমান প্রমুখ উপস্থিত ছিলেন।</p>
      <p>পরে বিকেল স্বাস্থ্যমন্ত্রী জাহিদ মালেক সদর উপজেলার বেতিলা বাজার এলাকায় ৩ কোটি ২৫ লাখ টাকা ব্যয়ে সেতুর নির্মাণকাজের ভিত্তিপ্রস্তর এবং ৭৮ লাখ টাকা ব্যয়ে বেতিলা স্কুল অ্যান্ড কলেজের বর্ধিত তিনতলা ভবনের ভিত্তিপ্রস্তর উদ্বোধন করেন।</p>
      <p>উদ্বোধন অনুষ্ঠানে বেতিলা স্কুল অ্যান্ড কলেজের সভাপতি মীর আমিরুল হকের সভাপতিত্বে প্রধান অতিথির বক্তব্য দেন জাহিদ মালেক। এ সময় তিনি বলেন, আওয়ামী লীগ ক্ষমতায় আছে বলেই গ্রাম আজ শহরের পরিণত হচ্ছে। প্রতি বাড়িতে বিদ্যুৎ সংযোগসহ ও রাস্তাঘাটের উন্নয়ন হচ্ছে। টিকাদান কর্মসূচিসহ স্বাস্থ্য খাতে নানা উন্নয়নের কারণে দেশে এখন শিশু মৃত্যুহার কমেছে।</p>
    </article>
  </body>
</html>