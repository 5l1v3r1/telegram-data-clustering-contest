<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/29/rumyniia-kupuva-oshte-pet-f-16-vtora-ryka-ot-portugaliia.431254"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T13:48:00+00:00"/>
    <meta property="og:title" content="Румъния купува още пет F-16 втора ръка от Португалия"/>
    <meta property="og:description" content="Те ще се добавят към 12-те закупени по-рано изтребители | Dnes.bg"/>
  </head>
  <body>
    <article>
      <h1>Румъния купува още пет F-16 втора ръка от Португалия</h1>
      <h2>Те ще се добавят към 12-те закупени по-рано изтребители</h2>
      <address><time datetime="2019-11-29T13:48:00+00:00">29 Nov 2019, 13:48</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Румъния купува нови пет употребявани самолета F-16 от Португалия в състояние на пълна бюджетна криза с дефицит от близо 4,5 на сто, пише в. "Ромъния либера".</p>
      <p>По-рано тази седмица Върховният съвет по национална отбрана даде одобрение за покупката съгласно изискванията на процедурата при сделки, надхвърлящи сумата от 100 милиона евро. На правителствено заседание вчера министърът на отбраната Николае Чука поиска законопроектът за покупката на изтребителите да стигне до парламента възможно най-скоро, пише "Ромъния либера" и цитира казаното от военния министър: "Става дума за продължаване на консолидирането на първата ескадрила от (самолети) F-16".</p>
      <p>В. "Адевърул" допълва по темата, че първите четири самолета ще пристигнат в Румъния през 2020 г., а последният - през 2021 г. Те ще се добавят към 12-те изтребителя, които Румъния закупи по-рано от Португалия и които вече изпълняват мисии по въздушна полиция на национално равнище и на равнище НАТО, пише "Адевърул", цитиран от БТА.</p>
      <p>Петте нови самолета ще имат сходна конфигурация със закупените по-рано, като пакетът за допълнително оборудване и услуги, който се предоставя от САЩ, включва модернизация на изтребителите. "Адевърул" отбелязва, че във Военновъздушните сили на Румъния ще може да се ремонтират двигателите на самолетите, което ще доведе до намаляване на цената.</p>
      <p>Според правителствения законопроект разходите ще възлязат на над 250 милиона евро с ДДС, като те ще обхванат сумата за закупуване на самолетите, логистичната поддръжка, обучението, техническата помощ, модернизацията и способностите за поддръжка за цялата флотилия F-16 на Румъния от страна на Съединените американски щати.<br/> </p>
    </article>
  </body>
</html>