<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149671/zidane-chce-pogbu-ihned-co-ponuknu-manchestru-united"/>
    <meta property="og:site_name" content="Sport7"/>
    <meta property="article:published_time" content="2019-11-29T13:52:43+00:00"/>
    <meta property="og:title" content="Zidane chce Pogbu ihneď: Čo ponúknu Manchestru United?"/>
    <meta property="og:description" content="Zinedine Zidane chce svojho hviezdneho krajana už počas zimy. Je však otázne, či Manchester United kývne na pripravovanú ponuku od španielskeho veľkoklubu."/>
  </head>
  <body>
    <article>
      <h1>Zidane chce Pogbu ihneď: Čo ponúknu Manchestru United?</h1>
      <address><time datetime="2019-11-29T13:52:43+00:00">29 Nov 2019, 13:52</time> by <a rel="author" href="https://www.sport7.sk/autor/timotej-gasper" target="_blank">Timotej Gašper</a></address>
      <p>
        <b>Zinedine Zidane chce svojho hviezdneho krajana už počas zimy. Je však otázne, či Manchester United kývne na pripravovanú ponuku od španielskeho veľkoklubu.</b>
      </p>
      <p>Real Madrid sa podľa plátku <a href="https://www.skysports.com/transfer-centre">Mirror</a> pripravuje na veľký zimný nákup, ktorého predmetom má byť vysnený Paul Pogba. Tréner Zinedine Zidane plánuje osviežiť zálohu Realu Madrid nový hráčom hviezdnej kvality, pričom o Pogbu má španielsky veľkoklub záujem už dlhodobo. Zatiaľ čo v poslednom období sa nevedeli kluby dohodnúť na reálnej finančnej čiastke, teraz má Real Madrid podľa Mirroru pripravený plán, ktorý môže všetko rýchlo vyriešiť. </p>
      <p>Mirror ďalej v správe uvádza, že vedenie Manchestru United nemá v pláne rokovať o prestupe Paula Pogbu aj napriek tomu, že pozitívne sa o odchode vyjadril aj samotný francúzsky reprezentant, ktorý prišiel na Old Trafford v lete 2016 za 105 miliónov eur. Cena za 26-ročného energického stredopoliara má byť nastavená na 160 miliónov libier, no Real Madrid vymyslel po novom spôsob, ako vyplatiť necelú polovicu z požadovanej sumy a aj tak v boji o hviezdu Galského kohúta uspieť. Podľa Mirroru chce Zidane Pogbu natoľko, že Real Madrid ponúkne <b>73 miliónov libier</b> plus dvojicu hráčov <b>James Rodriguez</b> a <b>Mariano Diaz</b>. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-08/spain_soccer_la_liga289781642079.jpg?itok=iYs-6-Nj"/>
        <figcaption>James Rodríguez a Pedro Porro<cite>zdroj: TASR</cite></figcaption>
      </figure>
      <p>Kolumbijský reprezentant sa po dvoch rokoch v Bayerne Mníchov vrátil do Realu Madrid, no ani tentokrát nezapadol do zostavy Zinedine Zidanea a väčšinu času trávi na lavičke náhradníkov. Nevyužívaný a mierne zabudnutý je v prvom tíme Realu aj útočník Mariano Diaz, ktorý prišiel do Realu ako staro-nový hráč v lete 2018 a v tomto ročníku neodohral ani sekundu. V prípade Jamesa by išlo o kvalitnú posilu pre Manchester United, ktorá by mohla vyriešiť tápanie v ofenzívnej časti hry a pomôcť hlavne mladým ofenzívnym hráčom k lepším výkonom. O Marianovom využití na Old Trafford sa síce dá pochybovať, no pri najhoršom by ho Manchester United mohol predať a zarobiť minimálne 10 miliónov eur. </p>
    </article>
  </body>
</html>