<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054064/article/oikonomia/ellhnikh-oikonomia/mhniaia-ay3hsh-8a-doyn-apo-shmera-4712-synta3ioyxoi-toy-prwhn-nat"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T13:21:10+00:00"/>
    <meta property="og:title" content="Μηνιαία αύξηση θα δουν από σήμερα 4.712 συνταξιούχοι του πρώην ΝΑΤ"/>
    <meta property="og:description" content="Επαναϋπολογίστηκαν για πρώτη φορά από τη διοίκηση του Ενιαίου Φορέα Κοινωνικής Ασφάλισης (ΕΦΚΑ) οι συντάξεις 19.517 συνταξιούχων του τέως ΝΑΤ, σύμφωνα με σχετική ανακοίνωση του υπουργείου Εργασίας."/>
  </head>
  <body>
    <article>
      <h1>Μηνιαία αύξηση θα δουν από σήμερα 4.712 συνταξιούχοι του πρώην ΝΑΤ</h1>
      <address>
        <time datetime="2019-11-29T13:21:10+00:00">29 Nov 2019, 13:21</time>
      </address>
      <p>Επαναϋπολογίστηκαν για πρώτη φορά από τη διοίκηση του Ενιαίου Φορέα Κοινωνικής Ασφάλισης (ΕΦΚΑ) οι συντάξεις 19.517 συνταξιούχων του τέως ΝΑΤ, σύμφωνα με σχετική ανακοίνωση του υπουργείου Εργασίας.</p>
      <p>Μέσα από τον επανϋπολογισμό, διαπιστώθηκε ότι σε 4.712 συντάξεις θα πρέπει να υπάρξει αύξηση 77,7 ευρώ μεσοσταθμικά και, συγκεκριμένα, σε 4.023 συντάξεις γήρατος, 557 συντάξεις αιτία θανάτου και 123 συντάξεις αναπηρίας.</p>
      <p>Όπως αναφέρει το υπουργείο Εργασίας, μέσα από την εντατική προσπάθεια των υπαλλήλων και της διοίκησης του ΕΦΚΑ, σε συνεργασία με την πολιτική ηγεσία του υπουργείου, προχωράει η συστηματική μείωση του συσσωρευμένου όγκου των 243.224 συντάξεων, που δεν είχαν επαναϋπολογιστεί την 1η Ιανουαρίου 2019, η οποία θα συνεχιστεί και τους επόμενους δύο μήνες. Ήδη, έχουν προετοιμαστεί επιπλέον 24.609 συντάξεις του τ. ΝΑΤ, οι οποίες θα επαναϋπολογιστούν για πρώτη φορά με τις συντάξεις του μηνός Ιανουαρίου 2020, που θα καταβληθούν στις 20 Δεκεμβρίου 2019.</p>
      <p>Ακολούθως, θα γίνει η καταβολή των οφειλόμενων αναδρομικών από την 1η Ιανουαρίου 2019.</p>
      <p>Τέλος, το υπουργείο Εργασίας επισημαίνει ότι το προσωπικό του ΕΦΚΑ και η πολιτική ηγεσία εργάζονται σε εντατικούς ρυθμούς, προκειμένου να αντιμετωπιστούν οι εκατοντάδες χιλιάδες συσσωρευμένες εκκρεμότητες των συντάξεων, «που κληρονομήσαμε από την προηγούμενη πολιτική ηγεσία του υπουργείου».</p>
      <p>
        <sup>Πηγή: ΑΠΕ-ΜΠΕ</sup>
      </p>
    </article>
  </body>
</html>