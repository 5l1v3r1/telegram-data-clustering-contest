<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediagol.it/notizie/fiorentina-lecce-montella-momento-giusto-per-la-svolta-chiesa-non-si-e-allenato-con-la-squadra-le-sue-condizioni/"/>
    <meta property="og:site_name" content="Mediagol"/>
    <meta property="article:published_time" content="2019-11-29T13:45:15+00:00"/>
    <meta property="og:title" content="Fiorentina-Lecce, Montella: “Momento giusto per la svolta. Chiesa? Non si è allenato con la squadra, le sue condizioni…”"/>
    <meta property="og:description" content="Le dichiarazioni del tecnico della Viola, Vincenzo Montella, alla vigilia della gara contro il Lecce"/>
  </head>
  <body>
    <article>
      <h1>Fiorentina-Lecce, Montella: “Momento giusto per la svolta. Chiesa? Non si è allenato con la squadra, le sue condizioni…”</h1>
      <h2>Le dichiarazioni del tecnico della Viola, Vincenzo Montella, alla vigilia della gara contro il Lecce</h2>
      <address><time datetime="2019-11-29T13:45:15+00:00">29 Nov 2019, 13:45</time> by <a rel="author" href="https://www.mediagol.it/author/giuliamarraffa/" target="_blank">Mediagol93</a></address>
      <p>29 novembre 2019 - 13:45</p>
      <p>E’ tutto pronto per Fiorentina e Lecce.</p>
      <p>Appuntamento domani sera al “Franchi” per viola e rossoblu, pronti ad affrontarsi nella sfida valida per la quattordicesima giornata di Serie A. Impegno in cui, i toscani, saranno chiamati a fare punti dopo i due recenti ko maturati contro Cagliari ed Hellas Verona che hanno diffuso il malcontento in tutto l’ambiente gigliato. Ne è conscio Vincenzo Montella che, intervenuto direttamente dalla sala stampa dell’impianto sportivo viola, si è soffermato a parlare dello stato di forma della sua squadra.</p>
      <p>
        <i>“La squadra ha voglia di reagire dopo due pessime prestazioni. Questo è il primo vero periodo di difficoltà. In questi periodi si vede l’allenatore, la società presente e la qualità dei giocatori. Dobbiamo dare una risposta netta. Sono carico perché è il <b>momento decisivo per dare la svolta al nostro campionato.</b> Abbiamo detto fin dall’inizio che siamo una squadra nuova e giovane che ci potevano essere degli alti e bassi. Abbiamo avuto un picco alto per un mese e mezzo e ora siamo in un periodo di pessime prestazioni. Sono due partite che giochiamo male e servono delle risposte. Pedro si sta allenando e sta crescendo. Il primo vero giudizio si danno dopo 4-5 mesi di allenamento per il ritmo fisico e tattico e siamo in linea con questi numeri. Ha grande talento e sta capendo il nostro campionato. E’ arrivato da soli tre mesi.<b> E’ pronto per giocare</b>. Chiesa ieri non si è allenato con la squadra, oggi lo valutiamo dopo 5-6 giorni senza allenamenti. Dobbiamo dare continuità e andare veloci, più veloci della regola. Dobbiamo dare una prestazione comportamentale e da un punto di vista del temperamento di grandissimo profilo. Dobbiamo dimostrare di essere superiori su tutti i punti di vista”.</i>
      </p>
      <p>Inevitabile la parentesi relativa al numero uno del club gigliato, Rocco Commisso:<i> “<b>Commisso</b>? Bigogna fargli i complimenti perché ha messo un mattone in una situazione che sembrava impensabile fino a poco tempo fa con questo nuovo investimento. Siamo estremamente contenti di questo. Abbiamo festeggiato il compleanno ma non è contento dell’andamento nelle ultime due partite. Dobbiamo dargli delle risposte come gruppo. Non è vero che non gli abbiamo dato soddisfazioni fino a oggi. Abbiamo vinto a Milano e giocato benissimo contro la Juventus. <b>Non estremizziamo i giudizi, ci vuole equilibrio</b>. Significa che nelle ultime due partite abbiamo giocato al di sotto dei nostri standard. Per più tempo, in precedenza, abbiamo giocato meglio delle attese. L’unico regalo che possiamo fargli realmente è vincere al Franchi con lui presente, che non è mai successo”.</i></p>
      <p>Due battute anche sullo stato di forma del Lecce:<i> “<b>Liverani sta lavorando benissimo.</b> Ha una squadra che ha grande intensità e che ha portato dalla C alla A con una personalità e delle caratteristiche ben precise. Sarà una partita dura e che si giocherà sui nervi. Non dobbiamo farci condizionare dal periodo, ovvero dalle ultime due partite e dal fatto che ci hanno fischiato, giustamente dopo il Verona. Non dobbiamo avere smania. Serve intelligenza, rabbia, pazienza e qualità. <b>Non ci sono alibi anche se ci sono delle attenuanti</b> perché avevamo fuori quattro giocatori importantissimi per noi fuori. Dobbiamo “pulire” tutte queste situazioni ombrose”.</i></p>
      <p>Durante la conferenza stampa, Montella, si è poi soffermato sui singoli:<i> “<b>Babacar</b> un calciatore potenzialmente fortissimo. Gli manca un po’ di continuità ma può arrivare ovunque perché ha doti tecniche e fisiche. <b>Ho idee molto chiare su come sostituire gli assenti.</b> Scenderà in campo una squadra adatta temperamentale ma anche che avrà voglia di vincere. Che fosse una partita maschia lo sapevamo alla vigilia e loro ci sono stati superiori anche in questo. Non sembrava un fallo così grave di come l’abbiamo rivista in tv. E’ la seconda volta che prende una gomitata e che si frattura in quel modo. Dobbiamo vedere come reagirà mentalmente a questo infortunio. <b>Dobbiamo valutarlo anche mentalmente rispetto al percorso di recupero fisico</b>“.</i></p>
      <p>Infine, l’allenatore si è espresso sul complicato momento vissuto dalla Fiorentina: <i>“Ogni squadra e ogni situazione è diversa. Abbiamo avuto un cambio di proprietà all’ultimo momento e la squadra è stata costruita in poco più di un mese. Credo che per fare delle analisi oggettive e giuste bisogna partire dalle <b>ambizioni e dagli obiettivi che abbiamo fissato all’inizio.</b> La società è stata chiara in questo. Veniamo da due partite brutte. E’ questa la nostra colpa dopo <b>aver alzato le aspettative con due mesi di grande livello.</b> Dobbiamo dimostrare di giocare al livello precedente ogni volta. Sarebbe da fenomeni farlo sempre, e non lo siamo, però l’obiettivo deve essere questo. Anche i giovani che stiamo crescendo in campo, saranno importanti ora e per il domani. Fino a due settimane fa sembrava tutto perfetto. Se ci date una mano, ci fate un favore, altrimenti vi rispettiamo e andiamo avanti. Sono step per valutarci: <b>io valuterò i calciatori e la società valuterà me.</b> Dobbiamo partire dalle ambizioni iniziali: le abbiamo sempre però sapendo che ci sarebbero stati dei periodi migliori o peggiori. I giovani stanno crescendo. Ci stanno permettendo di avere un senso di appartenenza ma anche un legame con il pubblico che è importante. Delle volte vedo che c’è un modo di ingigantire i problemi per fare notizia, noi andiamo avanti. La squadra deve avere la giusta rabbia per tornare a dimostrare ciò che aveva dimostrato in precedenza”.</i></p>
      <p> </p>
      <p>
        <a href="https://www.mediagol.it/tag/chiesa/">#chiesa</a>
        <a href="https://www.mediagol.it/tag/fiorentina/">#FIORENTINA</a>
        <a href="https://www.mediagol.it/tag/fiorentina-lecce/">#fiorentina-lecce</a>
        <a href="https://www.mediagol.it/tag/montella/">#Montella</a>
        <a href="https://www.mediagol.it/tag/serie-a/">#serie a</a>
      </p>
    </article>
  </body>
</html>