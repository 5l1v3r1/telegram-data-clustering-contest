<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvsport/kezdodik-a-szegedi-multifunkcionalis-sportcsarnok-epitese-2491111"/>
    <meta property="og:site_name" content="hírTV"/>
    <meta property="article:published_time" content="2019-11-29T13:14:00+00:00"/>
    <meta property="og:title" content="Kezdődik a szegedi multifunkcionális sportcsarnok építése"/>
    <meta property="og:description" content="A létesítmény a 2022-es magyar-szlovák közös rendezésű férfi kézilabda Európa-bajnokság egyik helyszínéül szolgál majd."/>
  </head>
  <body>
    <article>
      <h1>Kezdődik a szegedi multifunkcionális sportcsarnok építése</h1>
      <address><time datetime="2019-11-29T13:14:00+00:00">29 Nov 2019, 13:14</time> by <a rel="author">MTI</a></address>
      <h4>Kezdődik a 8300 férőhelyes szegedi multifunkcionális sportcsarnok építése, a létesítmény a 2022-es magyar-szlovák közös rendezésű férfi kézilabda Európa-bajnokság egyik helyszínéül szolgál majd.</h4>
      <p>Szabó Tünde sportért felelős államtitkár a csarnok pénteki alapkőletételekor elmondta, a kormány célja, hogy Magyarország minél több kiemelt világversenynek adhasson otthont. Hozzátette: ez számos előnnyel jár az egyes sportágak és az egész ország számára.</p>
      <p>A Mol-Pick Szeged nemcsak hazai viszonylatban az egyik legeredményesebb férfi kézilabdaklub, hanem a nemzetközi porondon is sikereket ér el. Szeged pedig bekerül a 2022-es Európa-bajnokságot rendező városok közé - közölte a politikus.</p>
      <p>Az új, teljeskörűen akadálymentesített multifunkcionális sportcsarnok mindenben megfelel az Európai Kézilabda Szövetség (EHF) előírásainak, emellett kulturális események, konferenciák megrendezésére is alkalmas lesz - tudatta Szabó Tünde.</p>
      <p>Kocsis Máté, a Magyar Kézilabda Szövetség elnöke úgy fogalmazott, a beruházáshoz szükséges munka jelentős része már megvalósult. A csarnok elkészültekor, 2021 októberében a hatvanadik születésnapját ünneplő szegedi kézilabda rászolgált arra, hogy az ország legnagyobb és legmodernebb kézilabda célú csarnoka megépülhessen a Tisza-parti városban.</p>
      <p>A Fidesz országgyűlési frakcióját is vezető politikus kifejtette, manapság divatos a sportberuházásokkal szemben állást foglalni, a szegedi csapat eredményei azonban ezeket az érveket lesöpörték az asztalról. A Mol-Pick Szeged olyan nemzetközi elismertségnek örvend, hogy kinőtte saját csarnokát. Ahhoz, hogy a csapat BL-meccseit minden Szeged-szurkoló élőben láthassa, legalább háromszor le kellene játszani a mérkőzéseket.</p>
      <p>A szövetség elnöke a Bajnokok Ligája négyes döntőjébe várja a szegedi együttest. Kocsis Máté szerint még arra is meg van esély, hogy két magyar csapat játsszon Kölnben.</p>
      <p>Bartók Csaba volt válogatott kézilabdázó, a Fidesz helyi szervezetének elnöke úgy fogalmazott, Szeged jó úton halad, hogy Magyarország egyik sportfővárosa legyen. Nyáron elkészült a Szent Gellért Fórum, amely nemcsak egy futballstadion, hanem valódi közösségi tér, a kézilabdacsarnok szomszédságában fedett uszoda épül, a Modern Városok Program keretében pedig két atlétikai centrumot is kialakítanak a városban.</p>
      <p>A 28390 négyzetméteres alapterületű létesítmény kivitelezője a West Hungária Bau Kft., a szerződés értéke nettó 27,4 milliárd forint. A Hajós Építész Iroda Kft. által tervezett csarnok 8300 férőhelyes lesz. Épül egy külön - magyar bajnoki kézilabda mérkőzések lebonyolítása alkalmas - edzőcsarnok is, 1500 férőhelyes lelátóval. A kisebbik csarnokban keresztben két edzőpálya alakítható ki. A komplexumhoz kapcsolódik majd egy 25-30 gyermek középiskolai bentlakásos kollégiumi elhelyezésére alkalmas akadémia, valamint egy 80 fős konferenciaterem is.</p>
      <p> </p>
      <p>MTI</p>
    </article>
  </body>
</html>