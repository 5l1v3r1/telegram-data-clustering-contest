<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ygeia/story/1033591/h-katerina-koytsogianni-proedros-tis-enosis-asthenon-elladas"/>
    <meta property="og:site_name" content="Newsbomb"/>
    <meta property="article:published_time" content="2019-11-29T13:29:45+00:00"/>
    <meta property="og:title" content="Η Κατερίνα Κουτσογιάννη πρόεδρος της Ένωσης Ασθενών Ελλάδας"/>
    <meta property="og:description" content="Η ιδρυτική Γενική Συνέλευση της Ένωσης Ασθενών Ελλάδας πραγματοποιήθηκε την Τετάρτη (27/11/2019) στην Αθήνα, με σκοπό την ανάδειξη του πρώτου Διοικητικού Συμβουλίου και την ιεράρχηση των προτεραιοτήτων του συλλογικού οργάνου."/>
  </head>
  <body>
    <article>
      <h1>Η Κατερίνα Κουτσογιάννη πρόεδρος της Ένωσης Ασθενών Ελλάδας</h1>
      <h2>Η ιδρυτική Γενική Συνέλευση της Ένωσης Ασθενών Ελλάδας πραγματοποιήθηκε την Τετάρτη (27/11/2019) στην Αθήνα, με σκοπό την ανάδειξη του πρώτου Διοικητικού Συμβουλίου και την ιεράρχηση των προτεραιοτήτων του συλλογικού οργάνου.</h2>
      <address><time datetime="2019-11-29T13:29:45+00:00">29 Nov 2019, 13:29</time> by <a rel="author">Newsroom</a></address>
      <p>Πρόεδρος της Ένωσης εκλέχθηκε η <b>Κατερίνα Κουτσογιάννη</b> από την Πανελλήνια Ομοσπονδία <b>Ρευμαζήν</b>. Στις θέσεις των <b>τριών αντιπροέδρων</b> αναδείχθηκαν ο <b>Δημήτρης Κοντοπίδης</b>, Επίτιμος Πρόεδρος του Πανελλήνιου Συλλόγου για την <b>Κυστική Ίνωση</b>, η <b>Βασιλική Μαράκα</b>, Πρόεδρος του Συλλόγου Ατόμων με <b>Σκλήρυνση κατά Πλάκας</b> και ο <b>Γιώργος Καλαμίτσης</b> Πρόεδρος του Συλλόγου Ασθενών Ήπατος Ελλάδας <b>«Προμηθέας»</b>.</p>
      <p>Στη θέση του Γραμματέα εκλέχθηκε ο <b>Νίκος Δέδες</b>, Πρόεδρος του Συλλόγου Οροθετικών Ελλάδας <b>«Θετική Φωνή»</b>, με αναπληρώτρια την <b>Εύη Ορφανού</b>, Πρόεδρο του Συλλόγου <b>Καρκινοπαθών</b> και <b>Σπανίων</b> <b>Παθήσεων</b> Νομού Έβρου «Μαζί για ζωή» και στη θέση της Ταμία η <b>Μαίρη Χήναρη</b>, Αντιπρόεδρος του Συλλόγου <b>Κ.Ε.Φ.Ι.</b>, με αναπληρώτρια τη <b>Θεοφανεία Τσαχαλίνα</b>, Πρόεδρο της Ένωσης Γονέων, Παιδιών και Νέων με <b>Διαβήτη</b>.</p>
      <p>Η <b>Ένωση Ασθενών Ελλάδας</b> βρίσκεται ήδη σε διαδικασία επεξεργασίας και υποβολής τεκμηριωμένων θέσεων και προτάσεων για όλους τους πυλώνες της υγείας όπως η πρωτοβάθμια φροντίδα, το νοσοκομειακό περιβάλλον, το φάρμακο, η δημόσια υγεία και η άρση των ανισοτήτων. Η θεσμοθέτηση της ισότιμης συμμετοχής των ασθενών στις διαδικασίες διαλόγου για τις πολιτικές υγείας αποτελεί την αιχμή των διεκδικήσεων της. Στις προτεραιότητές περιλαμβάνονται η υλοποίηση δράσεων ευαισθητοποίησης του κοινού, η ενδυνάμωση των ασθενών και η ανάπτυξη δεξιοτήτων των συλλόγων τους, καθώς και η συμβολή στην έρευνα και την τεκμηρίωση.</p>
      <p>Το συλλογικό όργανο των ασθενών διαρθρώνεται και λειτουργεί με γνώμονα τη δημοκρατία, τη συμμετοχικότητα και την αντιπροσωπευτικότητα. Το Διοικητικό Συμβούλιο εκλέγεται κάθε τριετία βάσει ποσόστωσης των θεραπευτικών κατηγοριών, με κριτήρια τον αριθμό των νοσούντων στην Ελλάδα και τη βαρύτητα της θεραπευτικής κατηγορίας στο Εθνικό Σύστημα Υγείας.</p>
      <p>Επιπλέον, η θητεία των αξιωματούχων είναι ετήσια και το καταστατικό ορίζει ρητά ότι το ίδιο πρόσωπο δεν δύναται να διατελέσει πρόεδρος πάνω από συνολικά δύο έτη εντός τετραετίας. Τέλος, για τη λήψη οποιασδήποτε απόφασης απαιτείται ενισχυμένη πλειοψηφία δύο τρίτων. Η Ένωση Ασθενών Ελλάδας δίνοντας έμφαση στο διάλογο, τη σύνθεση και τη συνεργασία των συλλόγων των ληπτών υπηρεσιών υγείας, φιλοδοξεί να καταστεί ένας ισότιμος συνομιλητής στο χώρο της υγείας.</p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></p>
      <related>
        <a href="https://www.newsbomb.gr/ygeia/story/1033497/prosvasi-se-egkairi-profylaktiki-agogi-kata-toy-aids-zita-o-panellinios-farmakeytikos-syllogos"/>
        <a href="https://www.newsbomb.gr/ygeia/story/1033177/statheri-epikoinonia-me-toys-syllogoys-asthenon-xekina-to-ypoyrgeio-ygeias"/>
        <a href="https://www.newsbomb.gr/ygeia/farmako/story/1028988/efpia-aparaititi-i-gnomi-ton-asthenon-stin-axiologisi-tis-farmakeytikis-kainotomias"/>
      </related>
    </article>
  </body>
</html>