<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://itavisen.no/2019/11/29/xbox-sjefen-har-spilt-nye-half-life-kaller-det-fantastisk/"/>
    <meta property="og:site_name" content="ITavisen"/>
    <meta property="article:published_time" content="2019-11-29T13:37:00+00:00"/>
    <meta property="og:title" content="Xbox-sjefen har spilt nye Half-Life – kaller det «fantastisk» - ITavisen"/>
    <meta property="og:description" content="Lot seg likevel ikke overbevise - du kan se langt etter VR i Scarlett."/>
  </head>
  <body>
    <article>
      <h1>Xbox-sjefen har spilt nye Half-Life – kaller det «fantastisk» - ITavisen</h1>
      <h2>Lot seg likevel ikke overbevise nok – du kan se langt etter VR i Scarlett.</h2>
      <address><time datetime="2019-11-29T13:37:00+00:00">29 Nov 2019, 13:37</time> by <a rel="author">Øyvind Skogmo Hansen</a></address>
      <p>Tidligere denne uken uttalte Xbox-sjef Phil Spencer, i et intervju med Stevivor, at «<a href="https://stevivor.com/features/interviews/vr-not-a-focus-of-project-scarlett-says-phil-spencer/">ingen ber om å få VR</a>»-funksjonalitet til Xbox.</p>
      <p>Senere skrev Spencer på Twitter at han hadde fått muligheten til å spille det kommende Half-Life: Alyx-spillet. Han omtaler spillet som «fantastisk».</p>
      <h3>Spencer: – Ikke vårt fokus</h3>
      <p>Men til tross for at han lot seg imponere av spillet, har han ikke latt seg overbevise nok. Du kan se langt etter VR-innhold på neste generasjons Xbox-konsoll, «Scarlett», som kommer neste år. «Det er bare ikke vårt fokus», skriver Spencer på Twitter.</p>
      <p>
        <i>Saken fortsetter under bildet.</i>
      </p>
      <figure>
        <img src="https://static.itavisen.no/media/2019/11/vr-half-life-.jpg"/>
        <figcaption>Half-Life: Alyx er et helt nytt og stort VR-spill.</figcaption>
      </figure>
      <h3>Sony med stikk mot Microsoft</h3>
      <p>Utsagnene har blitt møtt med kritikk fra flere deler av VR-miljøet. Sonys Shuhei Yoshida er blant dem som spiller spørsmål ved Xboxs tilsynelatende «ingen har bedt om det, derfor vil vi ikke tilby det»-tankegang.</p>
      <p>Han skriver på Twitter at Sony «ofte jobber hardt for å lage ting som ingen kunder ber om».</p>
      <p>
        <i>Les også: </i>
        <a href="https://itavisen.no/2019/03/20/xbox-sjefen-lar-seg-ikke-skremme-av-stadia-det-var-ingen-overraskelser/">
          <i>Xbox-sjefen lar seg ikke skremme av Stadia. – Det var ingen overraskelser</i>
        </a>
      </p>
      <p>Nå skal det sies at Sony har gode grunner til å forsvare sin satsing på VR. Selskapet lanserte sitt PlayStation VR-hodesett for tre år siden, og hodesettet vil også være kompatibelt med PlayStation 5, har Sony lovt.</p>
      <h3>Ingen VR-planer i sikte</h3>
      <p>Xbox har hatt et mye mindre konsekvent forhold til VR de siste årene. Da Xbox One X ble annonsert skrøt Microsoft av at konsollen var kraftig nok til å de beste hodesettene for PC. Men da Xbox One X faktisk ble lansert, var det uten noen form for VR-støtte.</p>
      <p>Senere bekreftet Microsoft at de hadde droppet planene sine om å tilby VR gjennom sine konsoller.</p>
      <figure>
        <iframe data-src="https://twitter.com/XboxP3/status/1199717232852393985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kilde: <br/><a href="https://www.theverge.com/2019/11/28/20987089/xbox-phil-spencer-microsoft-vr-project-scarlet-half-life-alyx">The Verge</a></p>
    </article>
  </body>
</html>