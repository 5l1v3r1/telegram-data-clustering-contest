<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/599740/tasoulas-se-sizopoulo-anisyxia-apo-proklitikotita-tourkias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-29T13:29:00+00:00"/>
    <meta property="og:title" content="Τασούλας σε Σιζόπουλο: Ανησυχία από προκλητικότητα Τουρκίας"/>
    <meta property="og:description" content="Συναντήσεις με την πολιτική και πολιτειακή ηγεσία της Ελλάδας, στην Αθήνα πραγματοποιεί ο Πρόεδρος της ΕΔΕΚ Μαρίνος Σιζόπουλος.   Σε δηλώσεις του..."/>
  </head>
  <body>
    <article>
      <h1>Τασούλας σε Σιζόπουλο: Ανησυχία από προκλητικότητα Τουρκίας</h1>
      <address><time datetime="2019-11-29T13:29:00+00:00">29 Nov 2019, 13:29</time> by <a rel="author">SigmaLive</a></address>
      <p>Συναντήσεις με την πολιτική και πολιτειακή ηγεσία της Ελλάδας, στην Αθήνα πραγματοποιεί ο Πρόεδρος της ΕΔΕΚ Μαρίνος Σιζόπουλος.</p>
      <p>Σε δηλώσεις του μετά τη συνάντηση που είχε με τον κ. Σιζόπουλο, ο Πρόεδρος της Βουλής των Ελλήνων Κωνσταντίνος Τασούλα,αναφερόμενος στην προκλητικότητα της Τουρκίας είπε ότι έχει φτάσει σε σημεία που θα πρέπει να ανησυχούν πλέον όχι μόνον τους Κυπρίους ή τους Έλληνες, αλλά όλο τον πολιτισμένο κόσμο.</p>
      <p>Σημείωσε, επίσης, ότι Ελλάδα και Κύπρος απαντούν στις τουρκικές προκλήσεις με μία σταθερή θέση, η οποία έχει να κάνει με τον τερματισμό της στρατιωτικής κατοχής στην Κύπρο, που συνεχίζεται από το 1974. «Σε αυτή τη στόχευση του τερματισμού της κατοχής, ένα από τα όπλα μας είναι η διαρκής συνεννόηση και η διαρκής αλληλεγγύη με την κυπριακή κυβέρνηση, ώστε από κοινού να επιτευχθεί αυτός ο στόχος, ο ιστορικός, ο υψηλός, ο εθνικός, ο απαραίτητος», κατέληξε ο κ. Τασούλας.</p>
      <p>Από την πλευρά του ο κ. Σιζόπουλος ανέφερε ότι σε μια περίοδο ασύμμετρων απειλών που δέχεται ο ελληνισμός, τόσο στην Ελλάδα όσο και στην Κύπρο από την προκλητική συμπεριφορά της Τουρκίας, είναι πάρα πολύ σημαντικό να υπάρχει σωστή αλληλοενημέρωση, συντονισμός ενεργειών και κυρίως η διαμόρφωση μιας κοινής γραμμής Ελλάδας και Κύπρου για την αντιμετώπιση του τουρκικού επεκτατισμού.</p>
      <p>Ο κ. Σιζόπουλος είχε συναντήσεις με τον Πρόεδρο της Ελληνικής Δημοκρατίας Προκόπη Παυλόπουλο, τον Πρόεδρο της Βουλής των Ελλήνων Κωνσταντίνο Τασούλα και με αντιπροσωπείες των ελληνικών κομμάτων, ενώ σήμερα θα συναντηθεί, επίσης, με τον Υπουργό Εξωτερικών Νίκο Δένδια, τον επικεφαλής της αξιωματικής αντιπολίτευσης, Πρόεδρο του ΣΥΡΙΖΑ, Αλέξη Τσίπρα.</p>
      <p>Πηγή: ΚΥΠΕ </p>
    </article>
  </body>
</html>