<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109906-Oficialno%253A-Naznachenieto-na-Ivan-Geshev-za-glaven-prokuror-izleze-v-Dardzaven-vestnik"/>
    <meta property="og:site_name" content="Канал 3"/>
    <meta property="article:published_time" content="2019-11-29T13:37:00+00:00"/>
    <meta property="og:title" content="Официално: Назначението на Иван Гешев за главен прокурор излезе в Държавен вестник"/>
    <meta property="og:description" content="В днешния брой е публикуван Указ №273 на президента Румен Радев"/>
  </head>
  <body>
    <article>
      <h1>Официално: Назначението на Иван Гешев за главен прокурор излезе в Държавен вестник</h1>
      <h2>В днешния брой е публикуван Указ №273 на президента Румен Радев</h2>
      <address>
        <time datetime="2019-11-29T13:37:00+00:00">29 Nov 2019, 13:37</time>
      </address>
      <p>
        <b>Назначението на зам.-главния прокурор Иван Гешев за следващ "обвинител №1" вече е напълно официално. Указ № 273 на президента Румен Радев е публикуван в <a href="https://dv.parliament.bg/DVWeb/showMaterialDV.jsp;jsessionid=FB84DE62E0CE942D273A8303DDED437C?idMat=143277">последния брой на "Държавен вестник".</a></b>
      </p>
      <p>Макар и от втория път и след силен натиск от страна на определен политико-икономически кръг Радев да наруши Конституцията, държавният глава подписа назначаването на Гешев на поста на 26 ноември, пише "Правен свят".</p>
      <p>
        <b>Иван Гешев беше избран за първи път за главен прокурор от Пленума на Висшия съдебен съвет (ВСС) с впечатляващо мнозинство от 20 гласа "за" срещу само 4 "против" на 24 октомври. След първия вот президентът отказа да подпише указ за назначаването му и върна избора в кадровия орган.</b>
      </p>
      <p>На 14 ноември членовете на ВСС повторно дебатираха по кандидатурата на Гешев и отново стигнаха да крайния извод, че той отговаря на професионалните и етични качества, за да заеме длъжността, след което го преизбраха със същия резултат – 20 гласа "за" срещу 4 "против". След второто гласуване на ВСС, държавният глава вече бе задължен от Конституцията да подпише указа за назначаването му.</p>
      <p>
        <b>Мандатът на действащия главен прокурор Сотир Цацаров по закон изтича на 10 януари 2020 година. Има обаче възможност той да приключи преждевременно, а Гешев да встъпи в длъжност още преди Нова година. Това е така, поради факта, че Цацаров бе номиниран от ГЕРБ, "Атака" и "Обединени патриоти" за председателя на Комисията за противодействие на корупцията и за отнемане на незаконно придобитото имущество (КПКОНПИ) на 19 ноември.</b>
      </p>
      <p>В процедурата Цацаров има и опонент – Симеон Найденов от "Воля". Двамата вече са допуснати до изслушване пред Комисията за борба с корупцията, конфликт на интереси и парламентарна етика в Народното събрание. То ще се състои на 3 декември от 9:00 часа.</p>
      <p>
        <b>Очаква се процедурата за избор на председател на Антикорупционната комисия да приключи до края на годината, а ако Цацаров бъде избран, той ще трябва да предаде щафетата на поста главен прокурор на Иван Гешев по-рано от предвиденото.</b>
      </p>
      <p> </p>
      <p> </p>
      <related>
        <h4>Още по темата</h4>
        <a href="http://kanal3.bg/news/bulgaria/zakonired/109627-Ivan-Geshev%253A-Tryabva-da-se-pritesnyavat-tezi%252C-koito-ne-spazvat-zakona"/>
      </related>
    </article>
  </body>
</html>