<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805312/%D8%AA%D9%88%D8%B3%D8%B9%D9%87-%D8%B4%D8%A8%DA%A9%D9%87-%DB%B5G-%D8%A8%D8%AD%D8%B1%DB%8C%D9%86-%D8%AF%D8%B1-%D8%AF%D8%B3%D8%AA%D8%A7%D9%86-%D8%A7%D8%B1%DB%8C%DA%A9%D8%B3%D9%88%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:54:56+00:00"/>
    <meta property="og:title" content="توسعه شبکه ۵G بحرین در دستان اریکسون!"/>
    <meta property="og:description" content="توسعه شبکه ۵G در بحرین بر عهده شرکت سوئدی اریکسون واگذار و اعلام شد."/>
  </head>
  <body>
    <article>
      <h1>توسعه شبکه ۵G بحرین در دستان اریکسون!</h1>
      <address><time datetime="2019-11-29T13:54:56+00:00">29 Nov 2019, 13:54</time> by <a rel="author">شیما قاسمی</a></address>
      <p>توسعه شبکه ۵G در بحرین بر عهده شرکت سوئدی اریکسون واگذار و اعلام شد.</p>
      <p>به گزارش ایسنا، کشورهای بسیاری در سراسر جهان از جمله ایالات متحده آمریکا، کانادا، استرالیا، چین، کره جنوبی، ژاپن و بسیاری از کشورهای اروپایی و غیره با همکاری بزرگترین اپراتورهای جهان در حال برقراری نسل پنجم اینترنت همراه ۵G هستند و در این زمینه فعالیت‌های گسترده‌ای را انجام داده‌اند.</p>
      <p>بسیاری از بزرگترین شرکت‌های مخابراتی و اپراتورهای فعال در جهان نظیر نوکیا، اریکسون، هواوی، ال جی، اسپرینت و غیره به شدت در حال رقابت برای راه‌اندازی نخستین شبکه اتصال به نسل پنجم اینترنت همراه هستند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.</p>
      <p>بر اساس اخبار و گزارش‌های منتشر شده از سوی وب سایت ComputerWeekly، بحرین توسعه زیرساخت های لازم و راه اندازی شبکه نسل نسل پنجم اینترنت همراه موسوم به شبکه ۵G را بر عهده شرکت سوئدی اریکسون واگذار و اعلام کرده است تا در آینده ای نزدیک امکان اتصال شهروندان و کاربران این کشور واقع در منطقه خلیج فارس فراهم شود.</p>
      <p>فادی فارون، مدیر بخش خاورمیانه و آفریقای شرکت اریکسون در این خصوص خاطرنشان کرده است: توسعه شبکه ۵G کمک بزرگی به دیجیتال سازی صنایع، ایجاد فرصت های جدید و میزبانی از تکنولوژی های نوین و مدرن جهان خواهد کرد و در کنار آن، کاربران نیز از سرعت فوق العاده اینترنت بهره مند شده و لذت خواهند برد.</p>
      <p>به گفته بسیاری از کارشناسان، با اینکه هواوی هم اکنون بزرگترین شرکت و اپراتور مخابراتی فعال در توسعه شبکه ۵G در جهان به شمار می رود و بسیاری از کشورها برای راه اندازی و برقراری نسل پنجم اینترنت همراه به این غول تکنولوژی چینی روی آورده و با آن قرارداد همکاری امضا کرده اند، اما به نظر می رسد که بحرین تحت تاثیر حواشی بوجود آمده برای هواوی همچون اتهام جاسوسی از اطلاعات کاربران و همکاری با دولت چین که برای نخستین بار توسط آمریکا منتشر شد، قرار گرفته است و همانند بسیاری از کشورهای هم پیمان دولت آمریکا، نمی خواهد با این شرکت چینی وارد همکاری شود. </p>
      <p>اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی بوده و در این زمینه از توانایی‌ها و برنامه‌های خود در این زمینه رونمایی می‌کنند.</p>
      <p>انتهای پیام</p>
    </article>
  </body>
</html>