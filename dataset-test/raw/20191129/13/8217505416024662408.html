<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/motomondiale/motomondiale-angel-nieto-team-cambia-nome-ritorna-aspar-team/"/>
    <meta property="og:site_name" content="Corsedimoto"/>
    <meta property="article:published_time" content="2019-11-29T13:47:19+00:00"/>
    <meta property="og:title" content="Motomondiale: Angel Nieto Team cambia nome, ritorna Aspar Team"/>
    <meta property="og:description" content="Si chiude il periodo del Angel Nieto Team, ritorna la denominazione Aspar Team. Sfide rinnovate tra Moto2 e Moto3, sempre ricordando il 13 volte iridato."/>
  </head>
  <body>
    <article>
      <h1>Motomondiale: Angel Nieto Team cambia nome, ritorna Aspar Team</h1>
      <h2>Si chiude il periodo del Angel Nieto Team, ritorna la denominazione Aspar Team. Sfide rinnovate tra Moto2 e Moto3, sempre ricordando il 13 volte iridato.</h2>
      <address><time datetime="2019-11-29T13:47:19+00:00">29 Nov 2019, 13:47</time> by <a rel="author" href="https://www.corsedimoto.com/author/dtamantini/" target="_blank">Diana Tamantini</a></address>
      <p>Tante novità nella struttura di Jorge ‘Aspar’ Martínez in vista della stagione 2020. Quella che fa più notizia è il ritorno del nome del <b>Aspar Team</b>: riprende così la sua denominazione originale, dopo due stagioni intitolate a Angel Nieto. Un omaggio che comunque continuerà, visto che Martínez è legato alla fondazione intitolata al 13 volte iridato: il logo comparirà su tutte le moto in azione nel Mondiale.</p>
      <p>Vari cambiamenti poi anche per quanto riguarda le line-up: confermato Albert Arenas in Moto3, arriva al suo fianco l’italiano Stefano Nepa. In Moto2 novità assoluta con l’esordiente Aron Canet e l’ex pilota MotoGP Hafizh Syahrin, entrambi sulle nuove Speed Up. Continua l’impegno nella Coppa del Mondo MotoE e nel FIM CEV Repsol, sia European Talent Cup che Mondiale Junior. Oltre a ciò, la ‘cantera’ della squadra potrà contare su ben cinque piloti al via in Red Bull Rookies Cup.</p>
      <p><i>“Un piacere portare il nome di Angel Nieto in tutti i circuiti del mondo”</i> ha dichiarato <b>Jorge Martínez</b>. <i>“In questo periodo siamo saliti per tre volte sul gradino più alto del podio. Sarò sempre grato a Nieto ed alla sua famiglia, ma questa non è una fine. Anzi, è un punto e a capo, perché continuiamo a collaborare con la Fondazione a suo nome: ne sono patrono e tutti i Nieto, con Gelete e Pablo in testa, sono la mia famiglia. Siamo felici di continuare ad aiutare a crescere giovani piloti per portarli nel Mondiale, come avrebbe fatto Angel Nieto.”</i></p>
      <p><i>“Il legame tra i Nieto e Martínez ha radici antiche, da quando cioè lui e mio padre correvano insieme”</i> ha aggiunto <b>Angel Nieto jr</b>, o meglio Gelete. <i>“La relazione è solida e bellissima. Sono felice di quello che ha fatto. Quando mi ha raccontato che voleva omaggiare mio padre mettendo il suo nome alla squadra, è stata una grande emozione. Sono stati due anni importanti, con buoni risultati. Anche Pablo, che pure è un rivale </i>[in Sky Racing TeamVR46, ndr]<i>, se n’è rallegrato. Ora inizia una nuova tappa: sarà emozionante vedere che la Fondazione di nostro padre che avrà grande visibilità nel Campionato del Mondo.” </i></p>
    </article>
  </body>
</html>