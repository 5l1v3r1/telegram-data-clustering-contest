<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/29/contrastare-hiv-e-aids-puntando-sulle-comunita-locali/153444/"/>
    <meta property="og:site_name" content="VITA"/>
    <meta property="article:published_time" content="2019-11-29T13:54:00+00:00"/>
    <meta property="og:title" content="Contrastare Hiv e Aids puntando sulle comunità locali"/>
    <meta property="og:description" content="Secondo i dati dell’Oms 37,9 milioni di persone nel mondo vivono con l’Hiv e 1,7 milioni hanno contratto il virus solo nel 2018. In occasione del 1 dicembre Medici senza frontiere pubblica un nuovo rapporto. In Africa Cuamm e Comunità di Sant’Egidio portano avanti programmi rivolti ai giovani e ai territori. Anche in Italia non si deve abbassare la guarda: le campagne di sensibilizzazione di Cri e Lila"/>
  </head>
  <body>
    <article>
      <h1>Contrastare Hiv e Aids puntando sulle comunità locali</h1>
      <address><time datetime="2019-11-29T13:54:00+00:00">29 Nov 2019, 13:54</time> by <a rel="author" href="http://www.vita.it/it/author/antonietta-nembri/15/" target="_blank">Antonietta Nembri</a></address>
      <p>
        <b>Secondo i dati dell’Oms 37,9 milioni di persone nel mondo vivono con l’Hiv e 1,7 milioni hanno contratto il virus solo nel 2018. In occasione del 1 dicembre Medici senza frontiere pubblica un nuovo rapporto. In Africa Cuamm e Comunità di Sant’Egidio portano avanti programmi rivolti ai giovani e ai territori. Anche in Italia non si deve abbassare la guarda: le campagne di sensibilizzazione di Cri e Lila</b>
      </p>
      <p><b>Centinaia di migliaia di persone al mondo continuano a morire di infezione da Hiv a uno stadio clinico avanzato</b>, più noto come<b> </b><b>Aids</b>, perché molti Paesi sono ancora impreparati a diagnosticare e curare le persone che soffrono delle conseguenze di questa malattia. Questa è la fotografia scattata dal <b>nuovo rapporto di Medici Senza Frontiere (Msf</b>), <b>“Non c’è tempo da perdere”</b>, pubblicato in occasione della giornata mondiale di lotta contro l’Aids (<i>in allegato in inglese</i>). Nel mondo, del resto, 37,9 milioni di persone vivono con l’Hiv e 1,7 milioni hanno contratto il virus solo nel 2018, stando ai dati Oms.<br/>Il rapporto “Non c’è tempo da perdere” affronta la situazione<b> in 15 Paesi in Africa e Asia, </b>analizzando le politiche sanitarie, le relative implementazioni e i finanziamenti stanziati per combattere <b>l’Hiv avanzato che nel 2018 ha ucciso 770mila persone, di cui 100mila bambini, in tutto il mondo</b>.</p>
      <p>Le <b>linee guida dell’Oms </b>(stabilite sin dal 2017)<b> raccomandano l’utilizzo di test rapidi di facile impiego </b>per valutare lo stato del sistema immunitario dei pazienti (test per il conteggio delle cellule CD4) e diagnosticare le infezioni opportunistiche più comuni e letali causate dall’Aids, come <b>la tubercolosi (TB-lam test delle urine) e la meningite pneumococcica (CrAg test)</b>. Tuttavia Msf ha riscontrato che i test rapidi non sono quasi mai reperibili a livello comunitario, nonostante la diagnosi precoce possa salvare molte vite.</p>
      <figure>
        <img src="http://i.cdn-vita.it/blobs/variants/f/6/7/e/f67ebd5f-370f-4041-897f-142f4ae37378_large.jpg?_637106328657518497"/>
        <figcaption>I diversi farmaci che una persona che vive con Hiv assume ogni giorno - Foto da Msf</figcaption>
      </figure>
      <p>«L’obiettivo di contenere i decessi per Aids al di sotto di 500mila persone entro il 2020 non sarà raggiunto senza un’azione decisiva per migliorare l’adesione alla terapia e contro le interruzioni del trattamento che determinano un’alta mortalità», dichiara il dottor <b>Ruggero Giuliani</b>, vicepresidente di <a href="https://www.medicisenzafrontiere.it/">Msf</a> e infettivologo<b>.</b> «In passato abbiamo visto che i pazienti gravemente malati erano quelli inconsapevoli di essere sieropositivi. Oggi vediamo un numero sempre maggiore di persone che è stato trattato in un primo momento ma che ha successivamente interrotto la cura, ammalandosi in maniera grave e altri per cui la cura non è più efficace».</p>
      <p>L’obiettivo globale di Unaids “90-90-90” (il 90% delle persone affette da HIV sono a conoscenza del loro stato di salute, il 90% delle persone diagnosticate ha ricevuto la terapia antiretrovirale e il 90% delle persone sotto trattamento ha ottenuto la soppressione della carica virale) presuppone una successione lineare per gradi successivi ma la realtà è ben diversa e spesso per molte persone si tratta di affrontare un modello circolare in cui devono ripetere il test e ricominciare il trattamento daccapo. «Non metteremo fine alle conseguenze devastanti dell’Hiv scavando più tombe, ma facendo tutto il possibile per mantenere le persone sane, indipendentemente da dove vivano e da quali siano le loro condizioni di vita», conclude Giuliani di Msf. «Devono essere supportati a livello psicologico e sanitario il più vicino possibile al luogo in cui vivono»<i>.</i></p>
      <p>In occasione della Giornata Internazionale contro l’Aids anche<b> Medici con l’Africa Cuamm</b> richiama l’attenzione sul problema in Africa e si unisce all’<b>Organizzazione Mondiale della Sanità </b>nel promuovere il <b>ruolo decisivo delle comunità locali per combattere l’Hiv/Aids</b>, come dimostrano le esperienze positive dei progetti che <a href="https://www.mediciconlafrica.org/">Cuam</a>m porta avanti sul campo. La chiave sta nel <b>coinvolgere le comunità: gli attivisti sieropositivi, le autorità di villaggio, operatori di salute comunitari</b>. Questo approccio ha permesso nel 2018 a Medici con l’Africa Cuamm di <b>testare per HIV 190.500</b> persone e <b>seguire nel trattamento 12.912 pazienti sieropositivi</b>, anche in villaggi sperduti e normalmente difficili da raggiungere.</p>
      <figure>
        <img src="http://i.cdn-vita.it/blobs/variants/f/0/7/0/f0701e6b-a011-4dc3-b204-f23c9bc5abb8_large.jpg?_636791891190001698"/>
        <figcaption>Immagine di repertorio - Programma Dream</figcaption>
      </figure>
      <p>Da 18 anni la sfida di <a href="https://dream.santegidio.org/">Dream</a>, il programma della Comunità di Sant’Egidio è quella di salvare il futuro dell’Africa combattendo la principale causa di morte tra gli adolescenti del Continente: il <b>virus dell’Hiv</b>. E lo fa offrendo accesso gratuito alle cure in 11 Paesi africani, con 49 centri di salute e 25 laboratori di biologia molecolare.<br/>Nel 2016, il 73% dei nuovi casi di Hiv tra adolescenti era localizzato in Africa. E <b>si stima che da qui al 2030 ci saranno altri 740mila giovani che contrarranno il virus</b>. Ad oggi la metà delle ragazze e dei ragazzi sieropositivi è concentrata in sei nazioni. Cinque di queste appartengono allo stesso continente: Sud Africa, Nigeria, Kenya, Mozambico e Tanzania. Particolarmente seria la situazione nell’Africa orientale. Ed è proprio da qui che parte il lavoro di Dream. Sono quasi <b>6mila gli adolescenti attualmente in terapia nei centri di salute </b>del programma della Comunità di Sant’Egidio. La metà di questi si trova in <b>Mozambico</b>, più di 1000 in <b>Malawi </b>e oltre 800 in <b>Kenya</b>.</p>
      <p>Combattere l’Aids tra gli adolescenti significa, spesso, agire prima che questi vengano messi al mondo. La maggior parte dei ragazzi e delle ragazze, infatti, contrae il virus per via perinatale, mentre il resto si infetta attraverso il sesso non protetto. Dal 2002 ad oggi, <b>Dream ha fatto sì che 100mila bambini di madri sieropositive nascessero senza contrarre l’HIV</b>, offrendo alle donne incinte un servizio gratuito e di qualità per prevenire la trasmissione del virus ai figli.<br/>E sono proprio queste stesse giovani donne uno dei gruppi più vulnerabili all’Hiv. Ragazze che spesso vivono in condizioni di povertà o subiscono violenza e non hanno la possibilità di proteggersi dall’Hiv. La disuguaglianza di genere nell’educazione e le norme restrittive sono inoltre direttamente collegate ad un più basso accesso ai servizi per la salute sessuale, incluso il test e trattamento Hiv. In supporto ai sistemi sanitari nazionali, Dream, attraverso i centri di salute, non si limita alla distribuzione dei farmaci, ma forma il personale locale e offre ai pazienti servizi di consulenza, prevenzione e test. Fondamentale, soprattutto per gli adolescenti, <b>l’attività di sensibilizzazione </b>sulle tematiche legate alla salute e alla cura. Queste attività sono svolte da <i>expert client</i>, persone malate, spesso donne, che hanno beneficiato dei servizi offerti dai centri di salute di Sant’Egidio e che sono poi diventate divulgatrici, veri e propri punti di riferimento in grado di dare ai giovani le informazioni necessarie per accedere alle cure o, prima ancora, per fare un test.</p>
      <p>Ogni centro di salute Dream ha un responsabile dei servizi indirizzati ai giovani. L’idea alla base dei programmi per gli adolescenti è quella di mantenere con loro un filo diretto attraverso appuntamenti fissi focalizzati sulle loro specifiche necessità. Inoltre, durante le giornate di apertura per i giovani, alcuni <i>expert client </i>e infermieri creano gruppi di supporto per persone con HIV tra i 10 e i 19 anni. Gli incontri permettono ai giovani di aprirsi, li aiutano a parlare del proprio status, del trattamento antiretrovirale, dello stigma, dei diritti delle persone con HIV, di salute sessuale.<br/>«Attorno ai centri Dream <b>esistono movimenti di adolescenti che hanno superato la fase dello stigma e s’impegnano a parlare dell’HIV con i coetanei sani, nelle scuole e nei luoghi di ritrovo</b>. Sono movimenti di adolescenti costretti dalla malattia ad una maturità interiore precoce, che grazie alle cure e all’inclusione del gruppo ritrovano sicurezza e speranza. Il loro contributo all’abbattimento dello stigma da Hiv tra i giovani è inestimabile», conclude Paola Germano, direttrice di Dream.</p>
      <p>La diagnosi precoce della malattia è fondamentale. Eppure ancora oggi, circa un terzo delle persone che hanno contratto l’Hiv non ne è a conoscenza. <b>L’Italia è al tredicesimo posto in Europa per nuove diagnosi e l’85,6% delle nuove infezioni sono attribuibili a rapporti sessuali non protetti</b>.<br/><b>Domenica 1 dicembre</b>, la Croce Rossa Italiana scende nelle strade, da Milano a Roma e Napoli, per parlare con i cittadini, fare prevenzione, eseguire test rapidi e sensibilizzare soprattutto i giovani ai corretti stili di vita.</p>
      <figure>
        <img src="http://i.cdn-vita.it/blobs/variants/d/1/e/5/d1e53231-e513-4b1a-a4fa-406fa56fdf75_large.jpg?_636294115440949919"/>
      </figure>
      <p><b>Dopo il successo dell’anno scorso con oltre 2mila test eseguiti in tutta Italia, </b>la <b>campagna “Meet, Test &amp; Treat” torna nelle piazze</b>, nei luoghi della movida ma anche nei penitenziari e nelle zone frequentate da sex workers, per offrire a tutti la possibilità di effettuare <b>test di screening gratuiti, anonimi per Hiv e Sifilide</b> attraverso il prelievo capillare con risultati in soli 10 minuti. Esami che saranno effettuati da una équipe di medici e volontari opportunamente formati.</p>
      <p>I Giovani volontari della <a href="https://www.cri.it/">Croce Rossa</a>, inoltre, si ritroveranno nei luoghi di aggregazione: nelle scuole, nelle piazze, nei locali e discoteche con la Campagna “Ama bene, ama sano” per sensibilizzare i loro coetanei sulla prevenzione delle malattie sessualmente trasmissibili. Grazie alla partnership con l’azienda <b>LifeStyles Europe SAS</b> quest'anno saranno distribuiti oltre <b>130mila preservativi Akuel</b><sup>®</sup> insieme a materiale informativo sui comportamenti sessuali corretti. «È una tappa importante della strategia di prevenzione e cura delle malattie sessualmente trasmissibili che la Croce Rossa Italiana sta portando avanti da anni, grazie anche al contributo dei nostri Giovani Cri e di Villa Maraini, Agenzia nazionale per le tossicodipendenze della Cri», spiega il presidente<b> Francesco Rocca</b>. «Vogliamo coinvolgere le persone in quel processo di sensibilizzazione che portiamo avanti ogni giorno. Desideriamo rendere tutti sempre più consapevoli e soprattutto i giovani, sul fatto che lo stile di vita è un fattore chiave per la propria salute».</p>
      <p>Sempre in occasione della Giornata Mondiale contro, <b>FlixBus,</b> operativo in oltre 500 città italiane, <b>si allea con Lila</b>, la <a href="https://www.lila.it/">Lega Italiana per la Lotta contro l’Aids</a>, <b>per sensibilizzare i passeggeri sul tema della prevenzione dell’infezione da Hiv</b>.<br/>In linea con l’attenzione che da sempre rivolge alla popolazione giovanile - fascia in cui l’incidenza di diagnosi da Hiv è più elevata (nel 2017 l’incidenza maggiore di infezione da Hiv è nella fascia di età 25-29 anni - fonte: Istituto Superiore di Sanità) - <b>FlixBus ha deciso di supportare l’opera di sensibilizzazione della Lila </b><b>tramite</b> la distribuzione, <b>nella giornata di domenica</b>, di preservativi e opuscoli informativi ai passeggeri in partenza da tre grandi stazioni italiane.<br/><b>L’attività congiunta toccherà tre delle maggiori stazioni del Paese: quelle di Milano Centrale, Bologna Centrale e Napoli Centrale</b>.<br/>Grazie agli opuscoli resi disponibili da Lila e distribuiti da FlixBus congiuntamente ai preservativi, i passeggeri potranno ottenere informazioni sulle modalità di trasmissione del virus e su come prevenire il contagio, imparando a riconoscere i comportamenti a rischio e acquisendo le nozioni fondamentali del «Safer Sex» (sesso più sicuro).</p>
      <hr/>
      <h4>In apertura l'immagine scelta da Unaids per la giornata mondiale 2019</h4>
      <related>
        <h4>Contenuti correlati</h4>
        <a href="http://www.vita.it/it/article/2019/04/03/mozambico-ora-il-colera-fa-paura-al-via-le-vaccinazioni/151135/"/>
        <a href="http://www.vita.it/it/article/2019/09/19/non-chiediamo-mica-la-luna-spazioallecure/152711/"/>
        <a href="http://www.vita.it/it/article/2019/07/16/770mila-i-morti-nel-mondo-a-causa-dellhiv-nel-2018/152249/"/>
      </related>
    </article>
  </body>
</html>