<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_nabu-ogolosilo-v-rozshuk-eksgolovu-pravlinnya-banku-vab/940604"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T13:47:00+00:00"/>
    <meta property="og:title" content="НАБУ оголосило в розшук екс-голову правління банку VAB"/>
    <meta property="og:description" content="Національне антикорупційне бюро оголосило в національний і міжнародні розшуки колишнього голову правління VAB Банку Дениса Мальцева. Також розшукують екс-очільницю спостережної ради банку Наталію Василюк. Про це повідомили джерела в правоохоронних органах. передає портал &quot;Слово і ..."/>
  </head>
  <body>
    <article>
      <h1>НАБУ оголосило в розшук екс-голову правління банку VAB</h1>
      <address><time datetime="2019-11-29T13:47:00+00:00">29 Nov 2019, 13:47</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940604_w_300.jpg?v=0"/>
        <figcaption>Окрім власника Бахматюка тепер розшукують і колишнього голову правління банку Дениса Мальцева та екс-очільницю спостережної ради Наталію Василюк. Фото: Бизнес</figcaption>
      </figure>
      <p>Національне антикорупційне бюро оголосило в національний і міжнародні розшуки колишнього голову правління VAB Банку <b>Дениса Мальцева</b>. Також розшукують екс-очільницю спостережної ради банку <b>Наталію Василюк</b>.</p>
      <p>Про це повідомили джерела в правоохоронних органах. передає портал <a href="https://www.slovoidilo.ua/">"Слово і Діло"</a>.</p>
      <p>Відомості про нацрозшук Мальцева і Василюк оприлюднені в обліках Міністерства внутрішніх справ України.</p>
      <p>Слідство встановило, що в жовтні 2014 року VAB Банк, віднесений до категорії проблемних, звернувся до НБУ з клопотанням надати йому стабілізаційний кредит під заставу нерухомого майна. Хоча VAB Банк не подав всіх необхідних для цього документів, правління Нацбанку, всупереч вимогам законодавства, пристало на його пропозицію.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/np/_nabu-zatrimalo-hreschenogo-batka-kontrabandi-alperina/940210"/>
      </related>
      <p>Вартість нерухомості, переданої в заставу Нацбанку, завищили майже в 25 разів шляхом складення підроблених звітів про оцінку. Експертиза, проведена під час досудового розслідування, встановила, що, реальна вартість заставленої нерухомості становить 72,62 млн грн проти 1,8 млрд грн, заявлених банком VAB.</p>
      <p>Знаючи про завищену вартість заставного майна та відсутність усіх необхідних документів, службові особи НБУ надали 1,2 млрд грн стабілізаційного кредиту VAB Банку. Це - на додачу до раніше вже отриманих від Нацбанку та неповернутих 3 млрд грн кредитів.</p>
      <p>За 40 днів потому, в листопаді 2014 року, НБУ визнав VAB Банк неплатоспроможним. Стабалізаційний кредит у 1,2 млрд грн, отриманий від НБУ терміном на два роки, VAB Банк не повернув.</p>
      <blockquote>Тижнем раніше Національне антикорупціне бюро оголосило в розшук і<a href="https://gazeta.ua/articles/politics/_bahmatyuka-ogolosili-v-rozshuk/939437"> власника збанкрутілого VAB Банку</a> Олега Бахматюка.</blockquote>
    </article>
  </body>
</html>