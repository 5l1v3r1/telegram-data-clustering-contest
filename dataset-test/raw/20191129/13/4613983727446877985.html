<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/proizvodstveni-tseni-u-nas-se-ponizhavat-za-parvi-pat-ot-chetiri-mesetsa.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T13:41:39+00:00"/>
    <meta property="og:title" content="Производствени цени у нас се понижават за първи път от четири месеца"/>
    <meta property="og:description" content="На годишна база през октомври те забавят растежа си до 2,3%"/>
  </head>
  <body>
    <article>
      <h1>Производствени цени у нас се понижават за първи път от четири месеца</h1>
      <address>
        <time datetime="2019-11-29T13:41:39+00:00">29 Nov 2019, 13:41</time>
      </address>
      <p><b>Производствените цени в България през октомври се понижават за пръв път от четири месеца</b> насам при забавяне на техния растеж и на годишна база, отчита Националният статистически институт. Излезлите днес данни са предпоставка за известно отслабване на потребителската инфлация у нас през следващите месеци.</p>
      <p>Общият индекс на цените на производител в промишлеността се понижава през октомври с 0,1% спрямо септември, когато се повиши с 0,5 на сто. По-ниски цени са регистрирани в добивната промишленост - понижение с 1,0% и в преработващата промишленост - с 0,1%, докато при производството и разпределението на електрическа енергия се наблюдава повишаване на цените с 0,3 на сто.</p>
      <p><b>В сравнение със същия месец на миналата година общият индекс на производствените цени в страната се повишава през октомври с 2,3%</b> след растеж с 3,7% през септември и след като в средата на годината (през юни) беше отчетно повишение с едва 0,9% (най-слаб растеж на цените на производител от ноември 2016-а година насам).</p>
      <p><b>По-съществено увеличение с 10,2% спрямо година по-рано регистрират цените при производството и разпределението на електрическа енергия</b>, топлоенергия и газ, докато в добивната промишленост те нарастват с 5,9%, а в преработващата промишленост намаляват с 0,3 на сто.</p>
      <p>Индексът на цените на производител само на вътрешния пазар в България се повишава през октомври с 0,1% на месечна база и с 3,8% на годишна база (спрямо октомври 2018-а).</p>
      <p>Цените на производител с отчитане оборота на компаниите на международния пазар се понижават с 0,3% на месечна база и остават на нивото от октомври 2018-а година.</p>
    </article>
  </body>
</html>