<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/pojeftinila-nafta-brent-uoci-sastanka-opek/"/>
    <meta property="og:site_name" content="Krstarica"/>
    <meta property="article:published_time" content="2019-11-29T13:50:00+00:00"/>
    <meta property="og:title" content="Pojeftinila nafta „brent“ uoči sastanka OPEK+"/>
    <meta property="og:description" content="LONDON - Cena severnomorske nafte tipa &quot;brent&quot; pala je danas usled prigušene aktivnosti nakon američkog praznika &quot;Dana zahvalnosti&quot;. Posmatrači,"/>
  </head>
  <body>
    <article>
      <h1>Pojeftinila nafta „brent“ uoči sastanka OPEK+</h1>
      <address><time datetime="2019-11-29T13:50:00+00:00">29 Nov 2019, 13:50</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LONDON – Cena severnomorske nafte tipa „brent“ pala je danas usled prigušene aktivnosti nakon američkog praznika „Dana zahvalnosti“.</p>
      <p>Posmatrači, istovremeno, očekuju da će Organizacija zemalja izvoznica nafte (OPEK) i njeni saveznici, odnosno grupa poznata kao OPEK+, produžiti sporazum o smanjenju proizvodnje nafte na sastanku iduće nedelje, ali da neće doći do dogovora o većim rezovima.</p>
      <p>Cena „brenta“ oslabila je danas za 29 centi na 63,58 dolara za barel, ali se, uprkos tome, kreće prema svom najvećem mesečnom rastu od aprila, sa porastom od oko 5,6 odsto.</p>
      <p>Američka „laka“ nafta (WTI) je stagnirala na 58,11 dolara, i na putu je da uknjiži četvrtu uzastopnu nedelju dobitaka, javlja agencija Rojter.</p>
      <p>Na mesečnom nivou, cena WTI bi trebalo da registruje skok od 7,3 odsto, što bi bio najveći rast od juna.</p>
      <p>Na „radaru“ investitora je i sastanak grupacije OPEK+ iduće nedelje, koja će do marta 2020. godine smanjivati proizvodnju za 1,2 miliona barela dnevno, jer američka proizvodnja nastavlja da se penje prema rekrodnim nivoima.</p>
      <p>Cene nafte su, takođe, pod pritiskom upozorenja koje je Kina uputila Sjedinjenim Državama, a u vezi s tim da će preduzeti „odlučne kontramere“ kao odgovor na američku podršku antivladinim demonstrantima u Hong Kongu.</p>
      <p>(Tanjug)</p>
    </article>
  </body>
</html>