<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/744327"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="จับตาย'หนุ่มหม่อง'เอเย่นต์ยา ซ่าชักปืนยิงสู้เปิดทางหนี!"/>
    <meta property="og:description" content="ตำรวจเมืองคอนวิสามัญหนุ่มชาวพม่า เอเย่นต์ยาบ้ารายใหญ่ หลังทำการล่อซื้อจับกุม แต่กลับชักปืนยิงต่อสู้เพื่อหวังเปิดทางหนี"/>
  </head>
  <body>
    <article>
      <h1>จับตาย'หนุ่มหม่อง'เอเย่นต์ยา ซ่าชักปืนยิงสู้เปิดทางหนี!</h1>
      <address>
        <time datetime="2019-11-29T13:30:00+00:00">29 Nov 2019, 13:30</time>
      </address>
      <p>
        <b>ตำรวจเมืองคอนวิสามัญหนุ่มชาวพม่า เอเย่นต์ยาบ้ารายใหญ่ หลังทำการล่อซื้อจับกุม แต่กลับชักปืนยิงต่อสู้เพื่อหวังเปิดทางหนี</b>
      </p>
      <p>เมื่อวันที่ 29 พ.ย. พ.ต.ท.เริงชัย ราชกิจจา รอง ผกก(สอบสวน) สภ.ทุ่งสง จ.นครศรีธรรมราช รับแจ้งเหตุเจ้าหน้าที่วิสามัญฯคนร้ายคดียาเสพติด 1 ราย บริเวณริมถนนสาย 41 เพชรเกษม ฝั่งล่องใต้ หมู่ 8 ต.หนองหงส์ อ.ทุ่งสง จึงนำกำลังไปตรวจสอบพร้อมฝ่ายสืบสวน แพทย์ รพ.ทุ่งสง และหน่วยกู้ภัยสยามรวมใจปู่อินทร์ทุ่งสง ในที่เกิดเหตุพบรถกระบะอีซูซุ ดีแมคซ์ ไม่ติดแผ่นป้ายทะเบียน สภาพถูกอาวุธปืนยิงใส่หลายจุด ตรวจสอบในรถ พบศพ นายเอกอู้ อายุ 32 ปี ชาวพม่า เอเย่นต์ยาเสพติดรายใหญ่ในพื้นที่ นอนเสียชีวิตคาเบาะนั่งฝั่งคนขับ โดยมีบาดแผลถูกยิงเข้าที่ศีรษะ ลำตัว และแขน โดยในมือยังคงกำอาวุธปืนขนาด 11 มม.เอาไว้ นอกจากนี้ในห้องโดยสารยังพบปลอกกระสุนปืนขนาด 11 มม.ของคนร้ายที่ยิงต่อสู้กับตำรวจตกอยู่จำนวนหลายปลอก จึงรวบรวมไว้เป็นหลักฐาน</p>
      <figure>
        <img src="https://www.dailynews.co.th/admin/upload/20191129/news_vdLqQGtKpr203412_533.jpg?v=20191130083?v=2975"/>
      </figure>
      <p>สอบสวนเบื้องต้นทราบว่า ก่อนหน้านี้ ตำรวจชุดปราบปรามยาเสพติด ภ.จว.นครศรีธรรมราช ได้ร่วมกับตำรวจ สภ.ทุ่งสง ทำการจับกุมผู้ต้องหาคดียาเสพติดรายหนึ่ง พร้อมของกลางยาบ้า 10,000 เม็ด จากนั้นได้ทำการขยายผลจนทราบว่า ผู้ตายเป็นเอเย่นต์จำหน่ายยาเสพติดรายใหญ่ จึงวางแผนล่อซื้อยาบ้า 40,000 เม็ด และไอซ์อีก 500 กรัมโดยนัดส่งของกันบริเวณจุดเกิดเหตุ กระทั่งถึงเวลานัดหมาย ผู้ตายได้จับรถกระบะนำยาเสพติดมาส่ง ตำรวจจึงแสดงตัวเข้าจับกุม แต่ผู้ตายได้ชักปืนขนาด 11 มม. ยิงใส่เจ้าหน้าที่เพื่อเปิดทางหลบหนี จึงถูกเจ้าหน้าที่ยิงสวนกลับไป เป็นเหตุให้เสียชีวิตดังกล่าว อย่างไรก็ตาม ทางตำรวจจะเร่งทำการขยายผลเพื่อหาที่มาของยาเสพติดจำนวนนี้ต่อไป.</p>
    </article>
  </body>
</html>