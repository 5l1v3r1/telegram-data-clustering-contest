<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/braekhus-reagerer---trist/71874403"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T13:16:34+00:00"/>
    <meta property="og:title" content="Brækhus reagerer: - Trist"/>
    <meta property="og:description" content="Forklarer hvorfor hun måtte ta en pause. Var kjørt etter en tøff høst i fjor og mener motstander fikk respektløs omtale."/>
  </head>
  <body>
    <article>
      <h1>Brækhus reagerer: - Trist</h1>
      <h2>Forklarer hvorfor hun måtte ta en pause. Var kjørt etter en tøff høst i fjor og mener motstander fikk respektløs omtale.</h2>
      <address><time datetime="2019-11-29T13:16:34+00:00">29 Nov 2019, 13:16</time> by <a rel="author">TORE ULRIK BRATLAND</a></address>
      <p>MONTE CARLO (Dagbladet): Cecilia Brækhus (38) klarte innveiingen med glans på kasinoet i Monte Carlo i ettermiddag. Tallet på vekta viste 66,5 kilo, og dermed er hun klar for tittelkampen mot argentinske Victoria Bustos (30) lørdag kveld.</p>
      <p>Vekta til Bustos stoppet på 65,6 kilo. Brækhus kommer derfor noe tyngre i ringen, der fem belter står på spill.</p>
      <p>
        <b>Kampen på det fasjonable kasinoet er den første siden 8. desember. Brækhus innrømmer at hun mistet noe av gnisten etter en tøff høst i fjor.</b>
      </p>
      <p>- Jeg var veldig sliten fysisk og mentalt. I fjor hadde jeg to kamper i USA og en i Russland. Den ene kampen (mot Kali Reis i Los Angeles 5. mai) er en av de tøffeste i hele karrieren. Og jeg synes det er litt trist at det norske publikummet ikke fikk med seg den kampen.</p>
      <figure>
        <img src="https://dbstatic.no/71874689.jpg?imageId=71874689&amp;x=0&amp;y=5.3613053613054&amp;cropw=100&amp;croph=90.20979020979&amp;width=643&amp;height=387"/>
        <figcaption><b>KLARE FOR KAMP:</b> Cecilia Brækhus (t.v.) og Victoria Bustos flekser muskler etter dagens innveiing. Foto: Terje Bendiksby / NTB scanpix Vis mer</figcaption>
      </figure>
      <p>Utenfor kasinoet i Monte Carlo utdyper hun overfor det norske pressekorpset:</p>
      <p>- Det ble snakket mye om at hun (Reis) ikke kunne bokse, at det ikke var en god motstander. Jeg synes det er veldig trist at folk fikk inntrykk av at dette ikke var en kamp det var verdt å sitte oppe til klokka 04.00 og se på. Det var den første kampen på HBO (amerikansk betal-TV-kanal). Foruten Anne-Sophie Mathis er det den største kampen i karrieren min. Den tok mye energi.</p>
      <p>Brækhus fortsetter:</p>
      <p>- Så dro jeg til Russland (møtte Inna Sagajdakovskaja). Du kan si at boksing er boksing, men likevel er det forskjellig fra Russland og USA. Hodet måtte snus veldig om. Jeg skulle møte en hjemmefighter. Så var det tilbake til USA (møtte Aleksandra Magdziak-Lopes). Jeg var sliten både i kroppen og mentalt.</p>
      <p>Utover vinteren hadde Brækhus diskusjoner med seg selv: Skulle hun fortsette eller ikke.</p>
      <p>- Jeg trengte å fordøye det jeg hadde vært gjennom. Etter hvert kom gleden over det jeg hadde vært med på. Jeg var første kvinne på HBO. Det var en milepæl.</p>
      <p>
        <b>Ikke minst har de siste måneders treningscamp med den meksikansk-amerikanske trener Abel Sanchez vært av avgjørende betydning. Hun har trent i høyden i California og sier rett ut:</b>
      </p>
      <p>- Jeg er i mitt livs form.</p>
      <figure>
        <img src="https://dbstatic.no/71874981.jpg?imageId=71874981&amp;x=6.5753424657534&amp;y=10.237659963437&amp;cropw=88.082191780822&amp;croph=88.848263254113&amp;width=643&amp;height=487"/>
        <figcaption><b>ALT PÅ STELL:</b> Cecilia Brækhus utenfor kasinoet i Monte Carlo etter innveiingen i dag. Foto: Tore Ulrik Bratland Vis mer</figcaption>
      </figure>
      <p>
        <i>- Hva slags bokser møter du i Victoria Bustos?</i>
      </p>
      <p>- Hun er en allroundbokser sånn som meg. Hun kan både angrep og forsvar, i motsetning til forrige motstander fra Argentina (Érica Farías). Hun bare kom og kom. Bustos kan også bokse defensivt.</p>
      <p>
        <i>- Det er lenge siden du har bokset kamp, du er ikke usikker på deg selv?</i>
      </p>
      <p>- Ikke i det hele tatt, med den oppladningen jeg har hatt. Jeg kom på camp i juli og har hatt masse sparring, både mot gutter og jenter. Med den oppkjøringen jeg har hatt, er jeg klar for hva som helst.</p>
      <p>Kampen er spesiell i den forstand at den går inne på kasinoet i Monte Carlo. Bare 300-400 tilskuere vil sitte ringside, deriblant prins Albert.</p>
      <p>- Jeg har holdt på med dette lenge. Jeg har bokset på de største arenaene i verden. Jeg har solgt ut Oslo Spektrum. Da er det morsomt å gjøre noe som dette med 300-400 tilskuere. Samtidig vet jeg at det kommer til å bli det største TV-publikummet noensinne.</p>
      <p>
        <b>Kampen vises på Sky Sports i England, DAZN i USA og Viasat i Norge. Oppgjøret er en del av gallaen «Monte Carlo Showdown», der hovedkampen går mellom russerne Aleksandr Besputin og Radzjab Butajev.</b>
      </p>
      <p>
        <i>- Du føler ikke at du gambler med de fem beltene i kasinoet?</i>
      </p>
      <p>- He, he - nei, jeg er alltid trygg på meg selv. Jeg har aldri gamblet før, jeg er ikke sikker på hvordan det fungerer. Men jeg er ganske trygg på at jeg hadde satset på meg, hvis det var det som gjaldt.</p>
      <p>Brækhus har vunnet 35 av 35 kamper som proffbokser.</p>
      <p>
        <i>- Føler du at du ikke har fått den anerkjennelsen du fortjener i Norge?</i>
      </p>
      <p>- Jeg er mest utenlandsk og har det veldig bra. Men jeg synes det som skjedde med Kali Reis var trist, fordi hun ble snakket så mye ned. Jeg synes det var en kjempekamp. Det er synd at folk ikke fikk det med fordi det ble snakket så negativt om henne på forhånd, sier hun.</p>
      <p>- Det var også respektløst overfor henne. Jeg fikk litt vondt av det.</p>
    </article>
  </body>
</html>