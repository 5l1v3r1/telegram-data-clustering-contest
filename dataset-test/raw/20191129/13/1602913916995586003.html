<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/cum-explica-vicepremierul-raluca-turcan-taierile-de-dupa-rectificarea-bugetara-educatia-transporturile-si-agricultura-nu-pierd-niciun-leu-banii-nu-au-existat-in-realitate-18631814"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-29T13:04:42+00:00"/>
    <meta property="og:title" content="Cum explică vicepremierul Raluca Turcan tăierile de după rectificarea bugetară: Educaţia, Transporturile şi Agricultura nu pierd niciun leu. Banii nu au existat în realitate"/>
    <meta property="og:description" content="Vicepremierul Raluca Turcan a declarat, vineri, că Educaţia, Transporturile şi Agricultura nu pierd niciun leu, pentru că banii care apăreau în dreptul acestor ministere nu au existat niciodată în realitate, ci doar pe hârtie şi că ”Adevărul trebuie spus: guvernul PSD a lăsat în aer domenii critice”"/>
  </head>
  <body>
    <article>
      <h1>Cum explică vicepremierul Raluca Turcan tăierile de după rectificarea bugetară: Educaţia, Transporturile şi Agricultura nu pierd niciun leu. Banii nu au existat în realitate</h1>
      <address><time datetime="2019-11-29T13:04:42+00:00">29 Nov 2019, 13:04</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>Vicepremierul Raluca Turcan a declarat, vineri, că Educaţia, Transporturile şi Agricultura nu pierd niciun leu, pentru că banii care apăreau în dreptul acestor ministere nu au existat niciodată în realitate, ci doar pe hârtie şi că ”Adevărul trebuie spus: guvernul PSD a lăsat în aer domenii critice”</p>
      <p>”Ca să clarificăm ce-i cu această rectificare: PSD a construit un buget bazat pe prognoze mincinoase şi a alocat bani doar pe hârtie, în realitate nu au fost scrise proiecte, nu au fost depuse cereri de finanţare şi nu s-a dorit cheltuirea banilor gratuiţi de la UE. Rectificarea bugetară rezolvă situaţia critică în care se găseau la final de an mai multe domenii lăsate de guvernul PSD fără bani. Vor fi astfel alocate fonduri pentru plata pensiilor şi a salariilor din sistemul public, dar şi a drepturilor de asistenţă socială. Primăriile vor primi bani pentru a plăti toate cheltuielile legate de asistenţă socială, cheltuieli puse în seama primarilor de Guvernul PSD. Adevărul trebuie spus: guvernul PSD a lăsat în aer, fără finanţare, domenii critice”, a scris pe Facebook Raluca Turcan.</p>
      <p>Ea a adăugat că, în total, peste 6,5 miliarde de lei vor fi alocate pentru ”acoperirea găurilor” la bugetul de sănătate şi la cel al asigurărilor sociale.</p>
      <p>”În plus, în ultimele două săptămâni s-au recalculat jumătate din dosarele de la Casa de Pensii. Astfel, au mai fost alocate 46 milioane de lei pentru plata pensiilor recalculate pentru luna viitoare. S-au prevăzut şi 70 milioane lei pentru programul Tomata. Program cu care PSD s-a lăudat, dar pe care a uitat să îl bugeteze. Educaţia, Transporturile şi Agricultura nu pierd niciun leu. Banii care apăreau în dreptul acestor ministere nu au existat niciodată în realitate, ci doar pe hârtie. Erau bani pentru proiecte cu finanţare europeană pentru care Guvernul PSD nu a mişcat un deget să le implementeze”, a mai precizat vicepremierul.</p>
      <p>Potrivit Ralucăi Turcan, la Educaţie, bugetul a fost diminuat cu o sumă trecută doar pe hârtie, inexistentă în realitate, pentru un proiect european, “România modernă, România digitală”, pentru care Guvernul PSD nici măcar nu a întocmit documentaţia, la Transporturi, fondurile europene au fost alocate doar pe hârtie pentru infrastructură, iar, în realitate, Guvernul PSD a blocat sau a reziliat acele contracte, iar în Agricultură, investiţiile din fonduri europene nerambursabile pentru intervalul 2014 – 2020 au eşuat.</p>
      <p>”În mai puţin de trei săptămâni de la instalare, Guvernul PNL a identificat urgent resursele bugetare care nu mai puteau fi utilizate până la finalul anului, din cauză că proiectele nu au fost demarate. Aceste resurse au fost rapid realocate către domeniile care aveau nevoie stringentă de bani. Acesta este adevărul despre situaţia financiară a ţării, iar românii trebuie să-l cunoască. De acum încolo, s-a terminat cu falsificarea informaţiilor despre bugetul ţării”, a conchis Raluca Turcan.</p>
    </article>
  </body>
</html>