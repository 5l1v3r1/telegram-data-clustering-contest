<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426794/sto-nosokomeio-ths-rodoy-brisketai-to-10o-mhxanhma-ths-ekdhlwshs-h-rodos-gia-th-zwh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-29T13:55:02+00:00"/>
    <meta property="og:title" content="Στο νοσοκομείο της Ρόδου βρίσκεται το 10ο μηχάνημα της εκδήλωσης «Η Ρόδος για τη Ζωή»"/>
    <meta property="og:description" content="Το 10ο στη σειρά μηχάνημα που αφορά την πρόληψη του καρκίνου για τις ανάγκες του νοσοκομείου της Ρόδου, παρέλαβε την Τετάρτη η διοίκηση και το προσωπικό του, μέσα σε λιγότερο από ένα μήνα από την ημέρα της εκδήλωσης &quot;Η Ρόδος για τη Ζωή&quot;."/>
  </head>
  <body>
    <article>
      <h1>Στο νοσοκομείο της Ρόδου βρίσκεται το 10ο μηχάνημα της εκδήλωσης «Η Ρόδος για τη Ζωή»</h1>
      <address>
        <time datetime="2019-11-29T13:55:02+00:00">29 Nov 2019, 13:55</time>
      </address>
      <p>
        <b>Το 10ο στη σειρά μηχάνημα που αφορά την πρόληψη του καρκίνου για τις ανάγκες του νοσοκομείου της Ρόδου, παρέλαβε την Τετάρτη η διοίκηση και το προσωπικό του, μέσα σε λιγότερο από ένα μήνα από την ημέρα της εκδήλωσης "Η Ρόδος για τη Ζωή".</b>
      </p>
      <p>Το μηχάνημα υπερηχοτομογραφίας το οποίο διαθέτει την τεχνική Shearwave ελαστογραφία πραγματικού χρόνου παρελήφθη από το τμήμα μαστογραφίας και τη διευθύντρια του κ. Λιάνα Σουλούνια, η οποία μάλιστα, παρουσία και του διευθυντή πωλήσεων της εταιρείας από την οποία αγοράστηκε το μηχάνημα, πραγματοποίησε τις πρώτες ελαστογραφίες.</p>
      <p>Σύμφωνα με την κ. Σουλούνια, οι δυνατότητες του μηχανήματος είναι ιδιαίτερα εντυπωσιακές, ενώ μάλιστα ήδη εντόπισε και το πρώτο εύρημα!</p>
      <figure>
        <img src="https://www.rodiaki.gr/medias/2019/11/29/d2f84759ad9e5721fa344b7b864fbfb6.jpg"/>
      </figure>
      <p>Σύμφωνα με τη διοίκηση του νοσοκομείου και το ιατρικό προσωπικό του, το εν λόγω μηχάνημα είναι απο τα πλέον σύγχρονα μηχανήματα που διαθέτει αυτή τη στιγμή το νοσοκομείο μας, ενώ μάλιστα αποτελεί το δεύτερο μηχάνημα τόσο προηγμένης τεχνολογίας στην Ελλάδα, μετά το νοσοκομείο του Βόλου.</p>
      <p>Η επίσημη παράδοση του μηχανήματος, θα ανακοινωθεί σύντομα, και θα πραγματοποιηθεί από τα μέλη του δ.σ. και την οργανωτική επιτροπή της ΑΜΚΕ "Η Ρόδος για τη Ζωή", ωστόσο επιλέχθηκε να δοθεί σχεδόν ένα μήνα νωρίτερα προκειμένου να αξιοποιηθεί στο μέγιστο, αφού αυτός είναι και ο στόχος της εκδήλωσης που πραγματοποιείται κάθε χρόνο και στηρίζεται από χιλιάδες συμπολιτών μας.</p>
      <figure>
        <img src="https://www.rodiaki.gr/medias/2019/11/29/742675e8ba5cb030b75d21279802f22c.jpg"/>
      </figure>
      <p>Αξίζει να σημειωθεί πως η κατάθεση του διόλου ευκαταφρόνητου ποσού των 55.000 ευρώ, πραγματοποιήθηκε δύο μέρες μετά την εκδήλωση, οπότε και πραγματοποιήθηκε η παραγγελία του μηχανήματος.</p>
      <p>Τα μέλη του δ.σ. και της οργανωτικής επιτροπής της ΑΜΚΕ "Η Ρόδος για τη Ζωή", με την ευκαιρία της παράδοσης του μηχανήματος, θα ήθελαν να ευχαριστήσουν τον κάθε ένα από εσάς για μια ακόμη φορά, γιατί χωρίς εσάς δεν θα καταφέρναμε τίποτα!</p>
      <p>Ραντεβού την 1η Νοεμβρίου 2020 με νέο στόχο για το νοσοκομείο μας που θα ανακοινωθεί με τη νέα χρονιά!</p>
      <figure>
        <img src="https://www.rodiaki.gr/medias/2019/11/29/634e2dd5f4f2db380678fcdf65736f80.jpg"/>
      </figure>
    </article>
  </body>
</html>