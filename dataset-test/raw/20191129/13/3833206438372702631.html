<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/917878.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-29T13:17:00+00:00"/>
    <meta property="og:title" content="Президентът на Английската футболна асоциация подкрепи кампанията на БФС срещу расизма"/>
    <meta property="og:description" content="Президентът на Английската футболна асоциация Грег Кларк изпрати официално писмо до българския си ко..."/>
  </head>
  <body>
    <article>
      <h1>Президентът на Английската футболна асоциация подкрепи кампанията на БФС срещу расизма</h1>
      <address>
        <time datetime="2019-11-29T13:17:00+00:00">29 Nov 2019, 13:17</time>
      </address>
      <p>Президентът на Английската футболна асоциация Грег Кларк изпрати официално писмо до българския си колега Михаил Касабов, в което изрази подкрепата си към кампанията на Българския футболен съюз "Scarf of Respect“ и усилията в борбата срещу расизма и ксенофобията от страна на родната централа. Както е известно, след старта на съвсемстната кампания на БФС и рекламната агенция NEXT-DC, до целия английски национален отбор бяха изпратени шалове с послание за взаимно уважение между двете държави и във футбола като цяло.</p>
      <p>"Скъпи Михаил, от името на цялата Английска футболна асоциация бих желал да ти благодаря за жеста към нашите футболисти и за отдадеността Ви в борбата срещу расизма. Както много пъти съм споменавал, и ние се противопоставяме категорично на този сериозен проблем и именно за това адмирираме всички действия на нашите европейски колеги в тази насока. Намирам жеста Ви за изключително уместен и съм сигурен, че играчите на английския национален отбор с радост ще носят шала на взаимното уважение“, се казва в обръщението на г-н Кларк.</p>
      <p>От своя страна временно изпълняващият длъжността президент на БФС Михаил Касабов благодари за подкрепата и подчерта, че стремежът към толерантност на терена и по трибуните би трябвало да бъде основна цел на всички хора, отдадени на футболната игра.</p>
      <p>Специалните шалове на уважението могат да бъдат поръчани от онлайн магазина на БФС – bfunion.shop, като всички събрани средства ще бъдат дарени на благотворителна кампания, организирана от УЕФА.</p>
    </article>
  </body>
</html>