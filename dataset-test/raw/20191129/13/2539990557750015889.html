<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2412828,PS-w-biathlonie-25-sezon-startow-i-wielkie-plany-Magdalena-Gwizdon-czuje-sie-jak-nastolatka"/>
    <meta property="og:site_name" content="Polskie Radio"/>
    <meta property="article:published_time" content="2019-11-29T13:02:00+00:00"/>
    <meta property="og:title" content="PŚ w biathlonie: 25. sezon startów i wielkie plany. Magdalena Gwizdoń: czuję się jak nastolatka"/>
    <meta property="og:description" content="-  To jest kawał dobrej historii, aczkolwiek wierzę, że jeszcze uda mi się dopisać do niej kilka rozdziałów - mówi w rozmowie z Polskim Radiem Magdalena Gwizdoń, doświadczona 40-letnia biathlonistka, dla której rozpoczynający się sezon będzie 25. w karierze."/>
  </head>
  <body>
    <article>
      <h1>PŚ w biathlonie: 25. sezon startów i wielkie plany. Magdalena Gwizdoń: czuję się jak nastolatka</h1>
      <address>
        <time datetime="2019-11-29T13:02:00+00:00">29 Nov 2019, 13:02</time>
      </address>
      <p>
        <b>-  To jest kawał dobrej historii, aczkolwiek wierzę, że jeszcze uda mi się dopisać do niej kilka rozdziałów - mówi w rozmowie z Polskim Radiem Magdalena Gwizdoń, doświadczona 40-letnia biathlonistka, dla której rozpoczynający się sezon będzie 25. w karierze.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/38bd6ca5-e4be-489b-b656-41fc902b618d.mp3"/>
          </figure>
          <p>Z Magdaleną Gwizdoń, dwukrotną zwyciężczynią zawodów Pucharu Świata rozmawiała Sylwia Urban (IAR)</p>
        </li>
      </ul>
      <ul>
        <li>
          <b>Ośmioro biathlonistów znalazło się w składzie reprezentacji Polski na inaugurujące sezon zawody Pucharu Świata w szwedzkim Östersund</b>
        </li>
        <li>
          <b>W tym gronie znajduje się Magdalena Gwizdoń</b>
        </li>
        <li>
          <b>Dwukrotna zwyciężczyni zawodów Pucharu Świata w rozmowie z Sylwią Urban z Polskiego Radia opowiadała o nowym szkoleniowcu kadry, a także o roli najstarszej zawodniczki w reprezentacji</b>
        </li>
      </ul>
      <p>W maju doszło do zmiany na stanowisku szkoleniowca biathlonowej kadry kobiet. Dotychczasową trenerkę - Ukrainkę Nadię Biełową - zastąpił Niemiec Michael Greis. Jakim szkoleniowcem - zdaniem Gwizdoń - jest trzykrotny mistrz olimpijski z Turynu?</p>
      <related>
        <a href="https://polskieradio24.pl/321/6925"/>
      </related>
      <p>- Zaskoczył mnie dokładnością, precyzją, podejściem, wedle którego wszystko musi być wykonane w pełni - każdy trening, strzelanie. Myślę, że przez tyle lat, gdzie trenowałam z wieloma trenerami, nie było takiego szkoleniowca, który cały czas by coś poprawiał, doradzał, dążył do perfekcji w każdym elemencie. W jego pracy jest dużo poświęcenia.</p>
      <p>
        <b>Jakie błędy dostrzegł Greis u najbardziej doświadczonej polskiej biathlonistki?</b>
      </p>
      <p>- Nie mówię, że jestem idealna, bo pewne niedociągnięcia wciąż są dostrzegalne. Wiadomo, że sporo elementów uległo zmianie, choćby przy strzelaniu z pozycji leżącej. Myślę, że teraz wszystko wygląda naprawdę dobrze - zapewnia biathlonistka.</p>
      <p>Zapytana o preferowane konkurencje w nadchodzącym sezonie nie sprecyzowała. - Nie będę liczyła na konkretny dystans - odpowiedziała Gwizdoń. Wiem, że nie będę brać udziału we wszystkich zawodach cyklu. Przeprowadziliśmy rozmowę na ten temat. Wiadomo, że dla mnie kluczowym celem będzie pomoc pozostałym dziewczynom w sztafecie. Jestem świadoma, że powoli wchodzą do kadry młodsze zawodniczki, ale nie mają jednak jeszcze dużego doświadczenia. Będą je dopiero zbierać w nadchodzącym sezonie. Będzie funkcjonować rotacja, są zaplanowane starty również w Pucharze IBU. Muszę rozsądnie rozporządzać swoimi siłami- dodaje.</p>
      <figure>
        <iframe data-src="https://twitter.com/PZBiath/status/1196860666818256896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Gwizdoń jest najstarszą zawodniczką w reprezentacji Polski. Czy jej młodsze koleżanki z drużyny czują przed nią respekt?</b>
      </p>
      <p>- Wiadomo, że są żarty i wygłupy. Nie jestem groźnym człowiekiem i wszystko załatwiamy po koleżeńsku. Czasami jednak muszę postraszyć i wprowadzić odrobinę dyscypliny - przyznaje ze śmiechem 40-latka, która ma świadomość, że jej najbliższe otoczenie jest coraz bardziej gotowe na jej decyzję o zakończeniu kariery.</p>
      <p>- Sama, tak jak i moja rodzina, gdzieś powoli oswajam się z tą myślą. Wiadomo, że są pewne przymiarki, że trzeba będzie skończyć za rok, dwa lub trzy. Może dojdzie do jakiejś późniejszej pracy w tym sporcie - za mną długa kariera, więc nie da się tego od razu porzucić. Jednakże moje otoczenie wciąż mnie nastawia, że jeszcze warto zostać i dalej rywalizować.</p>
      <p>
        <b>Czy Gwizdoń myśli o starcie podczas igrzysk w Pekinie?</b>
      </p>
      <p>- Jeśli na to pozwoli zdrowie i na to pozwoli sytuacja. Jeżeli zdarzy się, że pojawi się w kadrze osoba młodsza i lepsza ode mnie, sama będę na to nalegała, aby to ona została wybrana i zobaczyła, jak wygląda tak ogromna impreza. Będziemy jednak próbowali dojechać z tym, co mamy, do igrzysk. Koniec nie jest jeszcze tak bliski.</p>
      <p>
        <b>Jak czuje się trzykrotna olimpijka przed startem nowego sezonu, mając za sobą tyle lat startów?</b>
      </p>
      <p>- Jak nastolatka - przyznaje ze śmiechem Gwizdoń. - Dobrze się czuję, na razie nie narzekam na zdrowie. Motywacja jest u mnie duża, bo przez dużą część poprzedniego sezonu trenowałam sama. W domu trzeba wstać rano, zjeść śniadanie, poćwiczyć, potem obiad i kolejny trening, pomóc w obowiązkach. Na pewno nie są to warunki porównywalne z takimi, które może zapewnić zgrupowanie. Tam dużo się wypoczywa i zbiera siły przed kolejnym wysiłkiem. To wszystko da się jednak ogarnąć i zrobić z tego dobry wynik.</p>
      <figure>
        <iframe data-src="https://twitter.com/PZBiath/status/1200121285776478210?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Oprócz Gwizdoń, w inauguracyjnych zawodach Pucharu Świata w Östersund wystartują Monika Hojnisz-Staręga, Kamila Żuk, Kinga Zbylut, Grzegorz Guzik, Mateusz Janik, Andrzej Nędza-Kubiniec i Łukasz Szczurek.</p>
      <p>Pierwsze starty już w sobotę 30 listopada, na ten dzień zaplanowane są sztafety mieszane. </p>
      <p>(ah)</p>
      <related>
        <a href="https://www.polskieradio.pl/5/4147/Artykul/2310577,Biathlon-trzykrotny-mistrz-olimpijski-trenerem-polskiej-kadry-Michael-Greis-zastapil-Nadie-Bilowa"/>
      </related>
      <related>
        <a href="https://www.polskieradio.pl/5/4147/Artykul/2312267,Biathlon-Tomasz-Sikora-nie-jest-juz-trenerem-kadry-mlodziezowej-Na-rezygnacje-zlozylo-sie-kilka-spraw"/>
      </related>
      <related>
        <a href="https://www.polskieradio.pl/5/4147/Artykul/2316318,Biathlon-medalistka-olimpijska-Gabriela-Koukalova-zakonczyla-kariere-Nie-moge-sie-doczekac-nowego-etapu"/>
      </related>
      <related>
        <a href="https://www.polskieradio.pl/5/4147/Artykul/2363477,Nie-zyje-Halvard-Hanevold-medalista-olimpijski-w-biathlonie-Jego-odejscie-jest-niezrozumiale"/>
      </related>
    </article>
  </body>
</html>