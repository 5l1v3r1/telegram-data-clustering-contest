<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170379/zima-sa-zacina-arkticky-morsky-vzduch-prinesie-mrazy.html"/>
    <meta property="og:site_name" content="TA3.com"/>
    <meta property="article:published_time" content="2019-11-29T13:09:00+00:00"/>
    <meta property="og:title" content="Zima sa začína, arktický morský vzduch prinesie mrazy"/>
    <meta property="og:description" content="Na Slovensku sa od piatka večera začne postupne výrazne ochladzovať. Po zoslabnutí vetra a zmenšení oblačnosti bude už v noci na nedeľu mrznúť na celom..."/>
  </head>
  <body>
    <article>
      <h1>Zima sa začína, arktický morský vzduch prinesie mrazy</h1>
      <h2>Na Slovensku sa od piatka večera začne postupne výrazne ochladzovať. Po zoslabnutí vetra a zmenšení oblačnosti bude už v noci na nedeľu mrznúť na celom Slovensku. V horských dolinách až na úrovni okolo -10 stupňov Celzia.</h2>
      <address>
        <time datetime="2019-11-29T13:09:00+00:00">29 Nov 2019, 13:09</time>
      </address>
      <p>Maximálna denná teplota vzduchu sa tiež výrazne zníži a už v sobotu bude zhruba od -2 stupňov na severe do približne šiestich stupňov Celzia na juhu územia. Slovenský hydrometeorologický ústav o tom informuje na sociálnej sieti.</p>
      <p>
        <a href="https://www.facebook.com/shmu.sk/videos/549289475633716/?__xts__%5B0%5D=68.ARB3CSYz-_p1zm7-AJV1n4JeWoyk93qMQXfeSkFnR0OTbo4xn5ZG1ioe5Pl0D0dETY6Wuq-Bd0JycV6wSuZkeDFNf0PMcVM9hXMmPI1JrYKZWJvYwbXczL1pDSc0l">https://www.facebook.com/shmu.sk/videos/549289475633716/?__xts__%5B0%5D=68.ARB3CSYz-_p1zm7-AJV1n4JeWoyk93qMQXfeSkFnR0OTbo4xn5ZG1ioe5Pl0D0dETY6Wuq-Bd0JycV6wSuZkeDFNf0PMcVM9hXMmPI1JrYKZWJvYwbXczL1pDSc0l</a>
      </p>
      <p>V piatok dopoludnia bolo podľa meteorológov na území Slovenska nadpriemerne teplé počasie. <b>"V najteplejších lokalitách na juhozápade územia je bezmála 12 stupňov Celzia, najchladnejšie je na Spiši a Orave, okolo piatich stupňov C. V porovnaní s dlhodobým priemerom z konca novembra tak ide na celom našom území o hodnoty vysoko nad dlhodobým priemerom, v priemere až o zhruba päť až sedem stupňov C,"</b> spresnil SHMÚ.</p>
      <p>Počasie sa začne meniť už v piatok vo večerných hodinách, keď na Slovensko za studeným frontom od severozápadu prenikne studený, pôvodom morský arktický vzduch. <b>"Postupne sa výrazne ochladí na celom území, pričom po zoslabnutí vetra a zmenšení oblačnosti bude už v noci zo soboty na nedeľu mrznúť na celom Slovensku,"</b> upozorňujú meteorológovia.</p>
      <p>Najmä v noci z piatka na sobotu a v sobotu dopoludnia sa budú predovšetkým na severe vyskytovať aj zrážky. Hranica sneženia bude podľa SHMÚ postupne klesať až do nižších polôh. <b>"Bohatú snehovú nádielku však nečakajme, keďže pôjde väčšinou o prehánky, aj na severe spadne nanajvýš niekoľko centimetrov snehu,"</b> spresnili meteorológovia. Chladnejší charakter počasia by mal pretrvávať aj v budúcom týždni. V noci na pondelok a v pondelok cez deň bude opäť šanca na sneženie aj v nižších polohách.</p>
    </article>
  </body>
</html>