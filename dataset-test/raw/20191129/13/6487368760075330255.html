<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/gyerek/mikulasgyar-ciposdoboz-akcio-2019/"/>
    <meta property="og:site_name" content="FEMINA"/>
    <meta property="article:published_time" content="2019-11-29T13:26:03+00:00"/>
    <meta property="og:title" content="Indul a MikulásGyár és a Cipősdoboz-akció! Hol és hogyan küldhetsz ajándékot rászoruló gyerekeknek?"/>
    <meta property="og:description" content="Az ajándékgyűjtő pontokon várják a játékokat, ruhákat, tartós élelmiszereket és egyéb adományokat."/>
  </head>
  <body>
    <article>
      <h1>Indul a MikulásGyár és a Cipősdoboz-akció! Hol és hogyan küldhetsz ajándékot rászoruló gyerekeknek?</h1>
      <h2>Az ajándékgyűjtő pontokon várják a játékokat, ruhákat, tartós élelmiszereket és egyéb adományokat.</h2>
      <address><time datetime="2019-11-29T13:26:03+00:00">29 Nov 2019, 13:26</time> by <a rel="author">Kovács Gabriella</a></address>
      <p>Ahogy minden évben, úgy idén is lesz arra lehetőség, hogy ajándékot küldjünk rászoruló gyerekeknek, illetve segíthessük őket és családjaikat tartós élelmiszerrel, ruhával és egyebekkel.</p>
      <p>November 29-én megnyitja adománygyűjtését a MikulásGyár, illetve a Cipősdoboz-akció is kezdetét veszi. Összeszedjük, mit érdemes tudni az akciók menetéről.</p>
      <h3>Így ajándékozhatsz a MikulásGyárral</h3>
      <p>A MikulásGyár november 29 és december 21 között gyűjti az adományokat. Mélyszegénységben élő családokat segítenek, és továbbítják a rászoruló gyerekek felé a számukra gyűjtött karácsonyi ajándékokat is.</p>
      <figure>
        <img src="https://kep.cdn.indexvas.hu/1/0/3052/30523/305234/30523491_3d8762156f7228f6b5f7c973ceaa88c4_wm.jpg"/>
      </figure>
      <p>A Magyar Vöröskereszt és a Magyar Posta közös akciójában a Mikulásgyár nem csak játékokat gyűjt, hanem mindent, amire a rászorulóknak szüksége lehet. Tartós élelmiszert (tésztát, konzervet, olajat, cukrot, sót, lisztet stb.), tisztító- és tisztálkodási szereket, jó minőségű ruhákat, takarókat is, emellett játékot, illetve könyveket is. Az adományokat nem kell becsomagolni, csak eljuttatni az egyik MikulásGyár-leadópontra, és az önkéntesek dobozokba szelektálják őket. A kész dobozokat a Magyar Posta juttatja el a Magyar Vöröskereszt adott megyei központjába. A Vöröskereszt a csomagokat rászorultság szerinti alapon osztja szét.</p>
      <p>Leadópontokból nincs hiány. Szinte minden posta leadópontként működik. A postán leadott adományt minden esetben dobozba kell csomagolni, és nagy betűkkel a dobozra írni, hogy MIKULÁSGYÁR. A leadópontként működő <a href="http://mikulasgyar.hu/index.php"><b>posták listája itt elérhető</b></a>.</p>
      <p>További leadópontok a Lurdy Házban és a Millenáris Parkban is működnek. A Lurdyban 10-től 19 óráig, a Millenáris Parkban 9-től 21 óráig adhatók le az adományok mindennap, december 21-ig.</p>
      <figure>
        <img src="https://kep.cdn.indexvas.hu/1/0/3052/30523/305235/30523549_3927aeae175913abc1623e19eb308680_wm.jpg"/>
      </figure>
      <h3>Hogyan működik a Cipősdoboz-akció?</h3>
      <p>A Baptista Szeretetszolgálat szervezésében 2019-ben is elindul a <a href="http://ciposdoboz.hu/"><b>Cipősdoboz-akció</b></a>, szintén november 29-én. A Cipősdoboz-akció keretében, ahogy neve is sejteti, egy jó állapotú cipős dobozt kell megtölteni karácsonyi ajándékokkal. Az ajándékokat gyermekotthonok, nagycsaládos-szervezetek, kórházak, fogyatékos gyermekek fejlesztésével foglalkozó iskolák, egyesületek, alapítványok, civil szervezetek felé juttatják el még az ünnepek előtt, és így kerülnek majd a megajándékozott gyerekek kezébe.</p>
      <p>A cipős dobozt csomagolópapírba csomagolva várják, melynek alját és tetejét külön-külön kell bevonni, a kész csomagot pedig celluxszal, madzaggal átkötni. A dobozra rá kell írni, hogy fiúnak vagy lánynak, és hány évesnek szánják a benne lévő ajándékokat, például <i>fiú 7 éves </i>vagy <i>lány 8 éves.</i></p>
      <p>Mi kerüljön a csomagba? A karácsonyi meglepetés olyan dolgokat tartalmazzon, aminek egy gyerek, korának megfelelően örülhet. Kerülhet bele gyermek- és ifjúsági könyv, mesekönyv, színező, játék (társasjáték, kártya, kocka, építőjáték, foglalkoztató- és készségfejlesztő játék, baba, autó, labda, sporteszköz stb.).</p>
      <p>A csomagokba a játékok és könyvek mellett lehet higiéniai felszerelést is tenni (dezodort, tusfürdőt, sampont, fogkefét, fogkrémet, fésűt, kézkrémet), édességet (cukorkát, nyalókát, csokoládét, kekszet) is.</p>
      <p>Ugyancsak hasznos ajándék lehet az íróeszköz és egyéb iskolai felszerelések (füzet, toll, filc, zsírkréta, színes ceruza, vízfesték, tempera, radír, hegyező).</p>
      <p>Az akció szervezőinek kérése szerint ne kerüljön a csomagokba agresszivitásra késztető kép vagy játék, például játékpisztoly, kés, pc-játék. Ne kerüljön bele konzerv, romlandó étel vagy gyümölcs. Kerülendő még a törékeny tárgy (tükör, porcelánbaba stb.), a gyógyszer pedig tilos.</p>
      <figure>
        <img src="https://kep.cdn.indexvas.hu/1/0/3052/30523/305235/30523553_892f238a7904778d2e1ef3b7c443b360_wm.jpg"/>
      </figure>
      <p>Praktikus okokból a sampon, testápoló, és egyéb folyékony tárgyak esetén tanácsos alaposan becsomagolni azokat egy jól záródó tasakba, hogy szivárgás esetén ne tegye tönkre az egész ajándékcsomagot.</p>
      <p>A csomagok postán küldhetők és leadópontokon is leadhatók. A postán feladott csomagokat a Baptista Szeretetszolgálat részére kell címezni: 1102 Budapest, Bánya u. 1. Leadópontokat országszerte találni, városonként olykor többet is. Budapesten számos helyen fog működni leadópont, például egyes könyvesboltokban, benzinkutaknál és vendéglátóipari egységekben is. Az országszerte található leadóhelyek pontos listáját <a href="http://ciposdoboz.hu/gyujtopontislsta"><b>itt lehet megtekinteni</b></a>.</p>
      <p>
        <b>Mikulásozás régen</b>
      </p>
      <p>Retró fotókkal idézzük a '70-es és '80-as évek december hatodikáit: te is nagyon vártad a Mikulást?</p>
      <figure>
        <img src="https://kep.index.hu/1/0/2191/21912/219122/21912274_1432532_2b53447585a70e767a57ce1656f0ba9a_wm.jpg"/>
        <figcaption>
          <a href="https://femina.hu/gyerek/mikulas-70-80-evek/">Nézegess képeket! 9 kép<br/><b>Ilyen volt a mikulásozás régen - Dió és mandarin is került a zsákba</b></a>
        </figcaption>
      </figure>
    </article>
  </body>
</html>