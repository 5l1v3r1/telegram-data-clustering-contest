<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motoryzacja.interia.pl/samochody-uzywane/porady/news-uwaga-kierowcy-ta-sztuczka-handlarzy-moze-nas-sporo-kosztowa,nId,3361322"/>
    <meta property="og:site_name" content="motoryzacja.interia.pl"/>
    <meta property="article:published_time" content="2019-11-29T13:49:41+00:00"/>
    <meta property="og:title" content="Uwaga, kierowcy. Ta sztuczka handlarzy może nas sporo kosztować!"/>
    <meta property="og:description" content="Kupno samochodu używanego może narazić przyszłego właściciela pojazdu na różnego rodzaju zagrożenia. Jednym z nich jest ryzyko nabycia niezarejestrowanego i nieubezpieczonego auta. Konsekwencje wyjechania takim pojazdem na drogę publiczną mogą być opłakane."/>
  </head>
  <body>
    <article>
      <h1>Uwaga, kierowcy. Ta sztuczka handlarzy może nas sporo kosztować!</h1>
      <address><time datetime="2019-11-29T13:49:41+00:00">29 Nov 2019, 13:49</time> by <a rel="author">INTERIA.PL</a></address>
      <p>
        <b>Kupno samochodu używanego może narazić przyszłego właściciela pojazdu na różnego rodzaju zagrożenia. Jednym z nich jest ryzyko nabycia niezarejestrowanego i nieubezpieczonego auta. Konsekwencje wyjechania takim pojazdem na drogę publiczną mogą być opłakane.</b>
      </p>
      <figure>
        <img src="https://i.iplsc.com/falszowanie-licznikow-to-przestepstwo-jak-sobie-radzi-policj/0009BAE7HYD110YW-C102.jpg"/>
      </figure>
      <aside><a href="https://motoryzacja.interia.pl/samochody-uzywane/porady">Samochody używane - porady</a> <a href="https://motoryzacja.interia.pl/samochody-uzywane/porady/news-falszowanie-licznikow-to-przestepstwo-jak-sobie-radzi-policj,nId,3285297">Fałszowanie liczników to przestępstwo. Jak sobie radzi policja?</a></aside>
      <p>Na problem zwracają uwagę przedstawiciele Ubezpieczeniowego Funduszy Gwarancyjnego. O co, konkretnie, chodzi?</p>
      <p>Rynek samochodów używanych w Polsce zdominowany jest przez auta pochodzące z tzw. prywatnego importu. Trafiają one do naszego kraju głównie z Niemiec, Francji, Włoch czy Szwajcarii.</p>
      <p>Powszechną praktyką jest, ze handlarz (komis, osoba prywatna) oferuje do sprzedaży samochód sprowadzony z zagranicy, który nie jest zarejestrowany w Polsce i posiada  stałe zagraniczne znaki rejestracyjne (tablice, naklejka na szybie). Najczęściej nie są to jednak tzw. tablice wywozowe/graniczne, a pojazd nie jest ubezpieczony w zakresie OC.</p>
      <p>W zagranicznych dokumentach pojazdu (karta pojazdu i dowód rejestracyjny) znajduje się adnotacja o wyrejestrowaniu samochodu w kraju pochodzenia. Powyższe oznacza, ze stałe numery rejestracyjne pojazdu zostały wycofane z ewidencji pojazdów zarejestrowanych!</p>
      <p>Wniosek? Oryginalne zagraniczne tablice rejestracyjne zostały zdane do wydziału komunikacji w kraju, skąd pojazd został sprowadzony. Tablice rejestracyjne zamontowane na oferowanym do sprzedaży pojeździe są więc tzw. "tablicami kolekcjonerskimi", tj. wykonanymi w Polsce <b>kopiami</b> tablic zagranicznych z naniesionymi <b>nieważnymi</b> <b>już</b> stałymi numerami rejestracyjnymi oraz <b>podrobioną</b> naklejką legislacyjną (czasami z widocznym napisem FALSE lub FALSYFIKAT).</p>
      <figure>
        <img src="https://i.iplsc.com/obejrzelismy-trzy-auta-z-niemiec-wnioski-przytlaczaja/00095N3OS58SA1AF-C102.jpg"/>
      </figure>
      <aside><a href="https://motoryzacja.interia.pl/samochody-uzywane/porady">Samochody używane - porady</a> <a href="https://motoryzacja.interia.pl/samochody-uzywane/porady/news-obejrzelismy-trzy-auta-z-niemiec-wnioski-przytlaczaja,nId,3164200">Obejrzeliśmy trzy auta z Niemiec. Wnioski przytłaczają!</a></aside>
      <p>Z reguły pojazd taki nie posiada jakiegokolwiek ubezpieczenia OC, co stanowi poważne ryzyko związane np. z jazdami próbnymi wykonywanymi przez zainteresowanych kupujących. Przed finalizacją sprzedaży samochodu w Polsce handlarz zawiera jednak dla pojazdu krótkoterminowa polisę OC w oparciu o <b>nieaktualne </b>zagraniczne numery rejestracyjne.</p>
      <p>Powszechną praktyką jest, że nabywca samochodu wyjeżdża na ulice kupionym samochodem, wyposażonym w <b>nieważny </b>zagraniczny dowód rejestracyjny i wycofane zagraniczne numery rejestracyjne. Na "wszelki wypadek" sprzedawca radzi kupującemu, aby ten, w przypadku kontroli drogowej, oświadczył, że nie posiada dowodu rejestracyjnego. W opinii handlarzy ma to gwarantować unikniecie ujawnienia braku rejestracji pojazdu - policjanci drogówki nie mają bowiem możliwości weryfikacji zagranicznych znaków rejestracyjnych. Za brak dokumentów grozi mandat w wysokości 50 zł. Jeśli natomiast funkcjonariusz wykryje podrobioną naklejkę legislacyjną na tablicach rejestracyjnych, zleci odholowanie samochodu na koszt właściciela. Jazda pojazdem wycofanym z ruchu skutkuje mandatem (500 zł i 1 pkt karny).</p>
      <figure>
        <img src="https://i.iplsc.com/jak-rozpoznac-samochod-powypadkowy/0008JKWH52V8K4V3-C102.jpg"/>
      </figure>
      <aside><a href="https://motoryzacja.interia.pl/samochody-uzywane/porady">Samochody używane - porady</a> <a href="https://motoryzacja.interia.pl/samochody-uzywane/porady/news-jak-rozpoznac-samochod-powypadkowy,nId,3084695">Jak rozpoznać samochód powypadkowy</a></aside>
      <p>To jednak niewielki problem w porównaniu z tym, co - w razie spowodowania szkody - czekać nas może w zakładzie ubezpieczeniowym. Trzeba bowiem zdawać sobie sprawę, że <b>ubezpieczyciel może zakwestionować swoją odpowiedzialności za zdarzenie wskazując, że polisa zawarta została na podstawie nieważnych (dowód rejestracyjny) lub podrobionych (tablice) dokumentów.</b> Mówiąc prościej - jeśli spowodujemy szkodę, jest całkiem prawdopodobne, że związane z tym wydatki będziemy musieli pokryć z własnej kieszeni!</p>
      <p>Często konflikt na linii kierujący-zakład ubezpieczeniowy, znajduje swój finał w sądzie. Nawet jeśli - ostatecznie - uda nam się udowodnić, że zostaliśmy wprowadzeni w błąd przez handlarza, wyjaśnienie sprawy ciągnąć się może latami, co nie będzie dla nas ani tanie, ani przyjemne!</p>
      <p>W jaki sposób unikać tego typu niespodzianek? Najprostszą praktyką jest zlecenie zarejestrowania pojazdu handlarzowi. Jeśli jesteśmy pewni swej decyzji co do zakupu, poprośmy, by - za nas - dokonał on wszelkich formalności i zarejestrował auto na siebie. Takie zachowanie ma jeszcze jeden plus. Unikamy sprzedaży auta "na Niemca" czyli z pominięciem samej osoby handlarza. Gdyby więc wkrótce miało się okazać, że samochód jest w zdecydowanie gorszym stanie od deklarowanego, będzie nam zdecydowanie łatwiej podjąć skuteczne kroki prawne, by odzyskać pieniądze!</p>
    </article>
  </body>
</html>