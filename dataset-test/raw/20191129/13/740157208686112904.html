<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/z-nysy-do-opola-szybciej-i-z-nowym-przystankiem,136154.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="Z Nysy do Opola szybciej i z nowym przystankiem"/>
    <meta property="og:description" content="Zakończono budowę przystanku PKP Nysa Wschód. Podróżni będą mogli z niego korzystać od 15 grudnia - poinformowano na piątkowym briefingu zorganizowanym przez PKP PLK."/>
  </head>
  <body>
    <article>
      <h1>Z Nysy do Opola szybciej i z nowym przystankiem</h1>
      <address><time datetime="2019-11-29T13:30:00+00:00">29 Nov 2019, 13:30</time> by <a rel="author">PAP/KM  </a></address>
      <h4>Zakończono budowę przystanku PKP Nysa Wschód. Podróżni będą mogli z niego korzystać od 15 grudnia - poinformowano na piątkowym briefingu zorganizowanym przez PKP PLK.</h4>
      <hr/>
      <p>Jak poinformował Mirosław Siemieniec, rzecznik PKP PLK, od połowy grudnia czas przejazdu pociągów na zmodernizowanej trasie z Nysy do Opola będzie krótszy o 20 minut. Pasażerowie będą mogli także skorzystać z nowego przystanku PKP Nysa Wschód. Inwestycje te są częścią wartego ponad 122 mln zł programu realizowanego przez PKP PLK w ramach Regionalnego Programu Operacyjnego województwa opolskiego.</p>
      <figure>
        <iframe data-src="https://twitter.com/PKP_PLK_SA/status/1200344678786359296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nowy przystanek kolejowy powstał obok przejazdu na ul. Morcinka. Prowadzi na niego pochylnia, umożliwiająca dostęp wszystkim podróżnym. Peron wyłożony jest płytami antypoślizgowymi, jest wyposażony w oświetlenie, wiatę i ławki. PKP prowadzi prace nad zakończeniem prac przy przystankach w Goszczowicach i Kubicach, które mają być oddane do użytku wiosną 2020 roku.</p>
      <p>Jak zaznaczył rzecznik PKP PLK, na całym odcinku z Nysy do Opola zmodernizowano osiem przystanków i przygotowano dwa nowe perony przy stacjach Szydłów i Łambinowice. Według zapowiedzi przewoźnika, docelowo pociągi pasażerskie na tej trasie mają poruszać się z prędkością do stu km/h, co pozwoli na pokonanie całej trasy w 55 minut.</p>
      <p>Do tej pory, w ramach projektu wymieniono prawie 50 km torów, zamontowano nowe urządzenia sterowania ruchem kolejowym, przebudowano 59 przejazdów kolejowo-drogowych. Część z nich z nich wyposażono w nowe rogatki i sygnalizację. Wyremontowano 6 mostów, 2 wiadukty oraz 81 przepustów pod torami. Na stacji Łambinowice i Szydłów przebudowano układu torowy, co pozwoli na płynniejszy przejazd większej liczby pociągów.</p>
      <p>Inwestycja "Rewitalizacja linii kolejowej nr 287 na odcinku Opole - Nysa" jest współfinansowana przez Unię Europejską ze środków Europejskiego Funduszu Rozwoju Regionalnego w ramach Regionalnego Programu Operacyjnego Województwa Opolskiego na lata 2014 - 2020.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>