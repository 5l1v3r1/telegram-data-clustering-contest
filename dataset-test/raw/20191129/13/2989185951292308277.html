<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/sport/427926-sheihovete-kupiha-oshte-edin-angliiski-klub"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T13:29:00+00:00"/>
    <meta property="og:title" content="Шейховете купиха още един английски клуб"/>
    <meta property="og:description" content="Лондонският Чарлтън е продаден"/>
  </head>
  <body>
    <article>
      <h1>Шейховете купиха още един английски клуб</h1>
      <address>
        <time datetime="2019-11-29T13:29:00+00:00">29 Nov 2019, 13:29</time>
      </address>
      <p>Консорциумът от ОАЕ Ийст Стрийт Инвестмънтс се съгласи с условията, които му бяха предложени и купува английския Чарлтън, състезаващ се в Лига Чемпиъншип- второто ниво на футбола в Англия.</p>
      <p>Сега сделката за смяната на собствеността на клуба от Южен Лондон остава обект на мониторинг и евентуално потвърждаване от Футболната лига. Новите собственици на основания през 1905-а година клуб вече потвърдиха, че работят много близко с Лигата и не очакват проблеми от това естество, касаещо придобиването на отбора.</p>
      <p>До момента Чарлтън беше под контрола на белгийския сенатор и бизнесмен Ролан Дюшателе. Таанун Нимер ще бъде и първият нов член на Борда на Чарлтън, който ще бъде проводник на новите спонсори. Супер-богатият бизнесмен Таанун Нимер е председател на Офиса за <a href="https://www.google.bg/search?q=%D0%B1%D0%B8%D0%B7%D0%BD%D0%B5%D1%81+%D0%B7%D0%B0%D0%BF%D0%BB%D0%B0%D1%82%D0%B0">бизнес</a> развитие в Абу Даби - частния офис на Шейх Саид Бин Таанун Ал Нахиян, и ръководи управлението на повече от 60 компании, включително енергийни, застрахователни, медийни, транспортни и спортни бизнеси.</p>
      <p>Въпросният шейх е от кралската фамилия на Абу Даби, най-силното и богато емирство в ОАЕ. Арабите не влизат сами, а са добавили и двама англичани в консорциума. Това са бизнесменът Джонатан Хелър и Мат Саутъл, който ще бъде президент. Искаме да благодарим на Ролан Дюшателе и неговия екип за чудесната работа, която са свършили. Поемаме отбор без проблеми. Сега имаме възможността само да инвестираме и да надграждаме, се казва в съобщението на новите собственици. Те ще имат срещи и с различните фен-групи, за да обяснят политиката си. Чарлтън в момента е на 17-о място в Лига Чемпиъншип, като е по-близо до изпадащите, отколкото до зоната за промоция.</p>
    </article>
  </body>
</html>