<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/kyiv/borotba-tryvaie-desiatylittia-meshkantsi-brovariv-vkotre-prosiat-zaasfaltuvaty-900-metriv-dorohy-203717.html"/>
    <meta property="og:site_name" content="5 канал"/>
    <meta property="article:published_time" content="2019-11-29T13:53:00+00:00"/>
    <meta property="og:title" content="Боротьба триває десятиліття: мешканці Броварів вкотре просять заасфальтувати 900 метрів дороги"/>
    <meta property="og:description" content="Для капітального ремонту дороги потрібно понад чотири мільйони гривень"/>
  </head>
  <body>
    <article>
      <h1>Боротьба триває десятиліття: мешканці Броварів вкотре просять заасфальтувати 900 метрів дороги</h1>
      <address>
        <time datetime="2019-11-29T13:53:00+00:00">29 Nov 2019, 13:53</time>
      </address>
      <p>Заасфальтувати 900 метрів дороги просять мешканці однієї з вулиць Броварів. За будівництво автомобільного та пішохідного шляху борються вже десятиліття. Але грошей у бюджеті до кінця року завжди бракує. Зрештою вимагати капітального ремонту прийшли на сесію міської ради. Більше розповіть журналіст "5 каналу" Евеліна Михайленко.</p>
      <figure>
        <iframe src="https://www.youtube.com/embed/Fg73p3hHr0c" width="745" height="451" data-service="Youtube" scrolling="no"/>
      </figure>
      <p>Борис Сидоренко, мешканець Броварів, говорить: "Це фотографія нашої вулиці. Тут практично пройти пішки і не замочивши ноги абсолютно неможливо".</p>
      <p>Борис Сидоренко живе у Броварах на вулиці Княжицькій вже близько двадцяти років. І половину з них чоловік активно бореться, щоби державним коштом міськрада заасфальтувала 900 метрів дороги.</p>
      <p>"Кожного року ми одержуємо одну і ту ж саму відповідь: "Будівництво вашої дороги буде заплановано наступного року", – каже чоловік.</p>
      <p>У дощ та сніг – ні пройти, ні проїхати, а влітку машини здіймають куряву, нарікають місцеві.</p>
      <p>Броварчанка Галина Діуліна каже: "В бруді тонемо, та й все. Що можна сказати. Лікарі не хочуть ходити, тому що це далеко. Дороги немає, таксі не їздить. Вони не хочуть їздити. Вони кажуть, що машину угроблять".</p>
      <p>А Євген Діулін каже: "У мене дві дитини. Наприклад, зараз піти коляскою по цій дорозі неможливо. Колеса застрягають, або в ямі, або в болоті – і це дуже незручно ходити тут".</p>
      <p>Зі світлинами дороги, прапорами та дітьми мешканці вулиці Княжицької прийшли на сесію міської ради. Наголошують: гроші на ремонт доріг у місті розподіляються нераціонально.</p>
      <p>"Ми будуємо тротуарну доріжку по Ярослава Мудрого. Це жах, ми перевіряли. За півтори години пройшло 10 чоловік. Жодного велосипеда", – каже Тетяна Тоцька, депутатка Броварської міської ради.</p>
      <p>Там відповідають: "Ви говорите зовсім не подумавши, що вкладені гроші в нікуди. Ні. Неправда".</p>
      <p>А депутат Броварської міськради Леонід Черепейник каже: "Питання розподілу пріоритетів. Чому десь робиться понад того, що потрібно. А десь – взагалі нічого не робиться".</p>
      <p>Водночас у міськраді відповідають: у місті близько 60 доріг, які потрібно заасфальтувати. Цього року департамент житлово-комунального господарства отримав на ремонт вулиць, доріг та проїздів 90 мільйонів гривень. На все цих коштів не вистачить. Тому доводиться розставляти пріоритети. Зрештою, на 65-й черговій сесії під тиском мешканців занесли до протокольного рішення броварської міської ради вулицю Княжицьку.</p>
      <figure>
        <img src="https://www.5.ua/media/pictures/original/174561.jpg"/>
      </figure>
      <p>Мешканці Броварів вкотре просять заасфальтувати 900 метрів дороги<a href="https://www.5.ua/">5 канал</a></p>
      <p>Григорій Голубовський, радник міського голови Броварів, каже: "Треба ці кошти, які надходять до державного бюджету, перерозподіляти і надавати точно так же міським бюджетам можливість вкладати ці гроші в ремонти доріг і вулиць. Я сподіваюся, що в наступному році ми все ж таки зробимо".</p>
      <p>Для капітального ремонту дороги потрібно понад чотири мільйони гривень.</p>
      <p>
        <i>
          <b>Евеліна Михайленко, Олексій Тищенко, "5 канал"</b>
        </i>
      </p>
    </article>
  </body>
</html>