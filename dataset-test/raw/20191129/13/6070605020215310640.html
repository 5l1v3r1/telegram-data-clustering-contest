<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/BBVA-Villarejo-espionatge-Fraguas_0_2352964799.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T13:02:52+00:00"/>
    <meta property="og:title" content="El BBVA declara que l'excúpula directiva estava al corrent de la contractació de Villarejo"/>
    <meta property="og:description" content="Segons el responsable legal de l'entitat, l'excap de seguretat va contractar l'excomissari"/>
  </head>
  <body>
    <article>
      <h1>El BBVA declara que l'excúpula directiva estava al corrent de la contractació de Villarejo</h1>
      <h2>Segons el responsable legal de l'entitat, l'excap de seguretat va contractar l'excomissari</h2>
      <address>
        <time datetime="2019-11-29T13:02:52+00:00">29 Nov 2019, 13:02</time>
      </address>
      <p>L'expresident del BBVA, Francisco González, sempre ha negat saber res dels contractes irregulars entre el banc i l'excomissari José Manuel Villarejo, a qui l'entitat va pagar grans sumes de diners pels seus serveis sota la presidència de González. La investigació judicial, però, apunta cada vegada més cap a l'excúpula directiva. L'actual director dels serveis jurídics del BBVA a Espanya, Adolfo Fraguas, va declarar aquest dijous davant el jutge de l'Audiència Nacional que investiga l'escàndol de l'espionatge de Villarejo que és difícil que la cúpula de l'entitat no n'estigués al corrent. </p>
      <p>Fraguas va assenyalar davant del jutge l'excap de seguretat del banc, Julio Corrochano, com a responsable de contractar Cenyt, l'empresa de l'excomissari Villarejo, i va considerar que no podria haver-ho fet al marge de l'anterior direcció de BBVA. Corrochano, en llibertat però sota fiança de 300.000 euros per aquest cas, hauria contractat els serveis de Villarejo juntament amb l'exdirector de riscos i recuperacions immobiliàries, Antonio Béjar.</p>
      <p>Segons Fraguas, una altra de les persones que en podia estar al corrent era l'exconseller delegat de BBVA Ángel Cano. Segons les fonts jurídiques consultades per Efe, de la seva declaració es pot despendre que l'expresident de l'entitat també en podia saber alguna cosa. El BBVA està imputat com a persona jurídica pel cas Villarejo.</p>
    </article>
  </body>
</html>