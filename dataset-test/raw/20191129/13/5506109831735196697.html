<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/08/2149341/%D8%AA%D9%85%D8%A7%D9%85-%D9%85%D8%AF%D8%A7%D8%B1%D8%B3-%D9%88-%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7%DB%8C-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86-%D8%B4%D9%86%D8%A8%D9%87-%D8%AA%D8%B9%D8%B7%DB%8C%D9%84-%D8%A7%D8%B3%D8%AA-%D8%B7%D8%B1%D8%AD-%D8%B2%D9%88%D8%AC-%D9%88%D9%81%D8%B1%D8%AF-%D8%A7%D8%B2-%D8%AF%D8%B1%D8%A8-%D9%85%D9%86%D8%A7%D8%B2%D9%84-%D9%84%D8%BA%D9%88-%D9%87%D9%85%D9%87-%D9%85%D8%B3%D8%A7%D8%A8%D9%82%D8%A7%D8%AA-%D9%88%D8%B1%D8%B2%D8%B4%DB%8C"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-29T13:18:52+00:00"/>
    <meta property="og:title" content="تمام مدارس و دانشگاه‌های استان تهران شنبه تعطیل است/ طرح زوج‌وفرد از درب منازل/ لغو همه مسابقات ورزشی"/>
    <meta property="og:description" content="به گزارش خبرنگار اجتماعی خبرگزاری تسنیم، محمد تقی‌زاده در پایان جلسه کمیته اضطرار آلودگی هوای تهران در جمع خبرنگاران اظهار کرد: جلسه کمیته اضطرار آلودگی هوا دقایقی پیش با حضور نمایندگان دستگاه‌های مختلف برگزار شد و در نهایت تصمیماتی برای فردا (شنبه 9 آذر) در نظر گرفته شد."/>
  </head>
  <body>
    <article>
      <h1>تمام مدارس و دانشگاه‌های استان تهران شنبه تعطیل است/ طرح زوج‌وفرد از درب منازل/ لغو همه مسابقات ورزشی</h1>
      <h2>تمام مدارس و دانشگاه‌های استان تهران به‌جز شهرستان‌های دماوند، فیروزکوه و پردیس شنبه تعطیل است.</h2>
      <address>
        <time datetime="2019-11-29T13:18:52+00:00">29 Nov 2019, 13:18</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/05/1398090511313918118969424.jpg"/>
      </figure>
      <p>
        <a href="https://www.tasnimnews.com/fa/service/2/%D8%A7%D8%AC%D8%AA%D9%85%D8%A7%D8%B9%DB%8C">- اخبار اجتماعی -</a>
      </p>
      <p>به گزارش خبرنگار اجتماعی <a href="https://www.tasnimnews.com/">خبرگزاری تسنیم</a>، محمد تقی‌زاده در پایان جلسه کمیته اضطرار آلودگی هوای تهران در جمع خبرنگاران اظهار کرد: جلسه کمیته اضطرار آلودگی هوا دقایقی پیش با حضور نمایندگان دستگاه‌های مختلف برگزار شد و در نهایت تصمیماتی برای فردا (شنبه 9 آذر) در نظر گرفته شد.</p>
      <p>وی افزود: با توجه به اینکه شاخص آلایندگی هوا در این هفته افزایش یافت، بنابراین طی این هفته، تصمیماتی گرفته شد که بر مبنای آن، تردد کامیون‌ها به سطح شهر تهران متوقف شد.</p>
      <p>تقی‌زاده گفت: در جلسه امروز نیز تصمیماتی با توجه به میزان آلایندگی هوا برای فردا در نظر گرفته شد که عبارتند از اینکه ممنوعیت تردد کامیون‌ها و خودروهای سنگین همچنان پابرجا خواهد بود.</p>
      <p>وی افزود: این تصمیم تا اطلاع ثانوی ادامه خواهد داشت و در صورتی که این تصمیم لغو شود اطلاع‌رسانی خواهد شد.</p>
      <p>معاون عمرانی استانداری تهران گفت: در همین راستا تمام فعالیت‌های عمرانی که توسط دستگاه‌ها و شهرداری‌ها انجام می‌شود ممنوع است و تمام دستگاه‌ها موظف به رعایت این تصمیم خواهند بود چرا که عملیات عمرانی در روند صعود آلاینده‌ها تأثیر خواهد داشت.</p>
      <p>وی تصریح کرد: همچنین فعالیت معادن شن و ماسه و صنایع نظایر آن که کمک به انباشت آلاینده‌ها در تهران و شهرستان‌ها می‌کند تا اطلاع ثانوی متوقف خواهند بود و این تصمیم تا اطلاع ثانوی ادامه خواهد داشت و قید زمانی ندارد.</p>
      <p>تقی‌زاده همچنین از تشدید برخورد پلیس راهور با خودروهای دودزا و موتورسیکلت‌ها در تهران تأکید کرد و گفت: البته همکاران ما در پلیس راهور این کار را انجام می‌دهند اما برخوردها تشدید خواهد شد.</p>
      <p>وی اضافه کرد: همچنین با توجه به شرایط آلایندگی هوا تمام مدارس استان تهران به‌جز شهرستان‌های فیروزکوه، دماوند و پردیس در تمامی مقاطع تعطیل خواهند بود. همچنین مؤسسات آموزش عالی و دانشگاه‌ها غیر از شهرستان‌های فیروزکوه، دماوند و پردیس فردا تعطیل خواهند بود ضمن اینکه طرح زوج و فردا از درب منزل در شهر تهران اعمال خواهد شد.</p>
      <p>وی همچنین از لغو تمام فعالیت‌ها و مسابقات ورزشی در فضای باز در شهر تهران خبر داد.</p>
      <p>انتهای پیام/+</p>
    </article>
  </body>
</html>