<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2828052-borodanskij-kaze-so-30-ukrainskih-filmiv-na-rik-dostatno.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T13:18:00+00:00"/>
    <meta property="og:title" content="Бородянський каже, що 30 українських фільмів на рік достатньо"/>
    <meta property="og:description" content="В Україні треба зменшити виробництво прокатних фільмів, водночас підвищуючи їхню якість."/>
  </head>
  <body>
    <article>
      <h1>Бородянський каже, що 30 українських фільмів на рік достатньо</h1>
      <h2>В Україні треба зменшити виробництво прокатних фільмів, водночас підвищуючи їхню якість.</h2>
      <address>
        <time datetime="2019-11-29T13:18:00+00:00">29 Nov 2019, 13:18</time>
      </address>
      <p>Таку думку висловив міністр культури, молоді та спорту Володимир Бородянський під час пресконференції в Укрінформі. </p>
      <p>“Я вважаю, що треба зменшити кількість прокатних фільмів до 25-30 на рік. Це максимум. Але це повинні бути фільми іншої якості, іншої спроможності з точки зору телевізійної і кінотеатральної аудиторії”, - підкреслив <a href="https://www.ukrinform.ua/tag-borodanskij">Бородянський</a>.</p>
      <p>Він додав, що наша спроможність виробляти фільми, які збирають велику аудиторію, обмежена.</p>
      <p>“Ми бачили, що у нас 17 фільмів за 5 років зібрали 80% аудиторії. Ми повинні рухатись крок за кроком: зробимо 20 якісно, потім 25...”, - сказав міністр.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2827990-kinostudiu-dovzenka-ne-viddavatimut-na-privatizaciu-mkms.html">Кіностудію Довженка не віддаватимуть на приватизацію - МКМС</a>
      </blockquote>
      <p>Як поінформував перший заступник міністра Анатолій Максимчук, в середньому фільм іде в кінопрокаті 2-3 тижні, тож неправильно, якщо держава підтримує декілька фільмів і вони стають конкурентами.</p>
      <p>“Ми повинні концентрувати аудиторію і приводити її на фільм. Тому якість має бути максимально високого рівня. Ми переходимо від кількості до якості”, - зазначив Максимчук.</p>
      <p>Водночас Бородянський наголосив, що держава зацікавлена в тому, щоб українське кіно і серіали про Україну з’являлися в інформаційному просторі і мали широку глядацьку аудиторію.</p>
      <p>“І перше завданнях державної політики в сфері кінематографії — це створення українських наративів і донесення їх до глядачів. Тобто ми повинні створювати кіно з українськими смислами — кіно і серіали, тому що в світі розвивається серіальне виробництво. І напевно всі бачили серіал “Чорнобиль”, який пройшов з видатними показниками в Україні та світі”, - сказав він.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2827772-borodanskij-komplimentarni-filmi-za-derzavnij-kost-ce-dikist.html">Бородянський: Компліментарні фільми за державний кошт — це дикість</a>
      </blockquote>
      <p>Також, підкреслив міністр, держава зацікавлена в тому, щоб розвивався комерційний ринок. Тож треба створити умови, в яких українські продюсери, українські гравці зможуть на комерційному кіно заробляти - тобто має бути зменшено кількість грошей від держави на створення масового кіно.</p>
      <p>“Щодо фестивальних фільмів і артхаусних, звісно, держава зацікавлена, щоб Україна була представлена у світі, щоб наші фільми отримували нагороди на фестивалях класу “А”, щоб отримували гарну пресу. Тому що це також впливає на ставлення до України, на розуміння, що відбувається в Україні. Це те, що називається культурною дипломатією. І у нас є конкретні цілі по культурній дипломатії. І в рамках визначення критеріїв і нашого бачення, як має це відбуватися, ці всі елементи буде зашито”, - зазначив Бородянський.</p>
    </article>
  </body>
</html>