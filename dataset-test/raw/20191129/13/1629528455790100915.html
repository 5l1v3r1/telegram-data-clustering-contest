<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/fotbal/reprezentace/luis-enrique-robert-moreno-trener-reprezentace-spanelsko.A191129_130259_fot_reprez_par"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T13:02:00+00:00"/>
    <meta property="og:title" content="Španělská trenérská pře. Konflikt mezi Enriquem a Morenem eskaluje"/>
    <meta property="og:description" content="Ve španělském fotbale vře osobní spor ohledně pozice reprezentačního trenéra. Robert Moreno po návratu bývalého dlouholetého přítele a kolegy Luise Enriqueho u týmu skončil, protože prý nebyl loajální. A teď proti obviněním Enriqueho veřejně vystoupil."/>
  </head>
  <body>
    <article>
      <h1>Španělská trenérská pře. Konflikt mezi Enriquem a Morenem eskaluje</h1>
      <address><time datetime="2019-11-29T13:02:00+00:00">29 Nov 2019, 13:02</time> by <a rel="author">ČTK</a></address>
      <p>fotbal - Španělská LaLiga - 15:Celta de Vigo vs. Real Valladolidfotbal - Francouzská Ligue 1 - 15:Marseille vs. Brestfotbal - Německá Bundesliga - 13:Schalke vs. Union Berlínfotbal - FORTUNA:LIGA 2019/2020 - 18:Ostrava vs. Opava Ve španělském fotbale vře osobní spor ohledně pozice reprezentačního trenéra. Robert Moreno po návratu bývalého dlouholetého přítele a kolegy Luise Enriqueho u týmu skončil, protože prý nebyl loajální. A teď proti obviněním Enriqueho veřejně vystoupil.</p>
      <p>Enrique opustil národní tým v březnu kvůli vážné nemoci devítileté dcery. O tři měsíce později ho oficiálně nahradil jeho dosavadní asistent Moreno. Enriqueho dcera Xana zemřela na konci srpna na rakovinu. Moreno mezitím dovedl Španěly na mistrovství Evropy 2020.</p>
      <p>„Pouze já jsem zodpovědný za to, že Roberto Moreno není součástí mého realizačního týmu,“ řekl na tiskové konferenci Enrique. Za rozkol podle něj může jejich schůzka z 12. září.</p>
      <hr/>
      <h3>Moreno a Enrique</h3>
      <p>Moreno dělal Enriquemu asistenta nejprve v B-týmu Barcelony a poté v AS Řím, Celtě Vigo, Barceloně, znovu ve Vigu a posléze od loňského července v národním týmu. V kvalifikaci o ME španělští fotbalisté ovládli svoji skupinu, z deseti zápasů vyhráli osm.</p>
      <hr/>
      <p>„Zastavil se u mě doma. Bylo to jedinkrát, co jsem s ním mluvil. Řekl mi, že by rád vedl mužstvo na Euru, a pak, když budu chtít, že bude zase mým asistentem. Vím, že tvrdě pracoval na tom, aby se stal hlavním trenérem, a že je ambiciózní, ale pro mě je to neloajálnost. Nikdy bych nic takového neudělal a nikoho takového s podobnými vlastnostmi ve svém týmu nechci,“ prohlásil Enrique.</p>
      <p>„Chápu jeho postoj, ale nesouhlasím s ním a řekl jsem mu, že ho za asistenta nechci a že to tak silně cítím. Ambice vám mají dodat odvahu, ale přehnané ambice jsou minusem, ne výhodou,“ konstatoval někdejší hráč Realu Madrid a Barcelony.</p>
      <p>A Moreno na tiskové konferenci v Barceloně zareagoval: „Chci poskytnout potřebné informace poté, co jsem byl osobně a neoprávněně napaden. Celá situace je velmi nepříjemná.“</p>
      <p>Moreno popřel tvrzení, že chtěl reprezentaci vést i na Euru a až pak se vrátit do role asistenta. Byl prý připravený opustit funkci hned. „Označil mě slovy, která jsou ošklivá a nelze mi je přisuzovat. Byl jsem v šoku a přemýšlel, co jsem udělal špatně. Nevím, proč se mnou nechce pracovat, a nevím, jestli se to někdy dozvím,“ prohlásil.</p>
    </article>
  </body>
</html>