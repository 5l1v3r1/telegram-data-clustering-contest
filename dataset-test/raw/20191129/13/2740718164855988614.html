<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/bankrutuoja-supermodeliu-bellos-ir-gigi-hadid-tevas.247ab383-12a2-11ea-9890-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-29T13:17:00+00:00"/>
    <meta property="og:title" content="Bankrutuoja supermodelių Bellos ir Gigi Hadid tėvas"/>
    <meta property="og:description" content="Prieš pat Padėkos dieną, kurią JAV gyventojai minėjo ketvirtadienį, manekenių Bellos ir Gigi Hadid tėvas Mohamedas Hadidas kreipėsi į teismą norėdamas paskelbti savo įmonės „901 Strada“ bankrotą."/>
  </head>
  <body>
    <article>
      <h1>Bankrutuoja supermodelių Bellos ir Gigi Hadid tėvas</h1>
      <address><time datetime="2019-11-29T13:17:00+00:00">29 Nov 2019, 13:17</time> by <a rel="author">Žmonės.lt</a></address>
      <p>
        <b>Prieš pat Padėkos dieną, kurią JAV gyventojai minėjo ketvirtadienį, manekenių Bellos ir Gigi Hadid tėvas Mohamedas Hadidas kreipėsi į teismą norėdamas paskelbti savo įmonės „901 Strada“ bankrotą.</b>
      </p>
      <p>Kompanija, priklausiusi nekilnojamo turto magnatui Mohamedui Hadid, anksčiau buvo pakliuvusi į teisėsaugos akiratį dėl kaltinimų nelegaliomis statybomis.</p>
      <p> </p>
      <p>Modelių Bellos ir Gigi tėtis 2011 metais ėmėsi įgyvendinti gan ambicingą projektą Santa Monikos kalnų papėdėje, prestižiniame Bel-Air gyvenamajame rajone.</p>
      <p> </p>
      <figure>
        <img src="https://www.zmones.lt/photo/69d9ab0f-12a6-11ea-9890-aa000054c883/1200x750s/vila-los-andzele-kurios-nelagaliomis-statybomis-kaltinamas-mohamedas-hadid-soc-tinklu-nuotr-5de11365ba11c5-53241507.jpeg"/>
        <figcaption>Vila Los Andžele, kurios nelagaliomis statybomis kaltinamas Mohamedas Hadid/Soc. tinklų nuotr.</figcaption>
      </figure>
      <p> </p>
      <p>Trečiadienį teisme 71-erių turtuolis pareiškė, kad nepavykus įgyvendinti projekto, jis prašo paskelbti įmonės bankrotą. Anot jo, kompanija neišgali susimokėti milžiniškų milijoninių baudų. </p>
      <p> </p>
      <p>Didžiulė Mohamedo Hadid įrenginėjama vila jau anksčiau užsitraukė viso kvartalo nemalonę. Kaimynai beveik 8 metus trukusias statybas vadino „nelegaliausiu projektu, kuris kada nors buvo vykdomas Los Andžele“. </p>
      <p> </p>
      <p>Kai kurie net kelis kartus kreipėsi į žiniasklaidą ir teisėsaugą sakydami, kad jei didingas pastatas griūtų nuo kalno, ant kurio yra statomas, kartu nusineštų ir pusės rajono gyventojų nuosavybių. </p>
      <p> </p>
      <p>Pasak oficialaus pranešimo, iš viso kompanijos skola siekia 386 tūkst. JAV dolerių. Prie viso to, 200 tūkst. reikia sumokėti už dizaino paslaugas, taip pat kompanija skolinga 93 tūkst. už griovimo darbus ir 35 tūkst. už santechnikos paslaugas. </p>
      <p> </p>
    </article>
  </body>
</html>