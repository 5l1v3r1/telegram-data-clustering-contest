<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/tweede-kamer-maakt-wachtgeldregeling-nog-exorbitanter-gratis-cursussen-en-opleidingen-horen-er-straks-ook-bij/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-29T13:00:28+00:00"/>
    <meta property="og:title" content="Tweede Kamer maakt wachtgeldregeling nóg exorbitanter: gratis cursussen en opleidingen horen er straks ook bij"/>
    <meta property="og:description" content="Klaas Dijkhoff slaat alvast een kreetje van opwinding: de regeling van wachtgeld voor politici wordt de komende jaren nog verder uitgebreid. Behalve het innen van bakken met geld zonder er iets voor te hoeven doen, kunnen ex-politici straks ook cursussen en opleidingen volgen op kosten van de samenleving. Bij de VVD kunnen ze weer tevreden zijn: als ze straks uit de Tweede Kamer vertrekken (en dat doen VVD’ers immers gráág, want het parlement is ook maar een springplank naar het grote geld) dan is het kussen waar ze op “vallen” weer een stukje zachter geworden. Behalve dat je gewoon schaamteloos kan claimen dat wachtgeld eigenlijk “uitgesteld loon” is en dat zonder gewetenswroeging toucheren, mag je straks ook nog cursussen en opleidingen volgen. Wat maakt het ook uit hè? De belastingbetaler betaalt toch wel: “Tweede Kamerleden moeten de kosten voor activiteiten, die hen voorbereiden op “een volgende stap in de carrière” vergoed krijgen. Hieronder vallen cursussen, opleidingen en dergelijke. Dit staat in een…"/>
  </head>
  <body>
    <article>
      <h1>Tweede Kamer maakt wachtgeldregeling nóg exorbitanter: gratis cursussen en opleidingen horen er straks ook bij</h1>
      <address><time datetime="2019-11-29T13:00:28+00:00">29 Nov 2019, 13:00</time> by <a rel="author">Tim Engelbart</a></address>
      <p>
        <b>Klaas Dijkhoff slaat alvast een kreetje van opwinding: de regeling van wachtgeld voor politici wordt de komende jaren nog verder uitgebreid. Behalve het innen van bakken met geld zonder er iets voor te hoeven doen, kunnen ex-politici straks ook cursussen en opleidingen volgen op kosten van de samenleving.</b>
      </p>
      <p>Bij de VVD kunnen ze weer tevreden zijn: als ze straks uit de Tweede Kamer vertrekken (en dat doen VVD’ers immers gráág, want het parlement is ook maar een springplank naar het grote geld) dan is het kussen waar ze op “vallen” weer een stukje zachter geworden. Behalve dat je gewoon schaamteloos kan claimen dat wachtgeld eigenlijk “uitgesteld loon” is en dat zonder gewetenswroeging toucheren, mag je straks ook nog cursussen en opleidingen volgen. Wat maakt het ook uit hè? De <a href="https://www.parlement.com/id/vl40fgn7sktg?ctx=vhy5i95c1fxj"><b>belastingbetaler betaalt toch wel</b></a>:</p>
      <blockquote>“Tweede Kamerleden moeten de kosten voor activiteiten, die hen voorbereiden op “een volgende stap in de carrière” vergoed krijgen. Hieronder vallen cursussen, opleidingen en dergelijke. Dit staat in een wetsvoorstel dat momenteel ter internetconsultatie ligt.<br/>Politici hebben volgens dit voorstel na hun Kamerlidmaatschap recht op een vergoeding voor een sollicitatietraining, het leren schrijven van een bedrijfsplan of een cursus “Ken u zelf”.”</blockquote>
      <p>Je reinste onzin, natuurlijk, want als het goed is zijn Kamerleden immers al voldoende gekwalificeerd als ze in de blauwe bakjes plaatsnemen. Immers: dat is het idee, toch? Dat we de 150 vaardigste Nederlanders naar Den Haag sturen om daar namens ons wetten te maken en de regering te controleren? Waarom die mensen dan nog extra cursussen moeten volgen, is daarmee echt een raadsel.</p>
      <p>Of nou ja, eigenlijk niet. Want geld moet natuurlijk rollen. Zeker geld uit de staatskas. Dat kan je niet hard genoeg naar jezelf toegraaien: bonussen, wachtgeld, en nu dus zelfs in natura. Kom maar op met al die zweverige pseudowetenschappelijke cursussen over in jezelf geloven en het beste uit jezelf naar boven halen. En natuurlijk niet te vergeten: hoe zet je jezelf in je kracht? Ka-ching! Ik kan de kassa nu al horen rinkelen.</p>
    </article>
  </body>
</html>