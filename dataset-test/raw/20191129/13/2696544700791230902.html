<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191129_Es_on_ossze_tud_pakolni_egy_ciposdoboznyi_ajandekot"/>
    <meta property="og:site_name" content="HVG.hu"/>
    <meta property="article:published_time" content="2019-11-29T13:08:00+00:00"/>
    <meta property="og:title" content="És ön össze tud pakolni egy cipősdoboznyi ajándékot?"/>
    <meta property="og:description" content="Elindult a Baptista Szeretetszolgálat Cipősdoboz akciója."/>
  </head>
  <body>
    <article>
      <h1>És ön össze tud pakolni egy cipősdoboznyi ajándékot?</h1>
      <address><time datetime="2019-11-29T13:08:00+00:00">29 Nov 2019, 13:08</time> by <a rel="author">MTI</a></address>
      <p>
        <b>Elindult a Baptista Szeretetszolgálat Cipősdoboz akciója.</b>
      </p>
      <p>Pénteken kezdetét vette a Baptista Szeretetszolgálat Cipősdoboz akciója, amelynek keretében idén több mint hatvanezer doboznyi ajándék összegyűjtését tűzte ki célul a szervezet.</p>
      <p>Hári Tibor, a szeretetszolgálat ügyvezető főigazgatója kiemelte: a Baptista Szeretetszolgálat az adventi időszakban immár 16. alkalommal szervezi meg az egyre többeket mozgósító Cipősdoboz akcióját, amelynek keretében december 19-ig várják a gyerekeknek szánt, ajándékokkal megtöltött dobozokat.</p>
      <p>Hozzátette, hogy aki nem tud ajándékot készíteni, az a 1355-ös telefonszámon hívásonként 300 forinttal tud támogatást nyújtani. Az ügyvezető igazgató felidézte, hogy 2004-ben indították útjára a jótékonysági akciót, abban az évben még csak néhány ezer darab cipősdoboz gyűlt össze. Tavaly ez a szám már 57 ezerre emelkedett, idén szeretnék átlépni a hatvan ezres határt.</p>
      <p>Idén 340 gyűjtőponton várják az adományokat országszerte, de online is lehetőség van cipősdobozt felajánlani, vásárolni.</p>
      <blockquote>A Deák téri ponton leadott dobozokat nyomkövetővel is ellátják, így az ajándékozó a feladástól egészen a célba érkezésig végigkövetheti a doboz útját.</blockquote>
      <p>Idén is meghirdetik a legkreatívabb cipősdoboz-versenyt, amelynek részleteiről a<a href="http://ciposdoboz.hu/"> ciposdoboz.hu </a>oldalon és az esemény <a href="https://www.facebook.com/ciposdoboz/">Facebook-oldalán </a>tájékozódhatnak az érdeklődők.</p>
      <p>Idén Hollandiában két helyen, valamint Szlovákiában is gyűjtenek dobozokat a rászorulóknak. Bálint Stefánia felvidéki koordinátor elmondta, hogy Felvidéken három településen működnek gyűjtőpontok: Királyhelmecen, Kassán és Eperjesen.</p>
      <p>A szervezet közleménye szerint nemcsak dobozokat készítő adományozókat várnak a gyűjtőpontokra, a programhoz önkéntesek is csatlakozhatnak a Cipősdoboz akció Facebook-oldalán. Idén is megszervezik a Cipősdoboz akció látássérült gyerekekre fókuszáló (L)átható Szeretet programját. A kampány lehetőséget biztosít arra, hogy az ajándékozásra jelentkező dobozolók személyre szabott cipősdobozokat állítsanak össze.</p>
      <related>
        <a href="https://hvg.hu/elet/20191129_Egy_Black_Friday_amely_eleteket_menthet"/>
      </related>
    </article>
  </body>
</html>