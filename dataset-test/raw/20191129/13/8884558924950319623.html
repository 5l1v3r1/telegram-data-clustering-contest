<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/gibljive-slike/rasizem-nikoli-ne-ponikne"/>
    <meta property="og:site_name" content="Primorske novice"/>
    <meta property="article:published_time" content="2019-11-29T13:19:03+00:00"/>
    <meta property="og:title" content="Rasizem nikoli ne ponikne"/>
    <meta property="og:description" content="Ameriški ponudnik videovsebin na zahtevo HBO, ki je milijone gledalcev prikoval pred zaslone s svetovno uspešnico Igro prestolov, je že pred njenim zaključkom iskal možnosti za novo serijo, ki bi vsaj približno dosegla epske razsežnosti omenjene fantazijske sage."/>
  </head>
  <body>
    <article>
      <h1>Rasizem nikoli ne ponikne</h1>
      <address><time datetime="2019-11-29T13:19:03+00:00">29 Nov 2019, 13:19</time> by <a rel="author">Biljana Pavlovič</a></address>
      <p>
        <b>Ameriški ponudnik videovsebin na zahtevo HBO, ki je milijone gledalcev prikoval pred zaslone s svetovno uspešnico Igro prestolov, je že pred njenim zaključkom iskal možnosti za novo serijo, ki bi vsaj približno dosegla epske razsežnosti omenjene fantazijske sage.</b>
      </p>
      <figure>
        <img src="https://static.primorske.si/foto/highres/7val/721731_275-watchmen.jpg"/>
        <figcaption>Varuhi, v doma sešitih kostumih, skušajo zatreti rasizem na ameriških tleh. </figcaption>
      </figure>
      <p>Najprej je poskusil z visokoproračunskim Westworldom, vendar brez pravega uspeha, sedaj pa je veliko truda in denarja vložil v ekranizacijo stripa Varuhi. Strip, ki je v omejeni seriji izhajal konec 80. let prejšnjega stoletja pri založbi DC, je tudi po zaslugi enigmatičnega zgodbopisca <b>Alana Moora</b> (V for Vendetta, From Hell ...) in risarja <b>Davea Gibbonsa</b> dosegel kultni status. V temačni distopiji ameriškega predsednika Richarda Nixona niso nikoli odstavili in ta je politično kolesje usmeril še bolj na desno. Velemestne ulice, prežete s kriminalom, varujejo zamaskirani “varuhi reda”, ki imajo za nameček obilico konfliktov med seboj, vsakega pa zaznamujejo še travme iz preteklosti. To niso “supermožje” z nadnaravnimi sposobnostmi (razen Dr. Manhattna, ki je bil žrtev lastnih jedrskih poskusov), ampak običajni ljudje, ki so se odločili pravico, oziroma njihovo razumevanje pojma pravice, vzeti v svoje roke in se v doma sešitih kostumih, ki bolj spominjajo na cirkuške, odpravili na ulice. Vsak pa, kot omenjeno, s seboj nosi tudi temne osebnostne plati, zato so bolj antiheroji kot heroji.</p>
      <p>HBO-jeva adaptacija, za katero je poskrbel čislani <b>Damon Lindelof</b> (Skrivnostni otok, Zvezdne steze), se začne 34 let po uničenju New Yorka, na katerega iz druge dimenzije pade orjaški ligenj in ubije nešteto ljudi. Življenje v ZDA se po napadu sicer vrne v ustaljene tirnice, vseprisotni fašizem in rasizem, ki je bil posledica dolgoletne Nixonove vladavine, pa se z izvolitvijo levo usmerjenega filmskega igralca <b>Roberta Redforda</b> za predsednika vsaj navidezno umakne iz vsakdanjega življenja. Toda leta 2019 se predvsem v ruralnih območjih osrednje Amerike znova začela krepiti rasna nestrpnost, ki jo podžiga skrivna organizacija, poimenovana 7th Cavalry (Sedma konjenica), sicer naslednica zloglasnega Ku Klux Klana. In ker je v njihovo kolesje globoko vpletena tudi lokalna policija, so edini, ki lahko zaustavijo širitev neobvladljivo naraščajočega rasizma, prav zamaskirani varuhi s Sister Night na čelu.</p>
    </article>
  </body>
</html>