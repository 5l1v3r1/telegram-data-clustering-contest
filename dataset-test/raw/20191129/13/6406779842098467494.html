<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/politiek/sneller-hulp-voor-bouwers-en-ruimere-pfas-norm-1.1613906"/>
    <meta property="og:site_name" content="RD.nl"/>
    <meta property="article:published_time" content="2019-11-29T13:18:00+00:00"/>
    <meta property="og:title" content="Sneller hulp voor bouwers en ruimere PFAS-norm"/>
    <meta property="og:description" content="Het kabinet wil bedrijven die in de problemen zijn gekomen door de PFAS-normen makkelijker financieel kunnen helpen. Daarnaast komt er een ruimere norm voor deze schadelijke chemische stoffen in de grond en wordt gewerkt aan een verbod op sommige van deze stoffen, meldt milieuminister Stientje van Veldhoven vrijdag."/>
  </head>
  <body>
    <article>
      <h1>Sneller hulp voor bouwers en ruimere PFAS-norm</h1>
      <address><time datetime="2019-11-29T13:18:00+00:00">29 Nov 2019, 13:18</time> by <a rel="author">ANP</a></address>
      <p>
        <b>Het kabinet wil bedrijven die in de problemen zijn gekomen door de PFAS-normen makkelijker financieel kunnen helpen. Daarnaast komt er een ruimere norm voor deze schadelijke chemische stoffen in de grond en wordt gewerkt aan een verbod op sommige van deze stoffen, meldt milieuminister Stientje van Veldhoven vrijdag.</b>
      </p>
      <p>Dat de landelijke norm voor PFAS in de grond van 0,1 microgram per kilo - de laagst meetbare hoeveelheid - naar 0,8 microgram gaat, meldden coalitiebronnen donderdag al. Van Veldhoven heeft onderzoek laten doen door het Rijksinstituut voor Volksgezondheid en Milieu (RIVM) en het onafhankelijke onderzoeksinstituut Deltares naar een zogeheten achtergrondwaarde. Deze waarde was nodig omdat van veel stukken grond niet bekend is hoeveel PFAS er voorkomt.</p>
      <figure>
        <img src="https://www.rd.nl/image/contentid/policy:1.1606099:1572430758/2019-10-30-BIN7-bouwprotest-1-FC-web-web.png?a=3%3A2&amp;m=FILL&amp;w=200&amp;%24p%24a%24m%24w=08afff4"/>
      </figure>
      <p>
        <a href="https://www.rd.nl/opinie/commentaar/kabinet-moet-rond-pfas-lange-termijn-niet-uit-het-oog-verliezen-1.1606100">Kabinet moet rond PFAS lange termijn niet uit het oog verliezen</a>
      </p>
      <p>Door de ruimere norm mag een groot deel van de bagger- en bouwwerkzaamheden die stilliggen worden hervat. Daarnaast werkt het kabinet aan een steviger vangnet voor ondernemers. De overheid moet tijdelijk voor een groter deel garant kunnen staan voor leningen die gezonde middelgrote en kleine bedrijven afsluiten als zij in de problemen zijn gekomen door de PFAS-normen. Een bestaande regeling wordt verruimd. Van Veldhoven en staatssecretaris Mona Keijzer (Economische Zaken) zijn hierover in gesprek met banken en andere betrokken partijen.</p>
      <p>„We hebben allemaal gezien dat de gevolgen voor het bedrijfsleven groot waren”, zegt Van Veldhoven. „De snelheid van een bedrijf gaat om uren, dagen; bestuurlijk kost het soms wat meer tijd”, zegt Van Veldhoven over de kritiek van het bedrijfsleven dat er niet snel genoeg een ruimere norm kwam. De bouwers trokken dit najaar naar het Malieveld uit woede over de impasse die is ontstaan door de milieunormen.</p>
      <p>Daarnaast wil Van Veldhoven binnenkort aan de slag met proeven om grond met PFAS te reinigen. Op Europees niveau wordt verder gewerkt aan een verbod op bepaalde niet-essentiële PFAS. „Waar het om gaat is dat we de kraan dichtdraaien”, zegt Van Veldhoven. „We zijn nu de rotzooi aan het opruimen.” Ze maakt de vergelijking met de stikstofuitstoot, die na de uitspraak van de Raad van State ook omlaaggaat.</p>
      <p>Niet-essentiële stoffen die tot PFAS behoren, zijn bijvoorbeeld stoffen in de anti-aanbaklagen van pannen, of vochtwerende stoffen in kleding. Daar zijn genoeg alternatieven voor, aldus de minister. Bepaalde PFAS zitten ook in medicijnen. Die worden nog gewoon toegelaten.</p>
    </article>
  </body>
</html>