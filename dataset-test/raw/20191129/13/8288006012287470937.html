<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175974/nezamestnanost-v-eurozone-klesla-v-oktobri-na-viac-ako-11-rocne-minimum"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T13:17:23+00:00"/>
    <meta property="og:title" content="Nezamestnanosť v eurozóne klesla v októbri na viac ako 11-ročné minimum"/>
    <meta property="og:description" content="V porovnaní s októbrom minulého roka sa nezamestnanosť znížila v 24 krajinách EÚ. Vzrástla iba v Česku."/>
  </head>
  <body>
    <article>
      <h1>Nezamestnanosť v eurozóne klesla v októbri na viac ako 11-ročné minimum</h1>
      <h2>V porovnaní s októbrom minulého roka sa nezamestnanosť znížila v 24 krajinách EÚ. Vzrástla iba v Česku.</h2>
      <address><time datetime="2019-11-29T13:17:23+00:00">29 Nov 2019, 13:17</time> by <a rel="author">TASR</a></address>
      <p>Luxemburg 29. novembra (TASR) - Miera nezamestnanosti v eurozóne upravená o sezónne vplyvy klesla v októbri na 7,5 %, ukázali to v piatok zverejnené údaje štatistického úradu Európskej únie Eurostat. To je najnižšia miera nezamestnanosti od júla 2008. Na porovnanie, v septembri dosiahla nezamestnanosť v eurozóne 7,6 % a v októbri minulého roka 8 %.</p>
      <p>V prípade širšej Európskej únie sa nezamestnanosť udržala na septembrovej hodnote, teda 6,3 %. Oproti októbru minulého roka mierne klesla, keď v danom mesiaci dosiahla 6,7 %. Miera nezamestnanosti v EÚ tak zotrváva na najnižšej hodnote od začiatku evidovania príslušných údajov v januári 2000.</p>
      <p>Nezamestnanosť mladých ľudí do 25 rokov dosiahla v októbri v eurozóne 15,6 %, zatiaľ čo v rovnakom mesiaci minulého roka predstavovala 16,7 %. V rámci EÚ dosiahla minulý mesiac 14,4 %, pred rokom to bolo 15,1 %.</p>
      <p>Spomedzi členských štátov EÚ najnižšiu mieru nezamestnanosti v októbri evidovalo Česko, kde dosiahla 2,2 %. Na 2. a 3. mieste sú Nemecko a Poľsko s nezamestnanosťou na úrovni 3,1 %, respektíve 3,2 %. Najvyššia miera nezamestnanosti stále pretrváva v Grécku (16,7 % - údaje sú za august) a Španielsku (14,2 %).</p>
      <p>V porovnaní s októbrom minulého roka sa nezamestnanosť znížila v 24 krajinách EÚ. Vzrástla iba v Česku (z 2,1 na 2,2 %), Litve (zo 6,1 na 6,4 %), Dánsku (zo 4,9 na 5,3 %) a vo Švédsku (zo 6,4 na 6,8 %).</p>
    </article>
  </body>
</html>