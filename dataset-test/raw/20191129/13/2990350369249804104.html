<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/news/society/sud-prodovzhyv-aresht-pashynskomu/"/>
    <meta property="og:site_name" content="Волинські новини"/>
    <meta property="article:published_time" content="2019-11-29T13:42:00+00:00"/>
    <meta property="og:title" content="Суд продовжив арешт Пашинському"/>
    <meta property="og:description" content="Печерський районний суд міста Києва продовжив арешт колишньому народному депутату Сергію Пашинському"/>
  </head>
  <body>
    <article>
      <h1>Суд продовжив арешт Пашинському</h1>
      <address>
        <time datetime="2019-11-29T13:42:00+00:00">29 Nov 2019, 13:42</time>
      </address>
      <p>Печерський районний суд міста Києва продовжив арешт колишньому народному депутату<b> Сергію Пашинському</b>.<br/><br/>Суд продовжив термін утримання екснардепа під вартою на 60 діб, пише <a href="https://gazeta.ua/articles/politics/_sud-prodovzhiv-aresht-pashinskomu/940608">Gazeta.ua</a>.<br/><br/>Пашинського триматимуть під вартою до 29 січня без права внесення застави.<br/><br/>При цьому суд відмовив у задоволенні ряду клопотань про взяття на поруки низкою нардепів.<br/><br/><a href="https://www.volynnews.com/news/society/sud-prodovzhyv-aresht-pashynskomu/../../../../news/society/viyskovi-miliardy-skilky-kompaniyi-pashynskoho-y-hladkovskoho-vysmoktaly-z-tayemnoho-oboronnoho-biudzhetu/"><b>Читати ще: Військові мільярди: скільки компанії Пашинського й Гладковського висмоктали з таємного оборонного бюджету</b></a><br/><br/>31 грудня 2016 року на трасі в одному з сіл Київської області стався словесний конфлікт між народним депутатом Пашинським та місцевим жителем Вʼячеславом Хімікусом. Останній в результаті <b><a href="https://www.volynnews.com/news/society/sud-prodovzhyv-aresht-pashynskomu/../../../../news/society/pashynskyy-perevyshchyv-mezhi-neobkhidnoyi-oborony-yoho-treba-sudyty-a/">отримав кульове поранення </a></b>ноги. Під час розслідування нардеп стверджував, що це <b><a href="https://www.volynnews.com/news/society/sud-prodovzhyv-aresht-pashynskomu/../../../../news/society/strilianyna-za-uchastiu-nardepa-pashynskyy-vymahaye-vyznaty-sebe-poterpilym/">був самозахист</a></b>, оскільки Хімікус нібито вдарив його по голові пляшкою. За версією пораненого, зброю депутат застосував невиправдано. Після двох років розслідування потерпілий Хімікус сам став підозрюваним. У листопаді 2018 року поліція оголосила йому підозру в хуліганстві за цією справою, а Пашинському повернули його пістолет.<br/><br/>4 жовтня Пашинському повідомили про підозру в заподіянні тілесних ушкоджень за ст. 121 КК. Санкція статті передбачає від 5 до 8 років позбавлення волі.<br/><br/>7 жовтня Печерський районний суд <b><a href="https://www.volynnews.com/news/society/sud-prodovzhyv-aresht-pashynskomu/../../../../news/all/sud-vidpravyv-pashynskoho-pid-aresht/">заарештував Пашинського</a></b> на два місяці — до 4 грудня. Згодом генеральний прокурор Руслан Рябошапка заявив, що Пашинський може стати фігурантом ще трьох кримінальних проваджень. Реклама ﻿</p>
    </article>
  </body>
</html>