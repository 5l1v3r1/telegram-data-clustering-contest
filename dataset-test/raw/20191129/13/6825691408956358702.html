<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kaunas/miesto-pulsas/oficialu-pensijas-vilniuje-ir-kaune-nesios-lietuvos-pastas-941871"/>
    <meta property="og:site_name" content="Kauno diena"/>
    <meta property="article:published_time" content="2019-11-29T13:59:00+00:00"/>
    <meta property="og:title" content="Oficialu: pensijas Vilniuje ir Kaune nešios Lietuvos paštas"/>
    <meta property="og:description" content="„Sodros“ skelbtą pensijų išnešiojimo Kaune ir Vilniuje konkursą laimėjo valstybės valdomas Lietuvos paštas, pranešė „Sodra“."/>
  </head>
  <body>
    <article>
      <h1>Oficialu: pensijas Vilniuje ir Kaune nešios Lietuvos paštas</h1>
      <address><time datetime="2019-11-29T13:59:00+00:00">29 Nov 2019, 13:59</time> by <a rel="author" href="https://kauno.diena.lt/autoriai/erika-alonderyte" target="_blank">Erika Alonderytė, BNS</a></address>
      <p>
        <b>„Sodros“ skelbtą pensijų išnešiojimo Kaune ir Vilniuje konkursą laimėjo valstybės valdomas Lietuvos paštas, pranešė „Sodra“.</b>
      </p>
      <p>„Vilniuje ir Kaune artimiausius dvejus metus pensijas į namus pristatys bendrovė Lietuvos paštas, kuri laimėjo „Sodros“ skelbtą viešųjų pirkimų konkursą“, – teigiama „Sodros“ pranešime.</p>
      <p>Anot jo, sutartis bus pasirašyta artimiausiu metu.</p>
      <p>Konkurso paraiškos baigtos priimti penktadienį.</p>
      <p>Konkursas buvo skelbtas po to, kai pensijų pristatymas šių metų pradžioje sutriko, nes konkursą laimėjusi įmonė „Bastaras“ nesugebėjo to padaryti.</p>
      <p>Tuomet nutraukus sutartį skelbtas naujas konkursas, o Lietuvos paštas laikinai perėmė pensijų nešiojimą Vilniuje bei Kaune.</p>
      <p>Vyriausybė rugsėjį yra nusprendusi nuo 2021-ųjų pensijų išnešiojimą patikėti tik Lietuvos paštui. </p>
      <p>Vilniuje į namus iš viso pristatoma apie 28 tūkst. išmokų, o Kaune – 25 tūkst. Vienas asmuo gali gauti ne vieną išmoką.</p>
    </article>
  </body>
</html>