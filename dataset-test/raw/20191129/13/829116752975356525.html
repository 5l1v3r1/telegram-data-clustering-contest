<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191129-halaadas-usa-online-vasarlas-kereskedelem.html"/>
    <meta property="og:site_name" content="Origo"/>
    <meta property="article:published_time" content="2019-11-29T13:55:00+00:00"/>
    <meta property="og:title" content="Rekordot dönthettek a hálaadás napi vásárlások"/>
    <meta property="og:description" content="Az előzetes számok alapján 4,4 milliárd dollárt költöttek online az USA-ban."/>
  </head>
  <body>
    <article>
      <h1>Rekordot dönthettek a hálaadás napi vásárlások</h1>
      <address><time datetime="2019-11-29T13:55:00+00:00">29 Nov 2019, 13:55</time> by <a rel="author">Origo</a></address>
      <p>
        <b>Igencsak belehúztak a fogyasztók a csütörtöki hálaadáskor – derül ki az előzetes adatokból. A számítások szerint ugyanis a vásárlók csak online 4,4 milliárd dollárt költöttek, ami új csúcsnak számít.</b>
      </p>
      <p>Már ki is jöttek az első előzetes adatok a csütörtöki amerikai hálaadással kapcsolatban, és úgy tűnik, a fogyasztók igen nagy vásárlási kedvvel fordultak rá az ünnepre. Az Adobe számításai szerint az online vásárlások összértéke elérte a 4,4 milliárd dollárt, ami új rekordnak számít – írja a <a href="https://www.cnbc.com/2019/11/28/thanksgiving-day-online-retail-sales-expected-to-top-4-billion.html">CNBC</a>. Ez pedig 18,9 százalékkal magasabb, mint a <a href="https://www.origo.hu/gazdasag/20181121-halaadas-ennyit-koltenek-az-amerikaiak.html">tavaly</a> mért 3,7 milliárd dollár. <br/><mark>Kiderült az is, 2,2 milliárd terméket értékesítettek online, és a vásárlások közel felét mobileszközről bonyolították.</mark></p>
      <p>Miközben a karácsonyi vásárlási szezon hagyományosan csak pénteken (<a href="https://www.origo.hu/gazdasag/20191125-black-friday-kiskereskedelem-vasarlas-akcio-karacsony.html">Black Friday</a>) indult az USA-ban, az erős online eladási számok arra utalnak, hogy idén az ünnepi vásárlás a szokásosnál korábban kezdődött – mondta Jason Woosley, az Adobe alelnöke.</p>
      <p>A szakember rámutatott, hogy az online vásárlások mértéke november 1. és november 27. között 16,1 százalékkal nőtt a tavalyi év ugyanezen időszakához képest, ami részben annak tudható be, hogy számos bolt már a hálaadás előtt elkezdte meghirdetni a nagyobb akcióit.</p>
      <figure>
        <img src="https://cdn.nwmgroups.hu/s/img/i/1611/20161118black-friday-fekete-pentek-bevasarlas1.jpg?w=644&amp;h=429"/>
        <figcaption>Idén korábban kezdődött az ünnepi vásárlási szezon az USA-ban<cite>Forrás: Anadolu Agency/2015 Anadolu Agency/Cem Ozdel</cite></figcaption>
      </figure>
      <p>Emellett az Adobe elemzői arra számítanak, hogy a Black Friday eladások idén elérik a 7,5 milliárd dolláros szintet. Ez 20,5 százalékos erősödés lenne 2018-hoz képest. Az úgynevezett „kiberhétfő" (Cyber Monday) pedig szintén 20 százalékos erősödést hozhat 9,4 milliárd dollárral.</p>
      <p>A fentiekből az is látszik, hogy az online vásárlások egyre fontosabbak lettek a kiskereskedelemben az elmúlt években. Az USA-ban tehát a fogyasztók ma már inkább számítógépről vagy okoskészülékekről vásárolnak a fizikai üzletek helyett. Ez a trend pedig a vállalatok részvényeire is hatással van.</p>
      <aside>A folyamat legnagyobb nyertesei között van az Amazon, melynek részvénye idén 21,1 százalékot erősödött, de szintén győztesnek számít a Walmart (27,5 százalékos plusz), illetve a Target, melynek papírja idén eddig lehengerlő, 90,5 százalékot izmosodott.</aside>
      <p>A vesztesek oldalán olyan cégek vannak, mint a Kohl's (mínusz 27,2 százalék), a Gap (mínusz 34,4 százalék) vagy a Macy's, amely idén eddig az S&amp;P 500 index legrosszabbul teljesítő papírja 48 százalékos eséssel.</p>
      <p>A mostani adatok azonban arra is utalnak, hogy <br/><mark>az amerikai fogyasztók még mindig elég jó állapotban vannak, ami igen fontos az USA számára, ahol a belső fogyasztás adja a GDP jelentős részét.<br/></mark>Az idei harmadik negyedévben egyébként a fogyasztói kiadások 2,9 százalékkal bővültek, és a fogyasztói bizalom is történelmi csúcs közelében áll.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/gazdasag/20191125-black-friday-kiskereskedelem-vasarlas-akcio-karacsony.html"/>
        <a href="https://www.origo.hu/gazdasag/20191128-megmutatjuk-mennyi-energia-idei-halaadas-pulyka.html"/>
        <a href="https://www.origo.hu/gazdasag/20181121-halaadas-ennyit-koltenek-az-amerikaiak.html"/>
      </related>
    </article>
  </body>
</html>