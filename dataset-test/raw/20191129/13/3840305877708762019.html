<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/sport/frf-propus-uefa-antrenamentele-euro-2020-desfasoare-mogosoaia-berceni-voluntari-308245.html"/>
    <meta property="og:site_name" content="B1 TV"/>
    <meta property="article:published_time" content="2019-11-29T13:40:44+00:00"/>
    <meta property="og:title" content="Antrenamentele de la EURO 2020, la Mogoșoaia, Berceni și Voluntari. FRF a făcut o propunere de avarie la UEFA, pentru că stadioanele din Capitală nu sunt gata la timp"/>
    <meta property="og:description" content="Federația Română de Fotbal a propus la UEFA ca antrenamentele de la EURO 2020 să se desfășoare la Mogoșoaia, Berceni și Voluntari, și nu pe stadioanele Steaua, Arcul de Triumf și Rapid, care se trec, în..."/>
  </head>
  <body>
    <article>
      <h1>Antrenamentele de la EURO 2020, la Mogoșoaia, Berceni și Voluntari. FRF a făcut o propunere de avarie la UEFA, pentru că stadioanele din Capitală nu sunt gata la timp</h1>
      <address><time datetime="2019-11-29T13:40:44+00:00">29 Nov 2019, 13:40</time> by <a rel="author">Redacția B1.ro</a></address>
      <p>Federația Română de Fotbal a propus la UEFA ca antrenamentele de la EURO 2020 să se desfășoare la Mogoșoaia, Berceni și Voluntari, și nu pe stadioanele Steaua, Arcul de Triumf și Rapid, care se trec, în prezent, printr-un proces de reconstrucție tocmai pentru a fi folosite în acest scop.<br/><br/>Preşedintele Federaţiei Române de Fotbal, Răzvan Burleanu, a anunţat, vineri, într-o conferinţă de presă susţinută împreună cu Martin Kallen, CEO al UEFA Events, că propunerile <a href="https://www.b1.ro/tag/frf-252589.html">FRF</a> pentru antrenamentele echipelor naţionale care vor juca la Bucureşti în cadrul EURO 2020 sunt bazele sportive de la Mogoşoaia, Berceni (FCSB) şi Voluntari, şi nu stadioanele Steaua, Arcul de Triumf şi Rapid din Capitală, aflate în prezent în construcţie, transmite <a href="https://www.agerpres.ro/sport-intern/2019/11/29/propunerile-frf-trimise-la-uefa-pentru-antrenamente-sunt-mogosoia-berceni-si-voluntari-si-nu-stadioanele-aflate-in-constructie--412080">Agerpres</a>.<br/><br/>„În momentul de faţă stadioanele Steaua şi Arcul de Triumf sunt în grafic, astfel încât la 30 mai ele să poată găzdui antrenamente ale echipelor prezente la Bucureşti. Avem întârzieri la stadionul Rapid, CNI a anunţat întârzierea şi se încearcă a fi recuperată. Însă noi şi UEFA trebuie să lucrăm cu realităţi, cu ceea ce avem azi, aşa că cele trei baze de antrenament propuse în manualul pentru EURO 2020 trimis deja echipelor calificate sunt Mogoşoaia, baza FCSB de la Berceni şi stadionul Voluntari", a spus Burleanu.<br/><br/>În cazul în care cele trei stadioane aflate în construcţie, Steaua, Arcul de Triumf şi Rapid, vor fi gata până la 30 mai 2020, <a href="https://www.b1.ro/tag/frf-252589.html">FRF</a> le va putea adăuga pe lista propunerilor transmisă la UEFA pentru antrenamentele selecţionatelor prezente la Bucureşti la EURO 2020.<br/><br/>„Toate garanţiile guvernamentale pe care ni le-am asumat la depunerea candidaturii de organizare a EURO 2020 au fost îndeplinite cu excepţia uneia. Şi anume regimul orelor suplimentare plătite de către UEFA. Dar avem angajamentul că şi acest lucru se va rezolva până la finalul acestui an. Însă toată atenţia noastră şi a UEFA se mută acum pe Arena Naţională, pentru că aceasta va găzdui cele patru meciuri. Iar în momentul de faţă, în urma tuturor vizitelor UEFA putem spune că totul este în grafic", a adăugat Burleanu.</p>
      <p>Preşedintele nu crede că până la începerea EURO 2020 calea ferată care va lega Aeroportul Otopeni de Bucureşti va fi gata şi a precizat că Primăria Capitalei trebuie să ia în considerare achiziţionarea unor autobuze noi pentru transferul suporterilor străini.</p>
      <p>„Suntem în grafic cu tot ceea ce depinde de <a href="https://www.b1.ro/tag/frf-252589.html">FRF</a> şi UEFA. Ne concentrăm acum pe Arena Naţională, dar lucrăm şi pe planul de mobilitate, pentru că se ştiu ultimele veşti despre calea ferată, care nu cred că va putea fi gata la termen. Dar suntem deja pregătiţi împreună cu Primăria Capitalei ca să putem asigura transferul tuturor spectatorilor de la cele două aeroporturi, Otopeni şi Băneasa. Se va lua în considerare achiziţia unor autobuze noi de către Primăria Capitalei astfel încât suporterii să ajungă cât mai repede la stadion, dar şi în centrul Bucureştiului. Pentru că Piaţa Constituţiei va găzdui cel mai mare fan zone care a fost organizat vreodată. Avem o relaţie şi o cooperare foarte bună cu Primăria Capitalei şi am reuşit să deschidem Târgul tradiţional de Crăciun mai devreme astfel încât să includem în tematica din acest an evenimentul tragerii la sorţi a grupelor Campionatului European", a menţionat el.</p>
    </article>
  </body>
</html>