<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/berat-albayraktan-yerli-reyting-sirketi-aciklamasi-258392h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T13:56:00+00:00"/>
    <meta property="og:title" content="Berat Albayrak’tan ‘yerli reyting şirketi’ açıklaması"/>
    <meta property="og:description" content="Hazine ve Maliye Bakanı Berat Albayrak, “Yerli reyting şirketimiz, BIST ve Bankalar Birliği ortak girişimi ile kuruldu.” açıklamasını yaptı. Albayrak’ın yerli reyting şirketi açıklaması, Türkiye’nin uluslararası derecelendirme kuruluşları nezdinde düşük olan kredi notunun bundan böyle hiç düşmeyeceği yorumlarına neden oldu."/>
  </head>
  <body>
    <article>
      <h1>Berat Albayrak’tan ‘yerli reyting şirketi’ açıklaması</h1>
      <address><time datetime="2019-11-29T13:56:00+00:00">29 Nov 2019, 13:56</time> by <a rel="author">Yeni Çağ Gazetesi</a></address>
      <p>
        <b>Hazine ve Maliye Bakanı Berat Albayrak, “Yerli reyting şirketimiz, BIST ve Bankalar Birliği ortak girişimi ile kuruldu.” açıklamasını yaptı. Albayrak’ın yerli reyting şirketi açıklaması, Türkiye’nin uluslararası derecelendirme kuruluşları nezdinde düşük olan kredi notunun bundan böyle hiç düşmeyeceği yorumlarına neden oldu.</b>
      </p>
      <p>Hazine ve Maliye Bakanı Berat Albayrak, Twitter hesabından ‘yerli reyting şirketi’ açıklaması yaptı.</p>
      <p>Albayrak, "Yerli reyting şirketimiz, BIST ve Bankalar Birliği ortak girişimi ile kuruldu. Özel sektörün kredi değerliliğini hızlı ve doğru tespit ederek kaynakların daha verimli kullanılmasına ve ekonomide sağlıklı büyümeye destek sağlayacak olan bu girişim, ekonomimiz için hayırlı olsun" dedi.</p>
      <p>
        <b>FİTCH VE MOODY’S TÜRKİYE’NİN KREDİ NOTUNU DÜŞÜRMÜŞTÜ</b>
      </p>
      <p>ABD merkezli kredi derecelendirme kuruluşu Fitch Ratings, Temmuz ayında Merkez Bankası Başkanı Murat Çetinkaya'nın görevden alınmasının ardından Türkiye'nin notunu düşürmüş ve kredi notu BB'den BB-'ye gerilemişti.</p>
      <p>Uluslararası kredi derecelendirme kuruluşu Moody's de geçtiğimiz Haziran ayında Türkiye'nin kredi notunu teknik olarak "yatırım yapılamaz" olarak adlandırılan Ba3 seviyesinden "yüksek derecede spekülatif" olarak adlandırılan B1'e düşürmüştü.</p>
      <p>Bir diğer kredi derecelendirme kuruluşu Standard and Poors ise, "Türkiye'nin bu yıl yüzde 0,5 daralmasını, gelecek yıl yüzde 3 civarında büyümesini bekleniyor. Türkiye'nin mali durumunu zayıflatma potansiyeli olan bir sistemik bankacılık sıkıntısı olasılığını görürsek, not düşürebiliriz" açıklamasını yapmıştı.</p>
      <related>
        <a href="https://www.yenicaggazetesi.com.tr/durmus-yilmaz-albayrak-tamamen-gunu-kurtarmaya-yonelik-258174h.htm"/>
        <a href="https://www.yenicaggazetesi.com.tr/berat-albayraktan-buyume-aciklamasi-258168h.htm"/>
        <a href="https://www.yenicaggazetesi.com.tr/bakan-berat-albayraktan-bir-kredi-paketi-aciklamasi-daha-255308h.htm"/>
        <a href="https://www.yenicaggazetesi.com.tr/berat-albayraki-terletecek-anket-254691h.htm"/>
      </related>
    </article>
  </body>
</html>