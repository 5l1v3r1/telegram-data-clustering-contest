<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/ni-har-klaget-pa-at-haddy-njie-skal-lede-kvelden-for-kvelden/"/>
    <meta property="og:site_name" content="Kampanje"/>
    <meta property="article:published_time" content="2019-11-29T13:26:04+00:00"/>
    <meta property="og:title" content="Flere klager på valget av Haddy Njie som programleder for «Kvelden før kvelden»"/>
    <meta property="og:description" content="- Det er forståelig at det er en viss diskusjon, sier underholdningsredaktør i NRK."/>
  </head>
  <body>
    <article>
      <h1>Flere klager på valget av Haddy Njie som programleder for «Kvelden før kvelden»</h1>
      <address><time datetime="2019-11-29T13:26:04+00:00">29 Nov 2019, 13:26</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Det er forståelig at det er en viss diskusjon, sier underholdningsredaktør i NRK.</b>
      </p>
      <p>Torsdag slapp NRK nyheten om at <b>Haddy Njie</b> skal lede <b>«Kvelden før kvelden»</b> for fjerde år på rad. Det har vært knyttet en viss spenning til årets programledervalg etter at Njie i høst ga ut en bok om sin opplevelse av varslene mot ektemannen Trond Giske og den påfølgende mediestormen. Flere har reagert på beskrivelsen av varslene i boka, og Kringkastingsrådet fikk totalt 44 klager på Haddy Njies gjestedeltakelse i «Lindmo» i forbindelse med boklanseringen.</p>
      <p>At journalisten og programlederen likevel skal lede et av Norges mest folkekjære og populære programmer, faller noen tungt for brystet. Så langt har det kommet inn ni klager til Kringkastingsrådet, får Kampanje opplyst.</p>
      <p>«Jeg er fryktelig skuffet over at NRK velger å la Haddy Njie fortsette som programleder for «Kvelden før Kvelden» etter at hun har gitt ut ei bok der hun forsøker å diskreditere varslerne i Giske-saken», skriver én av klagerne. </p>
      <p>«Eg er provosert, skuffa og sinna, og kjem ikkje til å sjå programmet i år. Har de verkeleg ikkje andre å ta av?» spør én av klagerne.</p>
      <p>«Det er svært opprørende å se at NRK i det programmet som trolig er det mest samlende og tradisjonsbundne programmet i året, har besluttet å ha Haddy Njie som programleder. Njie har med sin kontroversielle bok og påfølgende opptredener i media inntatt en rolle som splittende for folket og dømmende overfor kvinner som er utsatt for seksuell trakassering. I verste fall kan det føre til at andre lar være å varsle», mener en annen.</p>
      <p>Underholdningsredaktør <b>Charlo Halvorsen</b> mener reaksjonene er som forventet.</p>
      <p>- Vi forventet noen reaksjoner. Og har fått det i omtrent det omfang vi trodde. Det er forståelig at det er en viss diskusjon om programledervalget til et program som så mange forholder seg til, skriver han i en tekstmelding til Kampanje.</p>
      <p>Han opplyser samtidig om at Haddy Njie ikke ønsker å uttale seg om saken.</p>
      <p>Hun har ledet «Kvelden før kvelden» sammen med Ingrid Gjessing Linhave de siste tre årene. I år skal hun lede programmet sammen med Mikkel Niva.</p>
      <p>Da NRK sendte ut pressemeldingen om programmet torsdag, begrunnet Charlo Halvorsen programledervalget på denne måten:</p>
      <p>- «Kvelden før kvelden» er et våre mest sette TV-programmer, som skal ta hele familien inn i kvelden før den store kvelden. Og til det bruker vi programledere som både har humor, varme og journalistisk kompetanse. Med et innhold som både vil more, underholde og gi ettertanke har vi stor tro på at Haddy og Mikkel vil lede årets store førjulsbegivenhet på en veldig god måte.</p>
      <p>«Kvelden før kvelden» ble spilt inn allerede onsdag denne uken. Det skal ha vært nødvendig for å kunne spille inn Sissel Kyrkjebøs konsert i samme lokale. Denne konserten skal vises umiddelbart etter «Kvelden før kvelden».</p>
      <p>
        <b>Les mer: <a href="https://kampanje.com/link/487d285637a74dae9b26dc7084133c99.aspx">Haddy Njie skal lede «Kvelden før kvelden» på NRK – får med seg ny medprogramleder</a></b>
      </p>
    </article>
  </body>
</html>