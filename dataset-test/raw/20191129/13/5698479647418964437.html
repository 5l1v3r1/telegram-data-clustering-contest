<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/29/australian-students-kick-off-global-climate-change-protests"/>
    <meta property="og:site_name" content="euronews"/>
    <meta property="article:published_time" content="2019-11-29T13:52:57+00:00"/>
    <meta property="og:title" content="آغاز دوباره تظاهرات علیه تغییرات اقلیمی از سیدنی تا پاریس"/>
    <meta property="og:description" content="دانش آموزان سیدنی استرالیا آغازگر دوباره «تظاهرات جهانی علیه تغییرات اقلیمی» از روز جمعه بودند."/>
  </head>
  <body>
    <article>
      <h1>آغاز دوباره تظاهرات علیه تغییرات اقلیمی از سیدنی تا پاریس</h1>
      <address><time datetime="2019-11-29T13:52:57+00:00">29 Nov 2019, 13:52</time> by <a rel="author">یورونیوز فارسی </a></address>
      <p>دانش آموزان استرالیایی پس از یک دوره سکوت بار دیگر روز جمعه را برای تظاهرات علیه گرم شدن زمین و تغییرات اقلیمی انتخاب کردند. گرتا تونبرگ، نوجوان سوئدی پیشنهاد کرده است تا همه دانش آموزان در روزهای جمعه به عنوان روز «مبارزه جهانی با تغییرات اقلیمی» به خیابان بیایند. گرتا تونبرگ، نوجوان سوئدی که به سمبل این مبارزات تبدیل شده پس از سپری کردن هفته ها در ایالات متحده با یک قایق بادبانی به سوی اروپا و پرتغال در حال حرکت است.</p>
      <p>شاید یکی از دلایل اصلی خشم دانش آموزان استرالیایی، آتش سوزی جنگل های این کشور در هفته های گذشته است. کارشناسان گرم شدن و خشکسالی را دلیل اصلی این آتش سوزی ها می دانند. در آتش سوزی های اخیر استرالیا دست کم چهارنفر کشته شدند و بیش از ۲.۵ میلیون هکتار جنگل و زمین کشاورزی نابود شد.</p>
      <p>دانش آموزان روز جمعه ابتدا در سیدنی با شعارهایی چون «اقلیم در حال تغییر است چرا ما نیستیم» به خیابان آمدند. معترضان می گویند دولت استرالیا واکنش مناسبی به تغییرات اقلیمی نشان نمی دهد. استرالیا تعهد کرده است که میزان انتشار دی اکسید کربن را تا سال ۲۰۳۰ به میزان ۲۶ درصد کاهش دهد. با این حال داده ها نشان می دهد انتشار گازهی گلخانه ای استرالیا در ۱۲ ماهه منتهی به ژوئن گذشته کاملا بدون تغییر بوده است.</p>
      <p>با آغاز تظاهرات علیه تغییرات اقلیمی در استرالیا شهرهای دیگر جهان نیز آماده برگزاری تظاهرات محیط زیستی می شوند.</p>
      <p>در شهر پاریس فعالان محیط زیست با یورش به مرکز تجاری حومه مدرن شهر، لادفانس، اجازه حضور مشتری ها را در داخل این مرکز تجاری ندادند. به گفته این فعالان مصرف گرایی ناشی از نظام سرمایه داری عامل اصلی گرم شدن زمین و نهایتا نابودی آن است.</p>
      <figure>
        <iframe data-src="https://twitter.com/euronewses/status/1200370435931680768" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در آلمان هم فعالان محیط زیست در مقابل پارلمان فدرال این کشور به داخل آب پریدند تا اعتراض خود را به سیاست های زیست محیطی دولت آنگلا مرکل، صدراعظم این کشور اعلام کنند. هزاران نفر نیز در برلین پایتخت آلمان تظاهرات این روز را از ساعتی پیش آغاز کرده اند.</p>
      <figure>
        <iframe data-src="https://twitter.com/euronewses/status/1200370237729693697" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>آغاز دوباره تظاهرات روز جمعه دانش آموزان در حالی است که مادرید، پایتخت اسپانیا، از روز دوم تا سیزدهم دسامبر (۱۱ تا ۲۲ آذر) میزبان کنفرانس مبارزه با تغییرات اقلیمی، موسوم به «کوپ ۲۵» است.</p>
    </article>
  </body>
</html>