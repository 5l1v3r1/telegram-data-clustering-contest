<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/crime/zadyrjan-e-50-godishen-myj-za-napadenieto-v-umbal-sv-anna-news_1411000.html"/>
    <meta property="og:site_name" content="Actualno.com"/>
    <meta property="article:published_time" content="2019-11-29T13:55:00+00:00"/>
    <meta property="og:title" content="Задържан е 50 годишен мъж за нападението в УМБАЛ &quot;Св. Анна&quot;"/>
    <meta property="og:description" content="Една от лекарките, нападнати от пациент в столичната болница Света Анна , е сериозно пострадала и е настанена за лечение, предава БНР."/>
  </head>
  <body>
    <article>
      <h1>Задържан е 50 годишен мъж за нападението в УМБАЛ "Св. Анна"</h1>
      <address><time datetime="2019-11-29T13:55:00+00:00">29 Nov 2019, 13:55</time> by <a rel="author" href="https://www.actualno.com/editors/uid/184" target="_blank">Спасиана Кирилова</a></address>
      <p>Една от лекарките, <a href="https://www.actualno.com/healthy/srednoshtna-agresija-sreshtu-lekari-ot-umbal-sv-anna-v-sofija-news_1410907.html">нападнати от пациент в столичната болница "Света Анна"</a>, е сериозно пострадала и е настанена за лечение, предава БНР. Инцидентът е станал около 4.00 часа тази сутрин, когато в Клиниката по хирургия медици са били извикани за консултация. Пациент напада лекари и медицински сестри, които са били удряни, блъскани, душени и обиждани. Нападателят размахвал белезници, заплашвайки екипа с арест. Счупена е и врата. <br/><br/><br/>Установено е, че обективите на камерите за видеонаблюдение са били предварително закрити с ръкавици. По случая се води разследване. Полицията е задържала 50-годишен мъж, заподозрян за нападението. Той е отведен за разпит в 7-мо РПУ .  Говорителят на лечебното заведение Антон Луков обясни:</p>
      <related>
        <a href="https://www.actualno.com/healthy/srednoshtna-agresija-sreshtu-lekari-ot-umbal-sv-anna-v-sofija-news_1410907.html"/>
      </related>
      <p>"Всичко това става, след като е била наложителна консултация за тежко болен пациент, който е трябвало да бъде стабилизиран и затова са поканени лекари, колеги и от Клиника по рехабилитация, за да помогнат. В това време друг пациент, който е за планово лечение, без никаква спешност, напада лекарите по най-брутален начин. Две от лекарките са пострадали - едната е хоспитализирана в Клиниката по рехабилитация със съмнение за комоцио. Главата й е блъскана в стената. До такава степен е била обект на агресия. Ръководството на болницата по най-категоричен начин заявява подкрепа за пострадалите медици, като настоява за бързо прилагане на законодателството в Република България", каза говорителят на УМБАЛ "Св. Анна" Антон Луков. <br/>Министърът на здравеопазването Кирил Ананиев ще сезира главния прокурор за инцидента в болница "Св. Анна": "Върху жената е оказано физическо и психическо насилие. Чакам всеки момент директорът на "Света Анна" да ми изпрати доклада и моментално ще го предам на главния прокурор. Ние имаме споразумение с Главната прокуратура за съвместни действия в такива случаи, като аз и моят екип ще окажем пълно съдействие. Това се случва, поне през моят мандат, доста пъти. Не мога да разбера какви са тези хора, които вършат тези деяния", заяви министър Ананиев. Той каза още, че в бюджета за 2020 година са предвидени пари за монтиране на камери в болниците с цел повишаване на сигурността на лекари и медицински сестри срещу подобна агресия . "Ще направим програма и ще видим къде е най-належащо да се сложат тези камери, защото вие разбирате, че в толкова болници няма как да се сложат, но на местата, където е най-рисково, ще сложим и ще осигурим паричен ресурс на болниците", посочи Кирил Ананиев. </p>
    </article>
  </body>
</html>