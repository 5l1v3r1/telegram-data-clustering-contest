<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/predavania/btv-reporterite/btv-reporterite-razkriva-tajnite-na-panagjurskoto-zlato.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T13:02:00+00:00"/>
    <meta property="og:title" content="bTV Репортерите разкрива тайните на Панагюрското злато"/>
    <meta property="og:description" content="Румяна Попова тръгва по следите на забуленото в мистерии съкровище по повод 70-ата годишнина от откриването му"/>
  </head>
  <body>
    <article>
      <h1>bTV Репортерите разкрива тайните на Панагюрското злато</h1>
      <h2>Румяна Попова тръгва по следите на забуленото в мистерии съкровище по повод 70-ата годишнина от откриването му</h2>
      <address><time datetime="2019-11-29T13:02:00+00:00">29 Nov 2019, 13:02</time> by <a rel="author" href="https://btvnovinite.bg/author/?author=2002652" target="_blank">Румяна Попова</a></address>
      <figure>
        <video src="https://vid.btv.bg/btvnews/2019/11/29/PROMO_REPORTERITE_PANAGIURSKO_ZLATO_1575025770-1.mp4"/>
      </figure>
      <p>В съботната вечер на 30 ноември, репортерът на bTV Румяна Попова и операторът Огнян Кръстев разкриват изтъканото от загадки и легенди минало на един от националните символи на България – Панагюрското златно съкровище.</p>
      <p>Преди 70 години за първи път от хилядолетия зимното слънце огрява невижданите златни реликви. Замръзналата земя край тухларната разкрива едно от чудесата на древния свят - седем ритона, амфора с митични сцени и фиала от чисто злато.</p>
      <p>Археолозите вероятно още дълго ще спорят дали антиките са заграбени от хазната на владетеля Лизимах и заровени при бягство или са били собственост на тракийския цар Севт III... Всички обаче са единодушни в едно - че в света няма друго съкровище, което да се сравнява по блясък и слава с антиките от Панагюрище.</p>
      <p>То не е най-древното, не е най-голямото, не е и най-ценното. Но е уникален световен шедьовър с изключително богата украса, който още от откриването си крие тайни и ражда легенди.</p>
      <p>В <a href="https://btvnovinite.bg/tag?tag=btv+%D1%80%D0%B5%D0%BF%D0%BE%D1%80%D1%82%D0%B5%D1%80%D0%B8%D1%82%D0%B5&amp;o=date">bTV Репортерите</a> тази събота са събрани разказите на откривателите на съкровището - братята Павел, Петко и Михаил Дейкови, които и за миг не са помислили да го скрият от държавата. От личния архив на наследниците им са предоставени интервюта на хората, държали в ръце златните ритони и легендата за скъпоценните камъни, поставени в очите им.</p>
      <p>Дали брилянтите наистина са изчезнали или никога не са били там - обясняват археолозите.</p>
      <p>Историята на най-известното българско съкровище е свързана и със серия загадки за това как през годините златните съдове са променяли размерите и теглото си. Седем килограма и половина тежат те в деня на откриването си в Панагюрище.</p>
      <p>Шест килограма и 165 грама е теглото на съкровището днес. Дали не е премерено правилно или има друго обяснение - версиите на експертите са различни.</p>
      <p>Едни от най-скандалните твърдения през последните години са свързани със съмненията, изказани от част от наследниците на братя Дейкови, че съкровището не е автентично.</p>
      <p>На златните съдове е направена специална експертиза. Антиките са изследвани в независима лаборатория през 2014 година и за първи път зрителите на <a href="https://btvnovinite.bg/tag?tag=btv+%D1%80%D0%B5%D0%BF%D0%BE%D1%80%D1%82%D0%B5%D1%80%D0%B8%D1%82%D0%B5&amp;o=date">bTV Репортерите</a> ще разберат какво показват анализите на Панагюрското злато – тази събота, от 19:30 ч.</p>
    </article>
  </body>
</html>