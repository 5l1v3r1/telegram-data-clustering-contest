<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/EllinesExoterikou/gulf-cup-o-konths-nikhse-ton-ximeneth-me-spoydaia-anatroph.5648388.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-29T13:57:00+00:00"/>
    <meta property="og:title" content="Gulf Cup: Ο Κόντης νίκησε τον Χιμένεθ με σπουδαία ανατροπή"/>
    <meta property="og:description" content="H Ηatta FC του Χρήστου Κόντη, παρότι βρέθηκε πίσω στο σκορ με 1-2, έκανε σπουδαία ανατροπή και επικράτησε 3-2 της Al Wahda του Μανόλο Χιμένεθ για το Arabian Gulf Cup, πετυχαίνοντας, μάλιστα, το γκολ της νίκης στις καθυστερήσεις. (VIDEO)"/>
  </head>
  <body>
    <article>
      <h1>Gulf Cup: Ο Κόντης νίκησε τον Χιμένεθ με σπουδαία ανατροπή</h1>
      <h2>H Ηatta FC του Χρήστου Κόντη, παρότι βρέθηκε πίσω στο σκορ με 1-2, έκανε σπουδαία ανατροπή και επικράτησε 3-2 της Al Wahda του Μανόλο Χιμένεθ για το Arabian Gulf Cup, πετυχαίνοντας, μάλιστα, το γκολ της νίκης στις καθυστερήσεις. (VIDEO)</h2>
      <address><time datetime="2019-11-29T13:57:00+00:00">29 Nov 2019, 13:57</time> by <a rel="author">Ηλίας Καλλονάς</a></address>
      <p>Η αναμέτρηση της <b>Hatta FC</b> με την <b>Al Wahda </b>για το <b>Arabian Gulf Cup</b> είχε ελληνικό ενδιαφέρον, αφού στον πάγκο της πρώτης βρίσκεται ο "δικός" μας, <a href="https://www.sport24.gr/Columns/longform/o-xrhstos-konths-exei-megalh-kardia-to-emfragma-h-koroidia-ki-h-timwria.5588952.html">Χρήστος Κόντης</a>, ενώ την τεχνική ηγεσία της δεύτερης ανέλαβε πριν από 1,5 μήνα ο πρώην τεχνικός της ΑΕΚ, <a href="https://www.sport24.gr/football/diethnes-podosfairo/epishmo-sthn-al-oyaxnta-o-ximeneth.5619908.html">Μανόλο Χιμένεθ</a>.</p>
      <p>Οι παίκτες του Κόντη έκαναν την έκπληξη και πήραν τη νίκη απέναντι σε μία δυνατή αντίπαλο, ανατρέποντας την κατάσταση στα τελευταία λεπτά του αγώνα. Συγκεκριμένα, η Al Wahda προηγήθηκε προηγήθηκε 2-1 χάρη στα γκολ των Καρλίτος με πέναλτι και Ρασίντ Αμπντουλά.</p>
      <p>Ωστόσο, ο Κρίστιαν Λόπεθ, <a href="https://www.sport24.gr/football/omades/Panathinaikos/protathhke-kai-aresei-se-ntampiza-dwnh-o-kristian-lopeth.5288046.html">που είχε ακουστεί παλαιότερα για τον Παναθηναϊκό</a>, με δύο γκολ στο 86' και το 93' χάρισε ένα σπουδαίο αποτέλεσμα στην ομάδα του. Μπορεί η Hatta να μην κατάφερε να προκριθεί στον επόμενο γύρο του Κυπέλλου, αλλά πρόκειται για μία νίκη που τονώνει ψυχολογικά τους παίκτες ενόψει της δύσκολης συνέχειας στο πρωτάθλημα.</p>
      <p>Μάλιστα, ο Κόντης ισοφάρισε σε 1-1 τις μεταξύ τους μονομαχίες, αφού τη σεζόν 2017-18 ο Χιμένεθ είχε πάρει τη νίκη ως προπονητής της ΑΕΚ με 2-1 στο ΟΑΚΑ για τα προημιτελικά του Κυπέλλου Ελλάδας. Βέβαια, τότε, ο Κόντης είχε καθίσει στον πάγκο του Ολυμπιακού αναγκαστικά, επειδή ο Όσκαρ Γκαρθία βρισκόταν στο νοσοκομείο.</p>
      <figure>
        <iframe data-src="https://twitter.com/ADSportsTV/status/1200078520480927750?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Αξίζει να σημειωθεί πως στη Pro League, όπως ονομάζεται το πρωτάθλημα στα ΗΑΕ, η Ηatta είναι στην 9η θέση σε σύνολο 14 ομάδων με οχτώ βαθμούς σε επτά αγωνιστικές, έχοντας ως στόχο την παραμονή στην κατηγορία. Βέβαια, ο ίδιος ο Χρήστος Κόντης, όπως ξεκαθάρισε σε μία πρόσφατη συνέντευξη που έδωσε στο "Dubai Sports I", <a href="https://www.sport24.gr/football/EllinesExoterikou/konths-den-symvivazomai-me-thn-paramonh-ths-hatta-fc-sthn-1h-kathgoria.5632792.html">δεν θα είναι ευχαριστημένος μόνο με την αποφυγή του υποβιβασμού</a>.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>