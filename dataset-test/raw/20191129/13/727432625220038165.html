<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/alle-tingene-mine-foltes-som-en-byrde/71841554"/>
    <meta property="og:site_name" content="Dinside"/>
    <meta property="article:published_time" content="2019-11-29T13:10:27+00:00"/>
    <meta property="og:title" content="- Alle tingene mine føltes som en byrde"/>
    <meta property="og:description" content="Jacob kvittet seg med det meste av eiendelene sine og følte befrielse. Her er hans råd til å kutte ned forbruk."/>
  </head>
  <body>
    <article>
      <h6 class="kicker">Minimalisme</h6>
      <h1>- Alle tingene mine føltes som en byrde</h1>
      <h2>Jacob kvittet seg med det meste av eiendelene sine og følte befrielse. Her er hans råd til å kutte ned forbruk.</h2>
      <address><time datetime="2019-11-29T13:10:27+00:00">29 Nov 2019, 13:10</time> by <a rel="author">Synne Hellevang</a></address>
      <p>På en dag som black friday handler det meste om å kjøpe seg nye gjenstander til best mulig pris. Men slett ikke alle lar seg rive med i denne evinnelige jakten, som gjerne ender i materiell overflod.</p>
      <p>– Etter første runde med «hard core» rydding og kasting føltes det som om jeg hadde tatt en CTRL-ALT-DELETE-omstart på meg selv, sier Jacob Mørch.</p>
      <p>Mørch er selverklært <a href="https://utforsksinnet.no/en-minimalistisk-livsstil-a-leve-mer-med-mindre/">minimalist</a>. Det vil si at han har en livsfilosofi som handler om å leve enklere. Det sies at ved å leve enkelt og kvitte seg med overflødige ting, får man frihet til å fokusere på det som er viktig, som igjen skal ha en effekt på følelsen av lykke, tilfredshet og frihet.</p>
      <p>– For meg er det et sett med prinsipper som hjelper meg å prioritere hvordan jeg bruker tid, energi og ressurser slik at jeg kan oppnå det jeg ønsker, sier han.</p>
      <figure>
        <img src="https://dbstatic.no/71872992.jpg?imageId=71872992&amp;width=512&amp;height=308"/>
        <figcaption><b>STUA:</b> Det er ikke helt tomt hos en minimalist, Jacob Mørch har sofa, spisestue og diverse pynt i leiligheten. Foto: Privat Vis mer</figcaption>
      </figure>
      <h3>Nøkkelordet er «intensjonelt»</h3>
      <p>Hjemme hos Mørch er det god plass, til tross for få kvadratmeter. Stuen har en middels stor sofa med bord til. Man finner bøker, potteplanter, musikkhøytalere og stearinlys liksom i de fleste andre hjem. Veggene er dekket av malerier og moderne kunst. De få forskjellene man merker er at han ikke eier TV, kaffetrakter og mikrobølgeovn. I tillegg er alt nøye plassert og stablet perfekt i hyllene.</p>
      <p>– Leiligheten min er absolutt ikke klinisk renset for ting og tang, det er heller ikke poenget. Poenget er å bli kvitt alt det som ikke er nødvendig, slik at det blir rom for det som skaper glede eller faktisk er nyttig.</p>
      <p>Tingene Mørch har beholdt er verktøy som lar han utfolde seg kreativt. Som for eksempel foto- og DJ-utstyr. Men i et hjørne ligger det en finurlig gjenstand man kanskje ikke forbinder med en minimalist – nemlig en robotstøvsuger.</p>
      <p>– Jeg synes det er greit å kunne investere i ting som kan gi meg mer tid, sier han bestemt.</p>
      <figure>
        <img src="https://dbstatic.no/71873000.jpg?imageId=71873000&amp;width=512&amp;height=308"/>
        <figcaption><b>PÅ SOVEROMMET:</b> Her har Mørch både et skrivebord og en klesskap i tillegg til en seng. Foto: Privat Vis mer</figcaption>
      </figure>
      <h3>Ballet på seg</h3>
      <p>Mørch oppdaget fenomenet for cirka fem år siden. Inspirert av to karer fra en <a href="https://www.youtube.com/watch?v=GgBpyNsS-jU">TED-talk</a> ble han nysgjerrig og slukte en haug med bøker om minimalisme. Han stilte spørsmål ved eget forbruk og innså raskt at det å eie masse ting ikke brakte noe særlig lykke til livet sitt.</p>
      <p>– Jeg opplevde faktisk det motsatte. Alle tingene jeg eide var i grunn en byrde.</p>
      <p>Han ga bort 80 prosent av klesskapet til Fretex. 90 prosent av alle bøkene han eide ble solgt på Finn.no, bare favorittene ble igjen. Til slutt kastet han ting som ikke hadde blitt brukt på lenge. De tingene som var igjen skulle score høyt på én målestokk: Grad av intensjon.</p>
      <figure>
        <img src="https://dbstatic.no/71873104.jpg?imageId=71873104&amp;x=0&amp;y=0&amp;cropw=100&amp;croph=100&amp;width=320&amp;height=481"/>
        <figcaption><b>MINIMALISME:</b> – Det handler om å la være å kjøpe nye ting, sier Mørch. Foto: Synne Hellevang Vis mer</figcaption>
      </figure>
      <p>– Følelsen var enormt befriende og jeg fant en mental klarhet jeg ikke hadde følt før. Når det var mindre rot og færre distraksjoner rundt meg, hadde jeg mindre rot i hodet også.</p>
      <p>Mørch legger til at minimalisme også handler om å la være å kjøpe nye ting, og han mener det er ekstra aktuelt i vår tid, fordi konsumet vårt har vokst ut av proporsjoner. Norge er landet med nest høyest personlig forbruk i Europa, ifølge den europeiske kjøpekraftsundersøkelsen for 2017 formidlet av <a href="https://www.ssb.no/priser-og-prisindekser/artikler-og-publikasjoner/nordmenn-med-nest-hoyest-konsum-i-europa">Statistisk sentralbyrå</a>. En undersøkelse om økonomisk trygghet gjort av <a href="https://fagarkivet.oslomet.no/en/item/assessing-the-levels-of-financial-capability-and-financial-well-being-in-norway-a-summary-report">Forbrukerinstituttet SIFO</a>, OsloMet, viser også at nordmenn sammenlignet med andre lands befolkninger bruker penger mer impulsivt, noe som gjør at det er lett å miste oversikt over økonomien.</p>
      <p>I tillegg til å være økonomisk gunstig mener Mørch at det å eie og kjøpe færre ting gir mening fra et miljø og bærekraftsperspektiv. Spesielt når det gjelder klær, viser en <a href="https://www.aftenposten.no/norge/i/9vrE8d/fn-rapport-klesindustrien-staar-for-stoerre-utslipp-enn-fly-og-skip">FN-rapport</a>. Ifølge FNs konferanse for handel og utvikling (UNCTAD) slipper klesindustrien ut et større drivhusgass-volum enn all flytrafikk og sjøfart i verden. Industrien står for hele åtte prosent av verdens klimagassutslipp.</p>
      <related>
        <a href="https://www.dagbladet.no/tema/flere-og-flere-sverger-til-denne-ryddetrenden/66587839"/>
      </related>
      <p>Mørch gjentar flere ganger at fordelene med å være minimalist er at han kan bruke mer tid og penger på det han virkelig liker. Hans beste tips til å gjøre akkurat det er:</p>
      <p>
        <b>Begynn med klesskapet, der er det lett å bli kvitt mye</b>
      </p>
      <p>– Vær ærlig med deg selv: hvis du ikke har brukt et plagg de siste tre månedene, kommer du ikke til å bruke det de neste tre heller, uansett hvor dyrt det var da du kjøpte det i Paris i 2012, eller uansett hvor hyggelig det var av Tante Lise å kjøpe det i julegave til deg. Gi det bort! Til slutt ender du opp med en garderobe utelukkende bestående av dine favorittklær.</p>
      <p>
        <b>Tenk over hva det koster deg å eie noe du ikke bruker</b>
      </p>
      <related>
        <a href="https://www.dinside.no/okonomi/brukt-gavene-som-er-bedre-enn-nye/71836188"/>
      </related>
      <p>– Ikke bare i kroner og øre, men tenk over tiden du må bruke på å vedlikeholde, vaske, holde styr på, ha plass til tingen og så videre. Alt dette slipper du hvis du gir bort eller selger tingen. Hvis det er noe du trenger veldig sjeldent, kan du alltids leie den for en dag eller to på Leieting.no for en billig penge. <i>(Leieting.no har blitt Hygglo.no red.anm)</i></p>
      <p>
        <b>«Løser denne tingen et viktig problem for meg, eller gir den meg store glede?»</b>
      </p>
      <p>– Gå gjennom alle tingene du eier, rom for rom, og still dette spørsmålet ved hver ting. Hvis svaret er nei på begge deler, bli kvitt den.</p>
      <p>
        <b>Slutt med julegaver</b>
      </p>
      <p>– For seks år siden sendte jeg en e-post til familie og venner og fortalte at jeg er ferdig med julegaver, både og gi og få. Jeg har absolutt alt jeg trenger, og det har de fleste jeg kjenner også. Siden det har jeg ikke kjøpt en eneste ting i julegave (opplevelser/mat/drikke er unntatt regelen), og i stedet for å stresse rundt på shoppingsentre bruker jeg heller desember måned på å gå på ski og være sammen med folk jeg liker. Anbefales på det varmeste!</p>
      <related>
        <a href="https://www.dinside.no/bolig/klaerne-du-ikke-trenger-a-vaske/71761250"/>
      </related>
      <h3>Trendy</h3>
      <p>– I vår tid hvor det har dukket opp en enorm industri knyttet til selvhjelp, og forbedring av selvet er det viktig å passe på at minimalisme ikke blir enda et krav man må leve opp til, sier psykolog Øyvind Halsøy ved Institutt for Psykologisk Rådgivning.</p>
      <p>Halsøy er mer kritisk til det han kaller trender innen «mindfullness» som tar sikte på at man skal leve på en spesiell måte. Han poengterer at for noen kan det oppfattes som enda et mål man må oppnå, noe som kan gjøre tilværelsen slitsom. Men han er likevel åpen for at det kan ha sine fordeler.</p>
      <p>– For noen kan det å leve enkelt gi mestring, og frigjøre tid til andre aktiviteter som man synes er meningsfulle. Det kan også være en måte å leve mer i tråd med egne verdier om miljøvern.</p>
      <p>Når det kommer til følelse av lykke mener Halsøy at det er en sammenheng mellom økonomisk status og lykke inntil et gitt punkt hvor man har nok penger til at man slipper å bekymre seg.</p>
      <figure>
        <img src="https://dbstatic.no/71841830.jpg?imageId=71841830&amp;x=0&amp;y=10.625&amp;cropw=100&amp;croph=88.4375&amp;width=320&amp;height=283"/>
        <figcaption>Øyvind Halsøy, psykolog ved Institutt for Psykologisk Rådgivning. Foto: Julianne Leikanger/IPR Vis mer</figcaption>
      </figure>
      <p>– Over dette punktet virker det ikke som konsum nødvendigvis gjør deg lykkelig. På den måten kan det å legge mindre vekt på materielle gjenstander og heller bruke tid på nære relasjoner eller andre aktiviteter som gir glede være positivt.</p>
      <h3>Ikke bare klær og bolig</h3>
      <p>– Minimalisme kan knyttes til både ideologi og estetisk smak, sier sosialantropolog og trendforsker Gunn Helen Øye.</p>
      <p>Hun forteller at flere munkeordninger innen blant annet buddhismen og katolsk tro har et enkelhetsideal som går ut på at man skal være fri til å tenke – i deres tilfelle – på Gud.</p>
      <figure>
        <img src="https://dbstatic.no/71873717.jpg?imageId=71873717&amp;width=512&amp;height=308"/>
        <figcaption>Gunn-Helen Øye er trendanalytiker og sosialantropolog. Foto: NTB/Scanpix Vis mer</figcaption>
      </figure>
      <p>Øye er selv minimalist og har over noen år gitt bort opp mot 50 prosent av alt hun eide knyttet til bolig, og 70 prosent av klærne i klesskapet. Hun sier hun ville være fri.</p>
      <p>– Det å eie er å binde seg, du må ta vare på det.</p>
      <p>Selv om det ofte starter slik, mener Øye at minimalisme ikke nødvendigvis bare er knyttet til interiør og klær. Det er også en livsstil på andre områder som reiser, mat og aktiviteter.</p>
      <related>
        <a href="https://www.dinside.no/okonomi/nordmenn-har-nest-hoyest-personlig-forbruk-i-europa/70884239"/>
      </related>
    </article>
  </body>
</html>