<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/261064/i-sygkinitiki-istoria-toy-omofylofiloy-poy-yiothetise-to-moro-me-syndromo-down-to-opoio-aperripsan-20-oikogeneies"/>
    <meta property="og:site_name" content="LiFO"/>
    <meta property="article:published_time" content="2019-11-29T13:21:00+00:00"/>
    <meta property="og:title" content="Η συγκινητική ιστορία του ομοφυλόφιλου που υιοθέτησε μωρό με σύνδρομο Down το οποίο απέρριψαν 20 οικογένειες"/>
    <meta property="og:description" content="Ένας 41χρονος Ιταλός υιοθέτησε ένα βρέφος με σύνδρομο Down σκορπώντας συγκίνηση"/>
  </head>
  <body>
    <article>
      <h1>Η συγκινητική ιστορία του ομοφυλόφιλου που υιοθέτησε μωρό με σύνδρομο Down το οποίο απέρριψαν 20 οικογένειες</h1>
      <h2>Ένας 41χρονος Ιταλός υιοθέτησε ένα βρέφος με σύνδρομο Down σκορπώντας συγκίνηση</h2>
      <address><time datetime="2019-11-29T13:21:00+00:00">29 Nov 2019, 13:21</time> by <a rel="author">NEWSROOM</a></address>
      <p>
        <b>Ένα βρέφος με <a href="https://www.lifo.gr/tags/%CE%A3%CF%8D%CE%BD%CE%B4%CF%81%CE%BF%CE%BC%CE%BF+Down">σύνδρομο Down</a>, που είχαν απορρίψει είκοσι οικογένειες, <a href="https://www.lifo.gr/tags/%CE%A5%CE%B9%CE%BF%CE%B8%CE%B5%CF%83%CE%AF%CE%B1">υιοθέτησε</a> ένας 41χρονος ομοφυλόφιλος Ιταλός, αναφέροντας ότι από την πρώτη στιγμή που κράτησε τη μικρή Alba κατάλαβε πως ήταν η κόρη του.</b>
      </p>
      <p>Ο Luca Trapanese, που από την ηλικία των 14 εργάζεται εθελοντικά με ΑμεΑ, μίλησε για τη χαρά που ένιωσε όταν υιοθέτησε το παιδί που απέρριψαν τόσες οικογένειες. Ο Trapanese, με καταγωγή από τη Νάπολη, υιοθέτησε την Alba, όταν ήταν μόλις 13 ημερών. Πλέον αποκαλύπτει πλευρές της κοινής τους ζωή στο Instagram με τους χιλιάδες followers να επικροτούν.</p>
      <figure>
        <embed-post data-src="https://www.instagram.com/p/ByeznQ_olc3" data-service="Instagram"/>
      </figure>
      <figure>
        <embed-post data-src="https://www.instagram.com/p/Bz6GiWeISsf" data-service="Instagram"/>
      </figure>
      <p>Η Alba δόθηκε για υιοθεσία από τη μητέρα της, καθώς διαγνώστηκε με σύνδρομο Down, και είκοσι οικογένειες την απέρριψαν πριν εμφανιστεί ο Trapanese. «Όταν την κράτησα για πρώτη φορά στα χέρια μου με πλημμύρισε χαρά. Ένιωσα αμέσως πως είναι η κόρη μου», δήλωσε στο Bored Panda.</p>
      <p>Ο Trapanese αναφέρει ότι ήθελε πάντα να γίνει πατέρας ωστόσο οι κοινωνικές υπηρεσίες στην Ιταλία συνήθως δεν χορηγούν την επιμέλεια σε ανύπανδρους, ομοφυλόφιλους άνδρες. «Από την ηλικία των 14 δουλεύω εθελοντικά με ΑμεΑ και νιώθω πως έχω τη γνώση και την εμπειρία να το κάνω», ανέφερε. Στα εφηβικά του χρόνια ο Trapanese επισκεπτόταν τον καλύτερό του φίλο στο νοσοκομείο και τον βοηθούσε με τα μαθήματά του ενώ βρισκόταν στα τελευταία στάδια του καρκίνου. «Οι γονείς του έπρεπε να δουλεύουν, έτσι τον περισσότερο χρόνο τον περνούσαμε οι δύο μας. Έμεινα μαζί του καθ' όλη τη διάρκεια της τρομερής, λυπηρής και επίπονης ασθένειας του, μέχρι το τέλος», ανέφερε στο BBC.</p>
      <figure>
        <embed-post data-src="https://www.instagram.com/p/B5YEM8IqVTC" data-service="Instagram"/>
      </figure>
      <figure>
        <embed-post data-src="https://www.instagram.com/p/B5YTgriqWwC" data-service="Instagram"/>
      </figure>
      <figure>
        <embed-post data-src="https://www.instagram.com/p/BtejHb0lY40" data-service="Instagram"/>
      </figure>
      <p>Ο 41χρονος Ιταλός ανέφερε ότι πέρασε τις πρώτες μέρες με την Alba μόνος του αλλά παραδέχθηκε πως στην αρχή φοβόταν να κρατήσει το νεογέννητο. «Ήταν η πρώτη φορά που κράτησα ένα νεογέννητο. Πριν από εκείνη τη στιγμή φοβόμουν. Αλλά όταν κράτησα την Alba, ήξερα ότι ήμουν έτοιμος να γίνω ο πατέρας της», πρόσθεσε. Στη συνέχεια ο ίδιος διοργάνωσε ένα πάρτι για να συστήσει την Alba στους φίλους του, στην οικογένειά του και σε όσους ενεπλάκησαν στην υιοθεσία.</p>
      <p>«Οι δύο μητέρες μου μού είπαν ότι την κρατούσα με λάθος τρόπο και μέχρι τώρα βρίσκουν κάτι για να μου ασκήσουν κριτική. Είναι δύο καταπληκτικές γιαγιάδες που προσέχουν στοργικά την Alba και χαίρομαι πολύ που είναι στις ζωές μας», είπε ο Trapanese προσθέτοντας ότι η κόρη του έχει ισχυρή προσωπικότητα και τις αρέσει να περιστοιχίζεται από κόσμο.</p>
      <p>
        <i>Με πληροφορίες από Daily Mail</i>
      </p>
    </article>
  </body>
</html>