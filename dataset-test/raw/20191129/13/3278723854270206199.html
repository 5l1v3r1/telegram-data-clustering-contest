<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2114065"/>
    <meta property="og:site_name" content="www.bta.bg"/>
    <meta property="article:published_time" content="2019-11-29T13:32:00+00:00"/>
    <meta property="og:title" content="В рамките на инициативата за европейските университети, до 2021 г. трябва да се създаде електронна европейска студентска карта"/>
    <meta property="og:description" content="София, 29 ноември /БТА/ Много високо в моите приоритети е създаването до 2025 г. на европейско образователно пространство, защото е много важно да стимулираме многоезичието. Трябва да запазим езиковото многообразие, защото зад него се крият култура, традиции, мечти и въжделения. Нека не забравяме, че само 3 процента от младите ни хора са участвали в програмата &quot;Еразъм&quot; и много ми се иска тя да стане по-приобщаваща. Трябва да наблегнем и на професионалното обучение, но и да има повече възможности за виртуална мобилност, каза българският еврокомисар Мария Габриел на конференцията &quot;Ролята на образованието за насърчаване на фундаменталните ценности на ЕС&quot;. Тя представи на форума визията си за образованието на бъдещето като комисар по иновации, научни изследвания, образование, култура и младеж за следващия мандат на ЕК, който започва от 1 декември 2019 г. Първата инициатива е за създаването на европейски университети и в рамките на следващите три години всички заедно - академичната общност, частният сектор, младите…"/>
  </head>
  <body>
    <article>
      <h1>В рамките на инициативата за европейските университети, до 2021 г. трябва да се създаде електронна европейска студентска карта</h1>
      <address>
        <time datetime="2019-11-29T13:32:00+00:00">29 Nov 2019, 13:32</time>
      </address>
      <p>София, 29 ноември /БТА/</p>
      <p>Много високо в моите приоритети е създаването до 2025 г. на европейско образователно пространство, защото е много важно да стимулираме многоезичието. Трябва да запазим езиковото многообразие, защото зад него се крият култура, традиции, мечти и въжделения.</p>
      <p>Нека не забравяме, че само 3 процента от младите ни хора са участвали в програмата "Еразъм" и много ми се иска тя да стане по-приобщаваща. Трябва да наблегнем и на професионалното обучение, но и да има повече възможности за виртуална мобилност, каза българският еврокомисар Мария Габриел на конференцията "Ролята на образованието за насърчаване на фундаменталните ценности на ЕС". Тя представи на форума визията си за образованието на бъдещето като комисар по иновации, научни изследвания, образование, култура и младеж за следващия мандат на ЕК, който започва от 1 декември 2019 г.</p>
      <p>Първата инициатива е за създаването на европейски университети и в рамките на следващите три години всички заедно - академичната общност, частният сектор, младите хора, научните изследователи, ясно да ни кажат от какво се нуждаят, информира Мария Габриел. Искаме да обединим висши училища в цяла Европа, така че студенти, докторанти, преподаватели и изследователи от различни дисциплини да работят и учат заедно. Да имат възможност различните степени да бъдат придобивани безпроблемно в различни институции, в различна държава членка на ЕС - това означава учащите да бъдат потопени в образователна европейска среда, където те ще мислят за европейските предизвикателства и ще живеят в многообразието на европейския живот, обясни инициативата българският еврокомисар.</p>
      <p>Тя отбеляза, че европейските университети не са европейски само в географски смисъл, а на тях ще се разчита да запазят академичната свобода и почтеността. До февруари е отворена втората покана за участие в инициативата за европейските университети и разчитам, че и България ще намери своето достойно място в нея, изрази увереност Мария Габриел.</p>
      <p>В рамките на европейските университети, до 2021 г. искам да се създаде електронна европейска студентска карта, за да може младите хора на едно място да имат информация - преди, по време и след престоя им в чужбина, каза българският еврокомисар. Тя отбеляза, че всички знаят колко време отнема тези документи да бъдат валидирани от всяка една от идентификационните системи на университетите и целта е електронната студентска карта да облекчи мобилността, да помогне за обмена на документи и младите хора да се съсредоточат повече върху придобиването на знания. Затова е необходим "силен" бюджет за програмите "Еразъм" и "Хоризонт Европа", и ЕК беше достатъчно амбициозна да предложи двойно увеличение на бюджета за програма "Еразъм" и да предложи 100 милиарда евро за "Хоризонт Европа", заяви Мария Габриел.</p>
      <p>Тя каза, че е поела ангажимент - до края на първата година на мандата, да се актуализира планът за действие за цифровото образование. Три са приоритетите в него - използване на цифровите технологии за преподаване и учене, развиване на цифрови компетентности и умения, и подобряване на образованието с данни и прогнозиране. Амбицията е 50 процента от всички европейски училища да бъдат включени в инициативата за европейската седмица на програмирането до края на 2020 г.</p>
      <p>Друга моя кауза е за повече жени в новите технологии, тъй като само 17 процента са жените в ИКТ, но България е на първо място в ЕС, като двойно по-висок е процентът ни на жени в ИКТ, каза Мария Габриел. Ще продължа да работя и в тази посока, увери българският еврокомисар. Тя каза, че ще продължи да работи и за медийната грамотност, и иска децата да знаят, че има и "една тъмна страна на интернет", и затова ще продължи кампанията за безопасен интернет за децата. "Успяхме да достигнем до над 17 000 училища и много ми се иска тази инициатива да продължи, като включва учителите и директорите", отбеляза Мария Габриел. Тя каза, че трябва да се популяризира дейността на Европейския институт за иновации и технологии, който ще има специален проект за образованието и регионални инициативи за научните изследвания.</p>
      <p>Имам намерението да създам и програма "Зелен Еразъм" за младите хора и те да покажат как виждат техния принос за опазване на околната среда, каза Мария Габриел. И призова младите хора да дават идеи, защото има по-малко от година от започването на тази нова програма.</p>
      <p>
        <i>Източник: София</i>
      </p>
    </article>
  </body>
</html>