<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/lerares-pakt-telefoon-af-leerlinge-kapt-schoonmaakmiddel-in-haar-thee~a60325ac/"/>
    <meta property="og:site_name" content="HLN"/>
    <meta property="article:published_time" content="2019-11-29T13:11:00+00:00"/>
    <meta property="og:title" content="Lerares pakt telefoon af, leerlinge kapt schoonmaakmiddel in haar thee"/>
    <meta property="og:description" content="Een leerlinge van een school in Amsterdam heeft  afgelopen dinsdag een lerares vergiftigd met schoonmaakmiddel. Een woordvoerster van de middelbare school Wellantcollege in het stadsdeel Nieuw-West..."/>
  </head>
  <body>
    <article>
      <h1>Lerares pakt telefoon af, leerlinge kapt schoonmaakmiddel in haar thee</h1>
      <address><time datetime="2019-11-29T13:11:00+00:00">29 Nov 2019, 13:11</time> by <a rel="author">mvdb</a></address>
      <p>
        <b>Een leerlinge van een school in Amsterdam heeft  afgelopen dinsdag een lerares vergiftigd met schoonmaakmiddel. Een woordvoerster van de middelbare school Wellantcollege in het stadsdeel Nieuw-West bevestigt een bericht hierover in de krant De Telegraaf.</b>
      </p>
      <p>De scholiere had het middel tijdens de kookles in de thee van de lerares gedaan, omdat ze boos was dat ze haar mobiele telefoon niet mocht gebruiken. De vrouw werd gealarmeerd door een prikkelende tong en heeft zich laten behandelen bij een huisartsenpost, zei de zegsvrouw.<br/><br/>"Dit is een zeer ernstige zaak en we hebben direct onderzocht wat er is gebeurd", vertelde de woordvoerster. De minderjarige scholiere heeft volgens haar in een opwelling gehandeld. "Ze heeft ontzettend veel spijt en vindt het heel erg wat er is gebeurd.” De leerlinge wordt overgeplaatst naar een andere vmbo-school, vergelijkbaar met het Vlaamse bso.</p>
    </article>
  </body>
</html>