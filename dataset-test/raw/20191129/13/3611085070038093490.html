<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/daugavins-par-laiku-nhl-nevelejos-visu-laiku-darit-melno-darbu-par-zemu-algu/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-29T13:02:58+00:00"/>
    <meta property="og:title" content="Daugaviņš par laiku NHL: Nevēlējos visu laiku darīt melno darbu par zemu algu"/>
    <meta property="og:description" content="Latviešu hokejists Kaspars Daugaviņš, kurš pārstāv Kontinentālās hokeja līgas (KHL) komandu Maskavas “Spartak”, plašā intervijā medijam “Sport-Express” stāstīja par savu karjeru šobrīd un atskatījās arī pagātnē."/>
  </head>
  <body>
    <article>
      <h1>Daugaviņš par laiku NHL: Nevēlējos visu laiku darīt melno darbu par zemu algu</h1>
      <address><time datetime="2019-11-29T13:02:58+00:00">29 Nov 2019, 13:02</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Latviešu hokejists <a href="https://www.sportazinas.com/atsl%C4%93gv%C4%81rdi/kaspars-daugavins/">Kaspars Daugaviņš</a>, kurš pārstāv Kontinentālās hokeja līgas (KHL) komandu Maskavas “Spartak”, plašā intervijā medijam “Sport-Express” stāstīja par savu karjeru šobrīd un atskatījās arī pagātnē.</p>
      <p>Daugaviņš šosezon 30 spēlēs atzīmējies ar sešiem vārtiem un deviņām rezultatīvām piespēlēm. Viņš ticis arī pie 14 soda minūtēm un pozitīva lietderības koeficienta +5. “Spartak” komandu šogad trenē Oļegs Znaroks un Harijs Vītoliņš.</p>
      <p>“Znaroks ir tāds pats kā agrāk,” uz žurnālista jautājumu, vai treneris nav palicis mierīgāks, atbildēja Kaspars. “Viņš no mums prasa ļoti daudz, un Znarokam ir svarīgi aizvest komandu līdz čempiontitulam. Jā, viņš uz soliņa ir mierīgs, bet jums Oļegs būtu jāredz ģērbtuvē…”</p>
      <p>Znaroks esot atmetis smēķēšanu. “Mēs izcīnām uzvaras, līdz ar to varbūt tas palīdz,” ironizēja Daugaviņš, kurš stāstīja par treniņu specifiku KHL. “Pirms sezonas norisinās treniņi divu mēnešu garumā un pirmajos divos mēnešos sezonā mēs nospēlējam 26 spēles. Novembrī ir sajūta, ka nospēlēta jau visa sezona.”</p>
      <p>Daugaviņš arī atklāja, ka viņam treniņnometnēs visvairāk nepatīk skriet krosus. “Tas nav domāts man. Labāk skrienu sprintus, bet viss, kas ir tālāks par 200 metriem, man nepatīk.”</p>
      <p>Daugaviņam tika jautāts arī par “Spartak” ambīcijām šosezon un to vai komandai varētu izdoties triumfēt turnīrā. “Tad jau redzēsim. Šogad sacensības ir interesantākas, jo jebkurš var uzvarēt jebkuru. Domāju, ka “play-off” cīņas šosezon būs daudz neparedzamākas. Skaidrs, ka Maskavas CSKA ir lieliska komanda, bet uzvarēt divus gadus pēc kārtas ir ļoti grūti.”</p>
      <p>Sezonas gaitā izskanēja runas, ka Daugaviņu varētu aizmainīt uz Čeļabinskas “Traktor” vai Ņižņijnovgorodas “Torpedo” komandām. “Ir daudz baumu, no kurām dažas ir patiesas, bet dažas nē. Jāsaka, ka es vēlos palikt “Spartak” komandā un uzvarēt kopā ar šo klubu.”</p>
      <p>Latvijas hokejists uzskata, ka ar Latvijas izlases galveno treneri Bobu Hārtliju ir grūti nonākt konfliktos. “Neesmu dzirdējis, ka kādam tas būtu izdevies. Bobs ir cilvēks, ar kuru ir grūti sastrīdēties un tur vajadzētu ļoti pacensties. Viņš ir godīgs pret visiem spēlētājiem.”</p>
      <p>Daugaviņš vairākus gadus pavadīja Ziemeļamerikā, cenšoties nostiprināties Nacionālajā hokeja līgā (NHL). Lai arī viņš tika pie iespējas uzspēlēt šajā līmenī, planētas spēcīgākajā līgā viņam neizdevās nostiprināties. 2013./14. gada sezonā Daugaviņš pārcēlās uz Šveices klubu Ženēvas “Servette”, turpmākajai NHL karjerai atmetot ar roku.</p>
      <p>“Spēlēju Ziemeļamerikā aptuveni deviņas sezonas,” noteica Daugaviņš. “Izgāju cauri daudzām līgām un beidzot nonācu Otavas pirmajā komandā, kur spēlēju trešajā maiņā un nopelnīju arī punktus. Bet laika gaitā no traumām atguvās vairāki spēlētāji un tiku nobīdīts uz ceturto maiņu, kurā nebija iespējams krāt punktus, jo vidēji spēles laiks bija četras minūtes. Nevēlējos patstāvīgi darīt melno darbu par zemāku algu, ja varētu spēlēt daudz lielāku lomu kādā Eiropas hokeja komandā un saņemt par to lielāku atalgojumu.”</p>
      <p>Daugaviņš NHL nospēlēja 91 spēli un guva sešus vārtus, kā arī atdeva deviņas rezultatīvas piespēles. Latvietis uzspēlēja tādās vienībās kā Otavas “Senators” un Bostonas “Bruins”.</p>
      <p>“Šveicē līmenis ir ļoti augsts un fakts, ka tur spēlē tikai 12 komandas, sacensības padara vēl interesantākas,” komentēja latvietis. “Domāju, ka jebkura Šveices komanda varētu cīnīties par vietu “play-off” turnīrā KHL. Jāsaka, ka KHL ir taktiskāks hokejs, bet Šveicē vairāk tas ir pielīdzināms Ziemeļamerikai.”</p>
      <p>Daugaviņš apstiprināja, ka viņa spēles stils vairs nav tik agresīvs kā jaunībā. “Tagad pat NHL ir maz <i>tafgaju</i>. Kādreiz AHL spēlēju vienā maiņā ar Džeremiju Jablonski un man bija vislabākās vietas izrādē, jo varēju visu laiku vērot viņa cīņas no <i>pirmajām rindām.</i>”</p>
      <p>31 gadu vecais uzbrucējs savā karjeras vienīgajā sezonā Šveicē 44 spēlēs iekrāja 44 punktus regulārajā sezonā un četrus punktus 11 izslēgšanas turnīra spēlēs. Pēc tam viņš 2014./15. gada sezonā pārcēlās uz KHL, kur spēlē vēl līdz šim brīdim.</p>
    </article>
  </body>
</html>