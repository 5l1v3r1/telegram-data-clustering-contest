<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zelenskiy-pidpisav-zakon-pro-novi-viyskovi-zvannya-u-zsu-331335_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T13:35:00+00:00"/>
    <meta property="og:title" content="Зеленський підписав закон про нові військові звання у ЗСУ"/>
    <meta property="og:description" content="Зокрема, скасовуються військові звання прапорщик, старший прапорщик (мічман, старший мічман)."/>
  </head>
  <body>
    <article>
      <h1>Зеленський підписав закон про нові військові звання у ЗСУ</h1>
      <h2>Зокрема, скасовуються військові звання "прапорщик, старший прапорщик" (мічман, старший мічман).</h2>
      <address>
        <time datetime="2019-11-29T13:35:00+00:00">29 Nov 2019, 13:35</time>
      </address>
      <p>Закон, який вносить зміни в статути Збройних сил і низку законів про порядок виконання військового обов'язку, сьогодні підписав президент України Володимир Зеленський. Про це йдеться на вебпорталі Верховної Ради в картці законопроєкту №0906.</p>
      <p>У жовтні парламент запровадив <a href="https://dt.ua/UKRAINE/v-ukrayinskiy-armiyi-bilshe-ne-bude-praporschikiv-rada-vvela-novi-zvannya-326596_.html"><b>нову шкалу військових звань для сержантського і старшинського складу</b></a> Збройних Сил України.</p>
      <p>Так, скасовуються військові звання "прапорщик, старший прапорщик" (мічман, старший мічман) і вводяться "рекрут", "штаб-сержант" (штаб-старшина), "майстер-сержант" і "головний майстер-сержант" (корабельні – "старший майстер-старшина", "головний майстер-старшина"). Також сержантський і старшинський склади повинні розділити на молодший та старший склади.</p>
      <p>Цей закон повинен удосконалити порядок виконання військового обов'язку, реалізувати введення нових військових звань сержантського і старшинського складу, забезпечивши їх відповідність еквівалентній колонці NATO Code згідно зі STNAG 2116, підвищити роль сержантського і старшинського складу в навчанні і вихованні підлеглого особового складу та у підготовці й виконанні ними завдань за призначенням.</p>
      <p>Як пише у своєму матеріалі для <a href="https://dt.ua/"><b>DT.UA</b></a> журналіст Юрій Бутусов, в Україні виросла низка професійних воєначальників, які стали золотим фондом нації і держави, є військові частини, з яких не тікають, а, навпаки, постійно приходять на контракт, і саме такі лідери мають стати основою реформи ЗСУ. Докладніше читайте у статті "<b><a href="https://dt.ua/internal/armiya-2019-5-zhittyevo-vazhlivih-zmin-298182_.html">Армія-2019: 5 життєво важливих змін</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>