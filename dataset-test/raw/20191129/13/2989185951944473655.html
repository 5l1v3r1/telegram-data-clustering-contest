<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/sport/427930-i-voleibolniat-shampion-poiska-smanata-na-lazarov"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T13:48:00+00:00"/>
    <meta property="og:title" content="И волейболният шампион поиска смяната на Лазаров"/>
    <meta property="og:description" content="Нефтохимик вижда екипа на Любо Ганев нужните идеи"/>
  </head>
  <body>
    <article>
      <h1>И волейболният шампион поиска смяната на Лазаров</h1>
      <address><time datetime="2019-11-29T13:48:00+00:00">29 Nov 2019, 13:48</time> by <a rel="author" href="https://fakti.bg/author/4" target="_blank">Павел Ковачев</a></address>
      <p>Шампионът във волейболната Суперлига при мъжете Нефтохимик 2010 се присъедини към инициативата на редица волейболни клубове в страната за издигане кандидатурата на Любомир Ганев за президент на Българската федерация по волейбол и свикване на Извънредно общо събрание на федерацията, пише sportal.</p>
      <p>“С дълбоко уважение към постиженията и заслугите на настоящия президент на БФВолейбол, смятаме, че е време той да се отдаде на заслужен отдих. Убедени сме, че ръководството на федерацията трябва да бъде поверено на енергичен и професионален екип, който да си поставя високи цели за развитието на българския волейбол и да преследва тяхното постигане с ясни, прозрачни и ефективни методи. В предложената от Любомир Ганев <a href="https://bazar.bg/obiavi?q=%D0%BF%D0%BB%D0%B0%D1%82%D1%84%D0%BE%D1%80%D0%BC%D0%B0">платформа</a> виждаме добра основа за качествена промяна в цялостната концепция за развитие на българския волейбол, а в неговата личност – човек, напълно отдаден на каузата Български Волейбол и способен да обедини клубовете в името на тази кауза. Това ни дава основание да подкрепим неговата кандидатура”, се казва в съобщение, разпространено от клуба.</p>
      <p>По-рано през деня други пет клуба заявиха подкрепата си за кандидатурата на Любо Ганев. С това клубовете, застанали зад инициативата за промени в ръководството на волейболната централа стават 57. Вчера инициативният комитет внесе искане за свикване на извънредно изборно общо събрание на 16 януари догодина. Управителният съвет на федерацията трябва до две седмици да се произнесе по внесеното искане.</p>
      <p>
        <b>София / България</b>
      </p>
    </article>
  </body>
</html>