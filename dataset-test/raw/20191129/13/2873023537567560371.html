<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/diethnis-oikonomia/221055_oi-12-tis-ee-poy-arnithikan-na-apokalypsoyn-ti-foroapofygi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T13:29:15+00:00"/>
    <meta property="og:title" content="Οι «12» της Ε.Ε. που αρνήθηκαν να αποκαλύψουν τη φοροαποφυγή κολοσσών"/>
    <meta property="og:description" content="Δώδεκα χώρες της Ευρωπαϊκής Ένωσης, ανάμεσά τους η Ιρλανδία και η Κύπρος, μπλόκαραν τροπολογία που θα ανάγκασε τις πολυεθνικές εταιρείες να αποκαλύψουν πόσο κέρδη έχουν και πόσο μικρούς φόρους πληρώνουν σε καθεμία από τις 28 χώρες της Ένωσης."/>
  </head>
  <body>
    <article>
      <h1>Οι «12» της Ε.Ε. που αρνήθηκαν να αποκαλύψουν τη φοροαποφυγή κολοσσών</h1>
      <address><time datetime="2019-11-29T13:29:15+00:00">29 Nov 2019, 13:29</time> by <a rel="author">efsyn.gr</a></address>
      <p>Δώδεκα χώρες της Ευρωπαϊκής Ένωσης, ανάμεσά τους η Ιρλανδία και η Κύπρος, μπλόκαραν τροπολογία που θα ανάγκαζε τις πολυεθνικές εταιρείες να αποκαλύψουν πόσο κέρδη έχουν και πόσο μικρούς φόρους πληρώνουν σε καθεμία από τις 28 χώρες της Ένωσης.</p>
      <p>Η προτεινόμενη τροπολογία σχεδιάστηκε για να ρίξει περισσότερο φως στο πώς οι μεγαλύτερες εταιρείες του κόσμου, όπως η Apple, η Facebook και η Google, αποφεύγουν να πληρώσουν περίπου 500 δισ. το χρόνο σε φόρους, μεταφέροντας τα κέρδη τους από χώρες με υψηλή φορολογία όπως το Ηνωμένο Βασίλειο, η Γαλία και η Γερμανία σε πιο… φιλικά κράτη όπως η Ιρλανδία, το Λουξεμβούργο και η Μάλτα.</p>
      <p>Η Ιρλανδία είναι από τις χώρες που ωφελούνται από τους συγκεκριμένους κανόνες, καθώς η χώρα έχει εταιρικά γραφεία που μαζεύουν εισόδημα και κέρδη από πολλές πολυεθνικές εταιρείες που επιχειρούν σε όλη την Ε.Ε.. Η Ιρλανδία επιτρέπει σε μεγάλες εταιρείες να πληρώνουν φόρο 6.25%, εξαιρετικά χαμηλό σε σύγκριση με το 19% της Βρετανίας.</p>
      <p>Η απόφαση της Ιρλανδίας να καταψηφίσει την συγκεκριμένη ντιρεκτίβα, ήρθε τη στιγμή που οι φορολογικές υπηρεσίες της χώρας προειδοποίησαν ότι η οικονομία της χώρας θα καταρρεύσει εάν υπάρξει παγκόσμιο «κυνήγι» της φοροαποφυγής.</p>
      <p>Άλλες χώρες που έχουν πολύ φιλική φορολογική πολιτική, όπως οι Κύπρος, Μάλτα, Λουξεμβούργο, Λετονία, Σλοβενία, Εσθονία, Αυστρία, Τσεχία, Ουγγαρία και Κροατία, καταψήφισαν επίσης το νομοσχέδιο.</p>
      <p>Ακόμη μία χώρα που ψήφισε κατά ήταν η Σουηδία, αλλά επειδή η κυβέρνησή της φοβάται ότι μια τέτοια ντιρεκτίβα θα «χαμηλώσει» τα υψηλά επίπεδα διαφάνειας που έχει η χώρα.</p>
      <p>Γαλλία, Ισπανία, Ολλανδία ήταν ανάμεσα σε εκείνες τις χώρες που στήριξαν την πρόταση, όμως η Γερμανία απείχε από την ψηφοφορία.</p>
      <p>Το Ηνωμένο Βασίλειο, από τους βασικούς υποστηρικτές της πιο αυστηρής νομοθεσίας για την φοροαποφυγή, δεν ψήφισε, με το υπουργείο Οικονομικών της χώρας να χρησιμοποιεί ως δικαιολογία τις επικείμενες εκλογές.</p>
      <p>Το ψήφισμα ήρθε περίπου τρία χρόνια μετά τη δέσμευση της Ευρωπαϊκής Επιτροπής να αποκαλύψει την φοροαποφυγή των επιχειρηματικών κολοσσών, μετά το σάλο από τα Panama Papers.</p>
      <p>Ο ΟΟΣΑ προσπαθεί να αναγκάσει τους τεχνολογικούς κολοσσούς, όπως η Facebook, η Amazon και η Google, να πληρώνουν περισσότερους φόρους στις χώρες ότι πωλούν πραγματικά τα προϊόντα τους και τις υπηρεσίες τους.</p>
      <p>Σημειώνεται ότι η Κομισιόν έχει ήδη ανακοινώσει ότι η συμφωνία-μαμούθ μεταξύ Apple και Ιρλανδίας είναι παράνομη και βοήθησε τον αμερικανικό κολοσσό να αποφύγει 13 δισ. σε φόρους. Το ντηλ είχε μειώσει τον φόρο της Apple στο ο,οο5% με την Κομισιόν να αποφαίνεται ότι η εταιρεία πρέπει να πληρώσει ολόκληρο το ποσό που υποχρεούται στην Ιρλανδία.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/diethnis-oikonomia/111155_malta-o-neos-forologikos-paradeisos-tis-eyropis"/>
        <a href="https://www.efsyn.gr/oikonomia/diethnis-oikonomia/100979_atolmo-bima-kata-tis-forodiafygis"/>
        <a href="https://www.efsyn.gr/node/220941"/>
        <a href="https://www.efsyn.gr/oikonomia/diethnis-oikonomia/197601_10-hores-kinoyn-ta-nimata-tis-pagkosmias-forodiafygis"/>
        <a href="https://www.efsyn.gr/oikonomia/diethnis-oikonomia/195860_forologisi-epiheiriseon-alla-oi-polyethnikes-adiaforoyn"/>
        <a href="https://www.efsyn.gr/oikonomia/diethnis-oikonomia/194514_eniaia-agora-anisotiton-stin-eyropaiki-enosi"/>
      </related>
    </article>
  </body>
</html>