<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550901.html/%D9%85%D8%B1%D8%AC%D8%B9%DB%8C%D8%AA-%D8%B9%D8%B1%D8%A7%D9%82--%D9%85%D8%B9%D8%AA%D8%B1%D8%B6%D8%A7%D9%86-%D8%B5%D9%81-%D8%AE%D9%88%D8%AF-%D8%B1%D8%A7-%D8%A7%D8%B2-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AC%D8%AF%D8%A7-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T13:53:00+00:00"/>
    <meta property="og:title" content="مرجعیت عراق: معترضان صف خود را از آشوبگران جدا کنند"/>
    <meta property="og:description" content="نماینده آیت‌الله سیستانی در خطبه‌های امروز شهر مقدس کربلا، از معترضان عراقی خواست تا صف خود را از تخریبگران و آشوبگران جدا کنند."/>
  </head>
  <body>
    <article>
      <h1>مرجعیت عراق: معترضان صف خود را از آشوبگران جدا کنند</h1>
      <h2>در پی ادامه اعتراضات در نجف؛</h2>
      <address>
        <time datetime="2019-11-29T13:53:00+00:00">29 Nov 2019, 13:53</time>
      </address>
      <p>نماینده آیت‌الله سیستانی در خطبه‌های امروز شهر مقدس کربلا، از معترضان عراقی خواست تا صف خود را از تخریبگران و آشوبگران جدا کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «احمد الصافی» نماینده آیت‌الله سیستانی مرجعیت عالی عراق امروز در خطبه‌های نماز جمعه شهر مقدس کربلا، ضمن بیان حرمت خون معترضان، از آنها خواست تا صف خود را از آشوبگران جدا کنند.</p>
      <p>او ابتدا از درگیری‌های اخیر در برخی شهرها به خصوص «الناصریه» و «نجف اشرف» و ریخته شدن خون بسیاری و تعرض به اماکن مختلف و آتش زدن‌ آنها ابراز تأسف کرد.</p>
      <p>«احمد الصافی» در ادامه از معترضان خواست تا آشوبگران و کسانی که دست به تخریب می‌زنند را از میان خود بیرون انداخته و نگذارند که مسیر اعتراضات را منحرف کنند. وی همزمان بر حق مردم برای اعتراض تأکید کرد.</p>
      <p>نمانیده مرجعیت افزود: «دشمنان به همراه ایادی و ابزارهای خود برای ایجاد آشوب و جنگ داخلی و بازگشت دیکتاتوری برنامه‌ریزی می‌کنند و بر همه ما واجب است تا با همکاری یکدیگر این فرصت را از آنان بگیریم.»</p>
      <p>او با بیان اینکه خونریزی و مماشات در مسیر اصلاحات، هزینه‌های سنگینی بر روی دوش عراق می‌گذارد، از پارلمان نیز خواست تا با تصویب سریع قانون انتخابات، مسیر برگزاری انتخابات پاک را فراهم سازد.</p>
      <p>آیت‌الله «احمد الصافی» در ادامه گفت: «ما جز نصیحت و ارشاد وظیفه دیگری نداریم و این بر عهده مردم است که اصلح را انتخاب کنند.»</p>
      <p>سخنان نماینده آیت‌الله سیستانی پس از آن صورت می‌گیرد که روز گذشته (پنجشنبه) بنا به گفته مقامات عراقی ورود برخی از آشوبگران و «نقابداران» به استان‌های نجف و کربلا، باعث ایجاد هرج و مرج در این استان‌ها به ویژه نجف شد و به همین دلیل، تظاهرات مسالمت‌آمیز در این استان‌ها به درگیری شدید با نیروهای امنیتی و تعرض به برخی دفاتر، مکان‌های مذهبی و دیپلماتیک از جمله کنسولگری جمهوری اسلامی ایران در نجف اشرف سوق پیدا کرد.</p>
      <p>منبع: فارس</p>
      <p>انتهای پیام/</p>
      <p> </p>
    </article>
  </body>
</html>