<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a548050/Jat-tehnika-prodata-ceskoj-kompaniji-Avia-Prime.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T13:27:00+00:00"/>
    <meta property="og:title" content="Jat tehnika prodata češkoj kompaniji Avia Prime"/>
    <meta property="og:description" content="Ministarstvo privrede Srbije je donelo odluku kojom je za kupca oko 99,4 udela u kapitalu JAT tehnike proglasilo..."/>
  </head>
  <body>
    <article>
      <h1>Jat tehnika prodata češkoj kompaniji Avia Prime</h1>
      <address>
        <time datetime="2019-11-29T13:27:00+00:00">29 Nov 2019, 13:27</time>
      </address>
      <p>Ministarstvo privrede Srbije je donelo odluku kojom je za kupca oko 99,4 udela u kapitalu JAT tehnike proglasilo kompaniju Avia Prime iz Praga, objavila je eKapija.</p>
      <p>Rok za podnošenje zahteva za otkup prodajne dokumentacije bio je 6. novembar i do tog roka podneta su dva zahteva. Jedan zahtev podnela je kompanija SR Technics iz Klotena u Švajcarskoj, a drugi češka Avia Prime, koja je potom jedina i ponela prijavu za učešće u postupku.</p>
      <p>Avia Prime je stopostotni vlasnik kompanija Adria Tehnike iz Slovenije i Linetech-a iz Poljske.</p>
      <p>"Zahvaljujemo se Vladi Srbije na ovoj prilici i sprovođenju ovog zahtevnog procesa. Svim snagama ćemo se potruditi da Jat tehniku uzdignemo na svetski nivo u MRO segmentu gde po tradiciji i pripada", kazao je generalni direktor Avia Prime Piotr Kačor.</p>
      <p>Jat tehnika, čije je sedište na Aerodromu "Nikola Tesla" u Beogradu, biće četvrta lokacija za održavanje aviona Avia Prime grupe, zajedno sa aerodromima u Ljubljani, i aerodromima Katovice i Ržežov (Poljska).</p>
      <p>Ministarstvo privrede je 25. oktobra 2019. oglasilo prodaju preduzeća JAT tehnika u postupku javnog prikupljanja ponuda.</p>
      <p>Procenjena vrendnost preduzeća je bila oko 20 miliona evra, a početna cena iznosila je oko 10,2 miliona evra, podsetio je portal eKapija.</p>
      <p>Prethodni tender za privatizaciju Jat tehnike koja se bavi popravkom i održavanjem letelica i svemirskih letelica, bio je raspisan početkom septembra, da bi Ministarstvo privrede 13. oktobra odlučilo da poništi postupak privatizacije.</p>
    </article>
  </body>
</html>