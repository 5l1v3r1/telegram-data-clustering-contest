<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014761/%D8%A8%D9%86%D8%A7-%D9%87%DB%8C%DA%86%D9%88%D9%82%D8%AA-%D8%A8%D9%87-%D9%85%D8%B1%D8%AF%D9%85-%D8%AF%D8%B1%D9%88%D8%BA-%D9%86%DA%AF%D9%81%D8%AA%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T13:59:34+00:00"/>
    <meta property="og:title" content="بنا: هیچوقت به مردم دروغ نگفتم"/>
    <meta property="og:description" content="سرمربی تیم ملی کشتی فرنگی با تاکید بر اینکه زمان و امکانات کمی برای کسب موفقیت در المپیک داریم، گفت: هیچ قولی برای ۲ طلای المپیک نداده‌ام."/>
  </head>
  <body>
    <article>
      <h1>بنا: هیچوقت به مردم دروغ نگفتم</h1>
      <address>
        <time datetime="2019-11-29T13:59:34+00:00">29 Nov 2019, 13:59</time>
      </address>
      <p>
        <i>سرمربی تیم ملی کشتی فرنگی با تاکید بر اینکه زمان و امکانات کمی برای کسب موفقیت در المپیک داریم، گفت: هیچ قولی برای ۲ طلای المپیک نداده‌ام.</i>
      </p>
      <p>به گزارش مشرق، وزیر ورزش در جلسه چند روز پیش خود با سرمربیان تیم های ملی<b> کشتی آزاد</b> و <b>فرنگی </b>ضمن بررسی وضعیت تیم‌های ملی کشتی در راه کسب موفقیت در المپیک توکیو، عنوان کرده بود از کشتی آزاد و فرنگی توقع کسب ۴ مدال طلای المپیک را دارد، موضوعی که واکنش‌های مختلفی را در پی داشت.</p>
      <p><b>محمد بنا</b> سرمربی تیم ملی کشتی فرنگی نیز در واکنش به این انتظار وزیر ورزش تاکید کرد، با این شرایط و امکاناتی که داریم هیچ قولی برای کسب ۲ مدال طلا نمی توانم بدهم.</p>
      <blockquote>بیشتر بخوانید:<br/><a href="https://www.mashreghnews.ir/news/1012191/%D8%A2%D9%86-%DA%86%D9%87-%D8%AF%D8%B1-%D8%AC%D9%84%D8%B3%D9%87-%DA%AF%D9%88%D8%B4-%D8%B4%DA%A9%D8%B3%D8%AA%D9%87-%D9%87%D8%A7-%D8%A8%D8%A7-%D9%88%D8%B2%DB%8C%D8%B1-%DA%AF%D8%B0%D8%B4%D8%AA">آن‌چه در جلسه گوش شکسته‌ها با <i>وزیر</i> گذشت</a></blockquote>
      <p>محمد بنا با بیان اینکه هیچ گاه قصد دروغ گفتن به مردم را در هیچ موضوعی را نداشته است، گفت: مسابقات المپیک نزدیک و شرایط هم خیلی سخت است. امکانات خیلی کمی داریم اما جوانان خوبی داریم که خیلی به پیروزی آن‌ها امیدواریم.</p>
      <p>سرمربی تیم ملی کشتی فرنگی تصریح کرد: اینکه شنیدم عنوان شده من قول دو طلا یا ۴ طلا داده باشم، اصلا اینطور نیست. ما تمام سعی و تلاشمان را می‌کنیم اما با وجود امکانات و زمان کم و شرایطی که داریم من هیچ قولی نمی‌توانم بدهم.</p>
      <p>وی افزود: با همه توان می‌جنگیم تا با کسب پیروزی دل مردم را شاد کنیم و در این روزهای سخت باعث شادی آن‌ها شویم.</p>
      <p>منبع: ایسنا</p>
    </article>
  </body>
</html>