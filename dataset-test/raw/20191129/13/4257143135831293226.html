<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/29/brusszel-into-szava-ellenere-pozsony-elutasitja-az-isztambuli-egyezmenyt"/>
    <meta property="og:site_name" content="infostart"/>
    <meta property="article:published_time" content="2019-11-29T13:26:03+00:00"/>
    <meta property="og:title" content="Brüsszel intő szava ellenére Pozsony elutasítja az isztambuli egyezményt"/>
    <meta property="og:description" content="Szinte ugyanabban az órában, amikor csütörtökön a nők elleni erőszak megállítása érdekében az isztambuli egyezmény ratifikálására szólított fel minden uniós tagállamot az Európai Parlament, a szlovák törvényhozás elutasította azt. A pozsonyi parlament arra is felkérte a kormányt, hogy az elfogadott határozattal összhangban lépjen fel az uniós intézményekkel és az Európa Tanáccsal szemben."/>
  </head>
  <body>
    <article>
      <h1>Brüsszel intő szava ellenére Pozsony elutasítja az isztambuli egyezményt</h1>
      <address><time datetime="2019-11-29T13:26:03+00:00">29 Nov 2019, 13:26</time> by <a rel="author">Infostart / InfoRádió - Kiss Balázs (Pozsony)</a></address>
      <h3>Szinte ugyanabban az órában, amikor csütörtökön a nők elleni erőszak megállítása érdekében az isztambuli egyezmény ratifikálására szólított fel minden uniós tagállamot az Európai Parlament, a szlovák törvényhozás elutasította azt. A pozsonyi parlament arra is felkérte a kormányt, hogy az elfogadott határozattal összhangban lépjen fel az uniós intézményekkel és az Európa Tanáccsal szemben.</h3>
      <p>Az 500 szavazattal, 91 ellenszavazat és 50 tartózkodás mellett elfogadott, nem kötelező erejű állásfoglalásban az európai parlamenti képviselők felszólították a tagállami szakminisztereket tömörítő tanácsot, hogy sürgősen zárja le a nők elleni erőszak megelőzéséről és felszámolásáról szóló isztambuli egyezmény uniós ratifikációs folyamatát – derül ki a strasbourgi plenáris ülésről csütörtökön kiadott európai parlamenti közleményből.</p>
      <p>Az Európa Tanács nők elleni erőszak megelőzéséről és felszámolásáról szóló egyezményét, az isztambuli egyezményt 2011-ben fogadták el, az Európai Unió pedig 2017 júniusában írta alá. Ez az első ilyen jellegű nemzetközi megállapodás a nők védelmében. Az azt ratifikáló államoknak átfogó, jogilag kötelező érvényű normákat kell követniük a nemen alapuló erőszak megelőzésére, az áldozatok védelmére és az elkövetők megbüntetésére.</p>
      <p>Az Európai Parlament késedelem nélküli ratifikációra szólította fel azt a hét tagországot – Magyarországot, Bulgáriát, Csehországot, Litvániát, Lettországot, Szlovákiát és az Egyesült Királyságot –, amelyek még nem fogadták el az egyezményt.</p>
      <blockquote>A szlovák parlament a figyelmeztetés ellenére elutasítja, hogy Szlovákiát uniós határozatok és intézkedések kössék az isztambuli egyezményhez.</blockquote>
      <p>Azt sem támogatja, hogy az Európai Unió mindenféle korlátozások nélkül csatlakozzon az egyezményhez. A parlament ugyanaznap fogadta el a Szlovák Nemzeti Párt képviselői által benyújtott elutasító határozatot, mint amikor az Európai Parlamentben is megszületett a felszólítás.</p>
      <p>A szlovák törvényhozás arra is felkérte a kormányt, hogy az elfogadott határozattal összhangban lépjen fel az uniós intézményekkel és az Európa Tanáccsal szemben annak érdekében, hogy az isztambuli egyezmény semmilyen hatással ne legyen a szlovák jogrendre. A kabinetnek haladéktalanul tájékoztatnia kell az európai intézményeket erről a határozatról.</p>
      <p>A Szlovák Köztársaság Nemzeti Tanácsa idén márciusban kérte fel a kormányt, hogy állítsa le az isztambuli egyezmény ratifikációjához vezető folyamatot. Az akkor elfogadott határozat értelmében Szlovákia nem válik a szerződés részesévé. A képviselők szerint biztosítani kell azt is, hogy Szlovákiát az uniós határozatok és intézkedések se kössék az isztambuli egyezményhez.</p>
      <p>
        <i>Nyitókép: Képviselők az új összetételű Európai Parlament alakuló ülésén Strasbourgban 2019. július 2-án. MTI/AP</i>
      </p>
      <p>
        <b>Kapcsolódó hang</b>
      </p>
      <p>Brüsszel intő szava ellenére Pozsony elutasítja az isztambuli egyezményt</p>
      <figure>
        <audio src="https://infostart.hu/audio/00005/00005669b.mp3"/>
      </figure>
      <p> </p>
    </article>
  </body>
</html>