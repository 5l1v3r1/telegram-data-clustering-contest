<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/nastavljen-pad-stope-nezaposlenosti-na-95-u-trecem-kvartal/"/>
    <meta property="og:site_name" content="Krstarica"/>
    <meta property="article:published_time" content="2019-11-29T13:29:00+00:00"/>
    <meta property="og:title" content="Nastavljen pad stope nezaposlenosti na 9,5% u trećem kvartal"/>
    <meta property="og:description" content="BEOGRAD - Stopa nezaposlenosti u Srbiji nastavila je pad i u trećem kvartalu 2019. godine, spustivši se na 9,5 procenata sa nivoa od 10,3 odsto u drugom i"/>
  </head>
  <body>
    <article>
      <h1>Nastavljen pad stope nezaposlenosti na 9,5% u trećem kvartal</h1>
      <address><time datetime="2019-11-29T13:29:00+00:00">29 Nov 2019, 13:29</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Stopa nezaposlenosti u Srbiji nastavila je pad i u trećem kvartalu 2019. godine, spustivši se na 9,5 procenata sa nivoa od 10,3 odsto u drugom i od 12,1 odsto u prvom tromesečju, prema Anketi o radnoj snazi Republičkog zavoda za statistiku objavljenoj danas.</p>
      <p>U odnosu na treći kvartal 2018. godine, stopa nezaposlenosti je smanjena za 1,8 procentnih poena.</p>
      <p>Smanjenje nezaposlenosti je, kako se navodi u izveštaju, većim delom posledica povećanja neaktivnog stanovništva za 23.000 i smanjenja broja stanovnika uzrasta 15 i više godina za 31.000 u poslednjih godinu dana.</p>
      <p>Među muškom polulacijom starosti 15 godina i više, stopa nezaposlenosti je u trećem tromesečju iznosila 8,5 procenata, a kod žena 10,8 posto.</p>
      <p>Najnižu stopu nezaposlenosti je imao Beogradski region (7,6%), a slede Region Vojvodine (8,2%) i Region Šumadije i Zapadne Srbije (10,6%). U Regionu Južne i Istočne Srbije i dalje se beleži najlošija situacija na tržištu rada, što pokazuje najveća stopa nezaposlenosti od 12 procenata.</p>
      <p>Istovremeno, stopa zaposlenosti stanovništva starosti 15 i više godina porasla je u trećem kvartalu za 0,4 procentna poena na 49,6 posto, u poređenju sa prethodnim tromesečjem i sa istim periodom 2018. godine.</p>
      <p>Rast zaposlenosti je najveći u starosnoj grupi od 45 do 54 godine.</p>
      <p>Stopa zaposlenosti muškog stanovništva iznosila je 57,9 procenata, a ženskog 41,9 odsto. Najveću stopu zaposlenosti beleži Beogradski region (51%), zatim Region Šumadije i Zapadne Srbije (50,7%), Region Vojvodine (49,4%, dok Region Južne i Istočne Srbije beleži najmanju vrednost (47%).</p>
      <p>Međugodišnji rast broja zaposlenih iznosio je 9.500, dok je međugodišnji pad broja nezaposlenih iznosio 63.400.</p>
      <p>Stopa zaposlenosti mladih uzrasta od 15 do 24 godine iznosila je u trećem kvartalu 22,6 posto, a nezaposlenosti 26 procenata.</p>
      <p>Takozvana stopa NEET, odnosno udeo mladih (15-24) koji niti rade niti su u procesu obrazovanja u ukupnoj populaciji mladih, iznosila je 16,5 procenata.</p>
      <p>Anketa je u trećem kvartalu sprovedena na uzorku od 15.849 domaćinstava, od čega je anketirano 11.501 domaćinstvo, odnosno 26.538 lica starosti 15 i više godina.</p>
      <p>(Tanjug)</p>
    </article>
  </body>
</html>