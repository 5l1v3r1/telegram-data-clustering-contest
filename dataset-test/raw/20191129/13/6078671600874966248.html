<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/bulgariya-mystafa-poslanik-1619131.html"/>
    <meta property="og:site_name" content="Cross"/>
    <meta property="article:published_time" content="2019-11-29T13:52:00+00:00"/>
    <meta property="og:title" content="Херо Мустафа: Сътрудничеството в областта на енергетиката е ключова тема за Белия дом"/>
    <meta property="og:description" content="/КРОСС/ България и САЩ са установили дълбоко приятелство и стратегическо партньорство, увери американският посланик у нас Н. пр. Херо Мустафа. Посланик Мустафа изнесе публична лекция пред Атлантическия клуб, посветена на „Американско-българските отношения: Следващите 30 години&quot;, в която постави специален акцент на резултатите от срещата в Белия дом между президента Доналд Тръмп и премиера Бойко Борисов и върху сътрудничеството ни в енергетиката."/>
  </head>
  <body>
    <article>
      <h1>Херо Мустафа: Сътрудничеството в областта на енергетиката е ключова тема за Белия дом</h1>
      <address>
        <time datetime="2019-11-29T13:52:00+00:00">29 Nov 2019, 13:52</time>
      </address>
      <p>/КРОСС/ България и САЩ са установили дълбоко приятелство и стратегическо партньорство, увери американският посланик у нас Н. пр. Херо Мустафа. Посланик Мустафа изнесе публична лекция пред Атлантическия клуб, посветена на „Американско-българските отношения: Следващите 30 години", в която постави специален акцент на резултатите от срещата в Белия дом между президента Доналд Тръмп и премиера Бойко Борисов и върху сътрудничеството ни в енергетиката.</p>
      <p>„Тази година съм особено благодарна, че живея в тази чудесна страна - България. Работя с най-добрия екип и всеки ден научавам повече за българите и тяхната древна култура. Именно заради българският народ, аз съм оптимист за бъдещето на България и за отношенията между нашите две страни", започна посланик Мустафа на отличен български език, въпреки че е в страната ни само от няколко седмици.</p>
      <p>Пред препълнената зала, в която имаше много политици, дипломати и представители на различни институции, американският посланик припомни, че тази година се навършват 30 години от падането на Берлинската стена и 15 години на членството на България в НАТО. „САЩ и България са постигнали много, най-вече в засилването на нашите търговски, военни и икономически отношения", увери тя.</p>
      <p>Посланикът на САЩ у нас определи срещата между Тръмп и Борисов като „историческа", в която двете страни са заздравили още повече връзките и сътрудничеството си в областта на сигурността, икономиката и енергетиката.</p>
      <p>На всяка една от темите посланик Херо Мустафа отдели специално внимание. В сферата на отбраната и сигурността тя отбеляза, че САЩ и България са осъществили здрава връзка след падането на комунизма, а за пример посочи обучението на американски военни у нас, както и американските инвестиции за развитието на българските военни обекти. „Базата в Ново село прекрасен пример за добрата съвместна работа", отбеляза тя.</p>
      <p>Херо Мустафа похвали страната ни и за предприетите стъпки за модернизация на армията и увери, че двете страни ще започнат нов диалог за изграждането на 10-годишен план и двустранно сътрудничество. „САЩ ще продължат да подкрепят усилията на България за получаване на достъп до високотехнологични средства за отбрана", допълни тя.<br/>В областта на икономическото сътрудничество американският посланик отбеляза, че Американски компании са инвестирали над 3 млрд. долара в България, а тези взаимоотношения ще се задълбочават. „Ще работим с вашето правителство и водещи икономически групи, за да помогнем на България да стане жизнено важен член на регионалната и глобална икономика", подчерта Мустафа, но препоръча за целта страната ни да работи за подобрение на инвестиционния климат у нас.</p>
      <p>„Сътрудничеството в областта на енергетиката е ключова тема в Белия дом", увери посланикът и подчерта, че САЩ подкрепя страната ни за усилията за постигане на диверсификация на енергийните доставки, както и да се превърне в регионален център за търговия с газ. "Тръм и Борисов разговаряха как България ще стане истински енергиен хъб. САЩ ще следи отблизо как се развива интерконекторът с Гърция. За разлика от „Турски поток", където България е транзитна страна, газовата връзка с Гърция и терминалът за втечнен газ Александруполис ще ви направят надежден доставчик на потоци от газ", смята Мустафа. Специален акцент тя постави и на ядрената енергетика, като подчерта, че ще помага за това да бъде прехвърлен американски опит и експертиза в тази област. За целта у нас се очаква да дойдат експерти, които да помогнат за бъдещето изграждане на АЕЦ "Белене".</p>
      <p>В близките дни към екипа на посолството в САЩ ще се присъедини и нов съветник по въпросите на върховенството на закона, свободата на словото и борбата с корупцията.</p>
    </article>
  </body>
</html>