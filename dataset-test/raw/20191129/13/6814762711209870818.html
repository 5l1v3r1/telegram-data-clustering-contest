<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SZgMM/babis-kritizuje-kuberu-kvuli-tchaj-wan-chce-se-zviditelnit"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T13:53:00+00:00"/>
    <meta property="og:title" content="Babiš kritizuje Kuberu kvůli Tchaj-wan: Chce se zviditelnit"/>
    <meta property="og:description" content="Ambice některých politiků se zviditelnit mohou znamenat problémy pro české firmy. Novinářům to v pátek v reakci na plánovanou cestu šéfa Senátu Jaroslava Kubery (ODS) na Tchaj-wan řekl premiér Andrej Babiš. Podpořil tak názor prezidenta Miloše Zemana, který ve čtvrtek uvedl, že Kubera jedná proti ekonomickým zájmům ČR. Čína považuje Tchaj-wan za jednu ze svých provincií a hrozí mu vojenským zásahem v případě vyhlášení nezávislosti."/>
  </head>
  <body>
    <article>
      <h6 class="kicker">Babiš ke Kuberovi</h6>
      <h1>Babiš kritizuje Kuberu kvůli Tchaj-wan: Chce se zviditelnit</h1>
      <address><time datetime="2019-11-29T13:53:00+00:00">29 Nov 2019, 13:53</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Ambice některých politiků se zviditelnit mohou znamenat problémy pro české firmy. Novinářům to v pátek v reakci na plánovanou cestu šéfa Senátu Jaroslava Kubery (ODS) na Tchaj-wan řekl premiér Andrej Babiš. Podpořil tak názor prezidenta Miloše Zemana, který ve čtvrtek uvedl, že Kubera jedná proti ekonomickým zájmům ČR. Čína považuje Tchaj-wan za jednu ze svých provincií a hrozí mu vojenským zásahem v případě vyhlášení nezávislosti.</b>
      </p>
      <p>Babiš řekl, že Kubera se chce stát slavným a být prvním na světě, kdo navštíví napřed Tchaj-wan a poté Čínu. „Ještě se to nikomu nepovedlo, nevím, proč to dělá,“ konstatoval premiér na tiskové konferenci zaměřené na klimatickou politiku vlády. Z minulosti jsou podle něj známé případy, kdy Čína kvůli vztahům s Tchaj-wanem ekonomické vztahy s příslušnou zemí zmrazila.</p>
      <p>Premiérovi vadí to, že různé české subjekty konají v zahraničních otázkách různě. „Je špatně, pokud vláda má nějakou politiku, prezident, Senát a ještě pan primátor (Zdeněk Hřib, Piráti) dělá nějakou zahraniční politiku, místo aby se staral o Prahu. To našim firmám neprospívá, máme konkrétní případ, že naše firmy přicházejí o zakázky,“ řekl.</p>
      <p>Zdůraznil, že v Číně podniká řada firem, například Škoda Auto. „Čína je náš druhý největší dodavatel, deficit je gigantický. Místo, abychom se snažili ho vyrovnat tím, že tam budeme něco prodávat, tak děláme politiku,“ řekl Babiš. Po vzoru Francie by podle něj mělo Česko do Číny jezdit vyjednávat kontrakty, i když stejně jako Francie má „nějaký názor na lidská práva“.</p>
      <related>
        <a href="https://echo24.cz/a/SWtjQ/zeman-miril-vzkaz-k-cinske-strane-ne-ke-kuberovi-vzkazuje-jeho-mluvci"/>
      </related>
    </article>
  </body>
</html>