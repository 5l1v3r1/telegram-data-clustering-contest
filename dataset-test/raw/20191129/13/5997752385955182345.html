<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/drustvo/grantovi-domovima-zdravlja-u-vrednosti-od-2-3-miliona-evra_1071557.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T13:10:00+00:00"/>
    <meta property="og:title" content="Грантови домовима здравља у вредности од 2,3 милиона евра"/>
    <meta property="og:description" content="Министар здравља Златибор Лончар уручио је данас уговоре о финансирању и реализацији пројекта усмерених на унапређење квалитета здравствених услуга у примарној здравственој заштити за 83 дома здравља у укупној..."/>
  </head>
  <body>
    <article>
      <h1>Грантови домовима здравља у вредности од 2,3 милиона евра</h1>
      <h2>БЕОГРАД - Министар здравља Златибор Лончар уручио је данас уговоре о финансирању и реализацији пројекта усмерених на унапређење квалитета здравствених услуга у примарној здравственој заштити за 83 дома здравља у укупној вредности 2,3 милиона евра.</h2>
      <address>
        <time datetime="2019-11-29T13:10:00+00:00">29 Nov 2019, 13:10</time>
      </address>
      <p>Бесповратна финансијска средства Министарства здравља - грантови - за сваки дом здравља износе појединачно 3,5 милиона динара, а додељени су за 91 пројекат који се односи на пружање додатних здравствених услуга грађанима у области превенције и скрининга кардиоваскуларних болести и дијабетеса, малигних болести, повећање стопе вакцинације, као и побољшаном приступу здравственим и превентивним услугама за све кориснике здравствених услуга.</p>
      <p>Примарни циљ грантова је унапређење квалитета примарне здравствене заштите, односно боља брига за здравље становништва.</p>
      <figure>
        <img src="http://www.rtv.rs/sr_ci/drustvo/slike/2019/11/29/loncar.jpg"/>
        <figcaption>Танјуг (Раде Прелић)</figcaption>
      </figure>
      <p>Спровођење пројекта према плану требало би да почне у децембру 2019. године и да траје 12 месеци, а финансијска средства су обезбеђена у оквиру другог пројекта развоја здравства Србије Министарства здравља и Светске банке.</p>
      <p>Министар Лончар казао је да је коначно дошло време да се све ствари које нису биле довољно добре промене и поправе.</p>
      <p>"Од 1. јануара ћемо да кренемо озбиљно да мењамо ствари, да буде боље и за вас и ваше запослене и пацијенте. Ми од 1. јануара више нећемо имати ниједан разлог да не приступимо томе и да мењамо", казао је Лончар.</p>
      <p>Навео је да су увек постојали одређени разлози због чега то није урађено, међу којима је и то да домови здравља нису припадали Министарству, већ локалним самоуправа.</p>
      <p>"Од 1. децембра ви сте део јединственог система и више не постоје разлози да се не успостави систем који ће бити на добробит свих и да се не искористи све што се може искористити", казао је Лончар.</p>
      <p>Обраћајући се представницима домова здравља који су добили грантове, Лончар је изнео очекивање да се средства најбоље искористе, односно да их искористе тачно за оно за шта су тражили.</p>
      <p>"Немојте да се брукамо и да не буде тако и да то крене на неку другу, трећу страну. Унапред вам кажем, немојте то радите, јер ћемо то строго контролисати и то зато што желимо резултат и да виде људи да смо озбиљни да када се следећи пут буду нудила нека средства кажу ово су поуздани партнери који оно што обећају и за шта конкуришу, то и ураде", истакао је министар.</p>
      <p>Додао је да ће сличних пројеката бити све више те да из тог разлога би данас додељене уговоре требало схватити као тест.</p>
      <p>"Никакве паре не падају са неба и да бисмо дошли до ове цифре од два милиона и 300.000 евра уопште није било лако, било је потребно да се стекне поверење и није било планирано да 83 пројекта добије, већ мање, али смо замолили и пошто смо се и раније показали као поуздан партнер, добили смо за све пројекте који су испуњавали услове", казао је.</p>
      <p>Према његовим речима, колико год држава да даје и улаже у здравство, никада неће бити довољно, јер здравство је такав систем у који увек мора да се улаже и увек има нешто ново што треба да се уради.</p>
      <p>"Суштина је да желимо да се сконцентришемо на превентиву, јер ако се на време бавимо неким проблемом, сутра нећемо имати компликације, најгора ствар је када се бавимо компликацијама, то значи да ништа нисмо урадили на превентиви па нам се та компликација створила", казао је министар.</p>
      <p>Координатор Другог пројекта развоја здравства Србије Биљана Козловић навела је да је јавни позив за доделу грантова за унапређење квалитета здравствених услуга био расписан у јуну ове године и да је трајао до краја јула.</p>
      <p>Како је казала, велики број домова здравља се одазвао овом јавном позиву, њих 83 са 102 пројекта.</p>
      <p>На крају, грантове је добио 91 пројекат из 83 дома здравља.</p>
      <p>"Иницијално није било довољно средстава да се покрију сви пројекти, већ негде за пола, међутим због тога што смо добили велики број пројеката који су задовољили строге критеријуме Комисије за имплементацију грантова, министар је у преговорима са Светском банком успео да добије додатних милион евра тако да данас имамо грантове за 91 пројекат", казала је Козловић</p>
      <p>Директор Дома здравља Медвеђа Драган Анђелковић, један од добитника грантова, захвалио је министру здравља истичући да је Лончар први министар који је икада посетио дом здравља у Медвеђи.</p>
      <p>Захвалио је на поверењу и обећао да ће средства искористити на најбољи могући начин, како би унапредили ниво здравствених услуга које пружају грађанима те општине.</p>
    </article>
  </body>
</html>