<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/sreshchi-svrzani-s-evropeyskoto-kulturno-mnogoobrazie-vv-vrachansko-407884.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-29T13:20:22+00:00"/>
    <meta property="og:title" content="Срещи, свързани с европейското културно многообразие във Врачанско"/>
    <meta property="og:description" content="Този път домакини бяха читалищата в селата Мраморен и Баница"/>
  </head>
  <body>
    <article>
      <h1>Срещи, свързани с европейското културно многообразие във Врачанско</h1>
      <address><time datetime="2019-11-29T13:20:22+00:00">29 Nov 2019, 13:20</time> by <a rel="author">Стандарт</a></address>
      <p>Читалищата в селата Мраморен и Баница бяха домакини на културно-информационните събития, свързани с европейското културно многообразие, идентичност и модерния поглед на младото поколение от област Враца. В проведените събития учениците от 11 клас на ПТГ „Никола Й. Вапцаров“ – Враца Катрин Цветкова и Тодор Тодоров представиха пред жителите на двете населени места своите впечатления и натрупан опит от досега си с културата и историята на страните, които са посетили по време на производствените практики.</p>
      <p>„Посетихме повече от 10 държави в рамките на съвместните ни училищни проекти. Нашите партньори, които са ни връстници, представиха, освен натрупан опит и знания, и културните забележителности на държавите си. Завърнахме се с нови знания за традициите и обичаите, както и с новите приятелства“, сподели пред участниците в срещите 17–годишната Катрин.</p>
      <p>В презентацията си, двамата единадесетокласници представиха реализираните екологични, културни и икономически проекти, насочени към усъвършенстване на познанията по специални предмети и практики.</p>
      <p>„Една от най-важните цели, които постигнахме при посещението си в европейските държави, са свързани с изучаването на историческото и архитектурно значение на градовете. Посетихме стари европейски столици, градове с хилядолетно историческо наследство и места на паметни събития. Открихме голямо сходство с държавите, дори общи традиции и езикови прилики със страните Полша, Словакия и Хърватия, което обогати нашия мироглед“, сподели ученикът на ПТГ Тодор Тодоров.</p>
      <p>„Общуването с хората от различните държави ни даде възможност да разберем, че всички млади хора имаме еднакви желания – да се образоваме и да надграждаме уменията си. Ние, от своя страна, представихме България с нейното минало, хилядолетна история и съвременно общество“, допълни още Тодор.</p>
      <p>Присъстващите в залата бяха впечатлени от представянето на европейското многообразието и обединяващото в историята и културата на България и различни държави, пречупени през погледа на младите хора.</p>
      <p>Областният управител Малина Николова приветства участниците в комуникационната инициатива и изрази увереност, че и учениците от Обединеното училище в с. Баница имат потенциал да се включат в подобни проекти и да развиват уменията си в различни професионални направления.</p>
      <p>„Европа ни дава много възможности, но най-важно е да се образоваме, изграждаме като личности и да се реализираме в своето родно място, където са корените ни и нашето културно наследство“, каза в приветствието си областният управител Малина Николова. Тя допълни още, че популяризирането на културно-историческо наследство на Европа е важна предпоставка за развитието на обществото и фактор за насърчаване на младежката активност, за запознаване със значимостта на националните и европейските културни ценности.</p>
      <p>Информационните събития се организират от Областна администрация – Враца в изпълнение на Работната програма за 2019 г. на Комуникационната стратегия на Република България за Европейския съюз.</p>
    </article>
  </body>
</html>