<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360165"/>
    <meta property="og:site_name" content="СВИЈЕТ - РТРС"/>
    <meta property="article:published_time" content="2019-11-29T13:45:00+00:00"/>
    <meta property="og:title" content="Мишел преузео дужност предсједника Европског савјета"/>
    <meta property="og:description" content="Нови предсједник Европског савјета Шарл Мишел преузео је дужност од свог претходника Доналда Туска и поручио да ће Европа имати више самопоуздања на свјетској сцени."/>
  </head>
  <body>
    <article>
      <h1>Мишел преузео дужност предсједника Европског савјета</h1>
      <address>
        <time datetime="2019-11-29T13:45:00+00:00">29 Nov 2019, 13:45</time>
      </address>
      <p>
        <i>Нови предсједник Европског савјета Шарл Мишел преузео је дужност од свог претходника Доналда Туска и поручио да ће Европа имати више самопоуздања на свјетској сцени.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1523/152353.jpg"/>
        <figcaption>Шарл Мишел и Доналд Туск<br/>Фото: REUTERS</figcaption>
      </figure>
      <p>Мишел и Туск извршили су формалну примопредају дужности током церемоније којој су присуствовали новинари и особље институција Европске уније.</p>
      <p>Примопредаја дужности била је дио шире транзиције у Бриселу, у оквиру које ће од сљедеће седмице Европску комисију преузети Урсула фор дер Лајен.</p>
      <p>Мишел, који је бивши премијер Белгије, похвалио је Туска и његову усредсређеност на европско јединство у посљедњих пет година, током којих се Европска унија суочила са Брегзитом, мигрантском кризом, нападима џихадиста у неколико европских градова и финансијским невољама.</p>
      <p>Међутим, Мишел је нагласио да је вријеме да Европска унија добије више самопоуздања на глобалном нивоу, прије свега изградњом заједничких одбрамбених и безбједносних структура.</p>
      <p>- Живимо у миру, али морамо остати веома опрезни - рекао је Мишел.</p>
      <p>Он је додао да жели да Европска унија постане глобални лидер покрета за заштиту животне околине, чиме се сагласио са Фон дер Лајеновом, која је посвећена борби против климатских промјена.</p>
    </article>
  </body>
</html>