<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sport/magyar-foci/posztumusz-eletmudijat-kap-puskas-ferenc-monte-carloban/z4nr405"/>
    <meta property="og:site_name" content="Blikk.hu"/>
    <meta property="article:published_time" content="2019-11-29T13:10:08+00:00"/>
    <meta property="og:title" content="A futballvilág legendája: Posztumusz életműdíjat kap Puskás Ferenc"/>
    <meta property="og:description" content="Posztumusz életműdíjat kap Puskás Ferenc a World Sports Legends Award díjátadó gálán."/>
  </head>
  <body>
    <article>
      <h1>A futballvilág legendája: Posztumusz életműdíjat kap Puskás Ferenc</h1>
      <address><time datetime="2019-11-29T13:10:08+00:00">29 Nov 2019, 13:10</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Posztumusz életműdíjat kap Puskás Ferenc a World Sports Legends Award díjátadó gálán.</b>
        </i>
      </p>
      <p>A Puskás Akadémia honlapja szerint az idén negyedik alkalommal sorra kerülő monacói gálán - a szervezők közlése alapján - <i>"a kitüntetést a futballvilág legendája kapja, akinek a hazájában átadott nemzeti stadion is a nevét viseli, és akiről a FIFA éppen tíz esztendeje nevezte el az Év góljáért járó díjat".</i></p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>A közlemény kitér arra is, hogy <b>a díjat a jövő szombati gálavacsorán a Puskás család egyik tagja és Schmitt Pál olimpiai bajnok, korábbi köztársasági elnök veszi majd át.</b></p>
      <p>A bejelentés után a felcsúti Puskás Akadémián tartott rögtönzött sajtótájékoztatón Szöllősi György, a Puskás-ügyek hivatalos nagykövete elmondta, hogy az elmúlt években a díjazottak között volt például Mika Häkkinen, Jean-Marie Pfaff, Jutta Kleinschmidt, Osvaldo Ardiles, Giacomo Agostini, a most Puskásnak ítélt Posztumusz-díjat pedig legutóbb Ayrton Senna kapta.</p>
      <p>
        <b>Szöllősi hozzátette, a monte-carlói díjátadó helyszínén a felcsúti Puskás Intézet kiállítással is felhívja a figyelmet a világhírű magyar sportoló egyedülálló életművére, és az ünnepségre a helyszínre utazik Károlyi György, Magyarország párizsi nagykövete is.</b>
      </p>
      <p><i>"A hivatalos kiírás szerint a Posztumusz-díj a sportvilág legendás karriert befutó nagy bajnokainak vagy a sport területén tevékenykedő, világszerte ismert személyeknek jár" -</i> mondta Szöllősi György. Jelezte, a WSLA kitüntetettjei sok esetben az autó és motorsport kiválóságai, ezért is nagy szó, hogy ezúttal a tizenhárom esztendeje elhunyt Puskás Ferencre esett a monacói szervezet választása.</p>
      <p>(MTI)</p>
    </article>
  </body>
</html>