<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b1%ce%bd%ce%b7%ce%b3%cf%85%cf%81%ce%af%ce%b6%ce%b5%ce%b9-%ce%bf-%cf%84%ce%bf%cf%85%cf%81%ce%ba%ce%b9%ce%ba%cf%8c%cf%82-%cf%84%cf%8d%cf%80%ce%bf%cf%82-%ce%b3%ce%b9%ce%b1-%cf%83%cf%85%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T13:20:09+00:00"/>
    <meta property="og:title" content="Πανηγυρίζει ο τουρκικός Τύπος για συμφωνία με τη Λιβύη: Χαλάσαμε τα σχέδια της Ελλάδας"/>
    <meta property="og:description" content="Με θριαμβολογίες υποδέχθηκε ο τουρκικός Τύπος τη συμφωνία της Τουρκίας με τη Λιβύη, για τα θαλάσσια σύνορα στη Μεσόγειο."/>
  </head>
  <body>
    <article>
      <h1>Πανηγυρίζει ο τουρκικός Τύπος για συμφωνία με τη Λιβύη: Χαλάσαμε τα σχέδια της Ελλάδας</h1>
      <address>
        <time datetime="2019-11-29T13:20:09+00:00">29 Nov 2019, 13:20</time>
      </address>
      <p>Με θριαμβολογίες υποδέχθηκε ο τουρκικός Τύπος τη συμφωνία της Τουρκίας με τη Λιβύη, για τα θαλάσσια σύνορα στη Μεσόγειο.</p>
      <p>
        <b>Η συμφωνία Άγκυρας – Τρίπολης, σφραγίστηκε κατά τη συνάντηση που είχαν το απόγευμα της Τετάρτης (27.11.2019) ο Ρετζέπ Ταγίπ Ερντογάν με τον πρωθυπουργό της Λιβύης Φαγιέζ Ες Σαράζ, στην Κωνσταντινούπολη.</b>
      </p>
      <p>Ο υπουργός Εξωτερικών της Τουρκίας, Μεβλούτ Τσαβούσογλου, είπε πως η συμφωνία ανάμεσα στην Τουρκία και τη Λιβύη για τα θαλάσσια σύνορα έχει στόχο την προστασία των δικαιωμάτων της Άγκυρας βάσει του διεθνούς δικαίου. Άφησε, δε, ανοιχτό το ενδεχόμενο να υπάρξουν ανάλογες συμφωνίες και με άλλες χώρες στο μέλλον, σημειώνοντας πως παρόλο που η Τουρκία δεν μπόρεσε να καταλήξει σε τέτοιες συμφωνίες με μερικές άλλες χώρες, μπορεί να το πράξει στο μέλλον.</p>
      <p>Στα σημερινά πρωτοσέλιδα, ο τουρκικός Τύπος ανεβάζει τους τόνους με την Ελλάδα, γράφοντας χαρακτηριστικά πως αυτή η συμφωνία χαλά τα σχέδια της Ελλάδας για την ΑΟΖ.</p>
      <p>Ενδεικτικά, οι τίτλοι εφημερίδων:</p>
      <p><b>Sozcu</b>: Χαλάσαμε τα σχέδια της πετρελαϊκής συμμαχίας. Η Τουρκία εμπόδισε τα σχέδια της λεηλασίας που είχαν ετοιμάσει οι Έλληνες με σύμμαχό τους την ΕΕ και τις ΗΠΑ.</p>
      <p><b>Cumhuriyet</b>: Η κίνηση της Μεσογείου. Η Τουρκία έχει στόχο να εμποδίσει τα σχέδια της Ελλάδας για ΑΟΖ.</p>
      <p><b>Turkiye</b>: Η συμμαχία της Ημισελήνου. Χαλάσαμε τα σχέδια της Ελλάδος η οποία είχε καταλάβει παράνομα περιοχή 39.000 τ. χλμ της Λιβύης.</p>
      <p>Yeni Safak: Το παιχνίδι στη Μεσόγειο ξεκίνησε τώρα. Η Τουρκία εμπόδισε τα σχέδια πολιορκίας της στην ανατολική Μεσόγειο.</p>
      <p>Μάλιστα, σύμφωνα με τη Yeni Safak, το “deal” που έκλεισαν οι δύο χώρες βάζει «τείχος» και εμποδίζει ξεκάθαρα τις προσπάθειες επίτευξης συμφωνίας ανάμεσα στην Κύπρο και την Αίγυπτο για την οριοθέτηση των δικών τους θαλάσσιων ζωνών, ενώ προσθέτει πως η Ελλάδα είναι «ανίκανη» για την όποια δράση ή ακόμα και αντίδραση.</p>
      <p>Η φιλοκυβερνητική εφημερίδα υποστηρίζει ότι στη συμφωνία, που ορίζεται η ΑΟΖ των δύο χωρών στην Μεσόγειο, έχει δημιουργηθεί ζώνη θαλάσσιων αρμοδιοτήτων μεταξύ Τουρκίας και Λιβύης και αυτή η ζώνη αποτελεί ασπίδα έναντι Ελλάδας, Κύπρου και Αιγύπτου.</p>
      <p>Επιπλέον, εμποδίζει τις προσπάθειες συμφωνίας οριοθέτησης θαλάσσιων ορίων μεταξύ Κύπρου και Αιγύπτου. Υποστηρίζει ακόμη ότι η Ελλάδα δεν μπορεί να κάνει συμφωνία για ΑΟΖ ούτε με την Κύπρο ούτε με την Αίγυπτο. Σύμφωνα με την Yeni Safak, η Τουρκία δημιούργησε υπεροχή έναντι των κακών συμμαχιών.</p>
    </article>
  </body>
</html>