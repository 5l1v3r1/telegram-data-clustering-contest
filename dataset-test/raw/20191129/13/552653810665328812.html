<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058874_orfk-176-5-millioba-kerult-erdogan-latogatasa-a-rendorsegnek"/>
    <meta property="og:site_name" content="Népszava"/>
    <meta property="article:published_time" content="2019-11-29T13:56:00+00:00"/>
    <meta property="og:title" content="ORFK: 176,5 millióba került Erdogan látogatása a rendőrségnek"/>
    <meta property="og:description" content="A BRFK eddig mindössze csak 67,7 millió forintról beszélt."/>
  </head>
  <body>
    <article>
      <h1>ORFK: 176,5 millióba került Erdogan látogatása a rendőrségnek</h1>
      <address><time datetime="2019-11-29T13:56:00+00:00">29 Nov 2019, 13:56</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>A BRFK eddig mindössze csak 67,7 millió forintról beszélt.</b>
      </p>
      <p>"Recep Tayyip Erdoğan török elnök 2019. november 7-i magyarországi látogatásával kapcsolatban a rendőrségnek 176.493.000 forint kiadása keletkezett" - írta a <a href="https://444.hu/2019/11/29/a-rendorseg-mar-azt-mondja-hogy-176-millioba-kerult-nekik-az-erdogan-latogatas">444.hu</a> kérdésére az ORFK Kommunikációs Szolgálata. Hozzátették, hogy "ez az összeg a személyi juttatásokból, az azokat terhelő járulékokból és a dologi kiadásokból tevődik össze, amely magában foglalja a rendkívüli szolgálatteljesítésen túl a normál szolgálatteljesítéssel összefüggésben keletkezett kiadásokat is".</p>
      <blockquote>Ez több mint két és félszerese az eddig közölt összegnek.</blockquote>
      <p>A BRFK korábban Donáth Anna közérdekű adatigénylésére válaszul azt árulta el, hogy 67,7 millió forintot költöttek az a török elnöki vizitre. Sejteni viszont lehetett, hogy a török elnök látogatása valójában több adóforintot vitt el, hiszen az ORFK és a TEK is részt vett Erdogan budapesti útjának biztosításában.</p>
      <p>A fővárosi közlekedési cégek a Népszava információi szerint ennél jóval olcsóbban úszták meg a kalandot: a BKV -nak mintegy 1,5 millió forintnyi üzemanyagot "spóroltak meg" az útlezárások, a BKK-nál viszont közel ugyanennyi, 1,4 millió forintnyi többletet jelentett a látogatással járó pluszmunka kifizetése. Információink szerint a Fővárosi Csatornázási Műveknél sem kerültek sokba az előkészületek. A társaság munkatársai olcsó ponthegesztési technikával rögzítették a csatornafedeleket az elnöki konvoj útvonalán; az FKF Zrt. pedig élelmesen akkor szereltette le az útszéli kukákat, amikor azokat amúgy is üríteni kellett volna.</p>
      <p>A legtöbb kárt a villamosokról, metrókról leparancsolt, lezárt utcákban veszteglő utasok szenvedték el: <a href="https://nepszava.hu/3058369_szazotvenezer-kozlekedo-eletet-keseritette-meg-erdogan-latogatasa">százötvenezer közlekedő életét keserítette meg Erdogan látogatása</a>. 150 ezer egyéni és tömegközlekedő 20 perces késése pedig 100 millió forintos, 40 perces késlekedésük 200 millió forintos kieséssel ér fel.</p>
    </article>
  </body>
</html>