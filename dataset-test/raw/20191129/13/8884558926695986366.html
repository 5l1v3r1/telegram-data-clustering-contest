<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/bozic-in-terceljeva"/>
    <meta property="og:site_name" content="Primorske novice"/>
    <meta property="article:published_time" content="2019-11-29T13:38:33+00:00"/>
    <meta property="og:title" content="Božič in Terčeljeva"/>
    <meta property="og:description" content="Najboljša športnika kajakaške zveze Slovenije za leto 2019 sta slalomista na divjih vodah, kanuist Luka Božič in kajakašica Eva Terčelj."/>
  </head>
  <body>
    <article>
      <h1>Božič in Terčeljeva</h1>
      <address><time datetime="2019-11-29T13:38:33+00:00">29 Nov 2019, 13:38</time> by <a rel="author">Aleš Sorta</a></address>
      <p>
        <b>Najboljša športnika kajakaške zveze Slovenije za leto 2019 sta slalomista na divjih vodah, kanuist Luka Božič in kajakašica Eva Terčelj.</b>
      </p>
      <figure>
        <img src="https://static.primorske.si/foto/highres/sport/721733_275-terceljbozic2019.jpg"/>
        <figcaption>Najboljša v letu 2019 po izboru kajakaške zveze sta kajakašica Eva Terčelj (levo) in kanuist Luka Božič. Foto: Nina Jelenc</figcaption>
      </figure>
      <p><b>LJUBLJANA</b> &gt; Glavna nagrajenca sta si priznanji priveslala s stanovitnimi predstavami skozi vso sezono, katere vrhunec je bilo svetovno prvenstvo. <b>Evi Terčelj</b> je kot prvi slovenski slalomistki na najpomembnejši tekmi sezone uspelo poseči po medalji, ki je bila za povrh zlatega sijaja. Tudi <b>Luka Božič</b> je v kanuju enosedu prvič priveslal do medalje na velikem tekmovanju. V Seu d'Urgellu je bil bronast, sicer pa se je član Soških elektrarn izkazal v skupnem seštevku svetovnega pokala, kjer je tako kot Terčeljeva osvojil drugo mesto. Nenazadnje je bil z <b>Anžetom Berčičem</b> in <b>Benjaminom Savškom</b> tudi ekipni evropski prvak. Našteto je pretehtalo v glasovanju članov predsedstva, strokovnega sveta in komisij Kajakaške zveze Slovenije (KZS), predsednikov slovenskih kajakaških klubov ter trenerjev, vključenih v programe KZS.</p>
      <p>Priznanje za najboljši tekmovalki na mirnih vodah je po pričakovanjih pripadlo <b>Špeli Ponomarenko Janić</b> (KKK Žusterna) in<b> Anji Osterman </b>(KKK Adria Ankaran). Koprski kajakašici sta na svetovnem prvenstvu v Szegedu v dvojcu osvojili srebrno in bronasto medaljo na 200 in 500 metrov ter priveslali olimpijsko kvoto na daljši razdalji. Na tekmah svetovnega pokala sta osvojili dve prvi, drugo in tretje mesto, sezono pa sta zaključili še na vrhu svetovne jakostne lestvice med ženskimi kajakaškimi dvojci.</p>
      <blockquote>Trener leta je postal Solkanec Jernej Abramič, ki bdi nad Terčeljevo in Žnidarčičem.</blockquote>
      <p>Priznanja je sicer prejelo še nekaj primorskih reprezentantov v disciplinah pod okriljem KZS. Najboljši mladinec je bil mladinski svetovni prvak v slalomu, kanuist Soških elektrarn <b>Nejc Polenčič</b>. Priznanja so podelili še vsem dobitnikom medalj na največjih tekmovanjih v konkurenci članov, mlajših članov in mladincev. Med njimi sta bila tudi tekmovalca solkanskega kluba, evropski in svetovni kajakaški prvak v sprintu na divjih vodah <b>Nejc Žnidarčič</b> ter <b>Niko Testen</b>, ki je na evropskem prvenstvu v slalomu odličje osvojil s kajakaško ekipo.</p>
      <p>Priznanje za vrhunske dosežke v konkurenci mlajših članov in mladincev pa sta poleg Polenčiča prejela njegova klubska kolega, slalomist <b>Tine Kancler</b> in tekmovalec v spustu<b> Erazem Šavli</b>.</p>
    </article>
  </body>
</html>