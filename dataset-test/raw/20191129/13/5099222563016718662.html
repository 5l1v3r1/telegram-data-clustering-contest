<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23522476-cerut-barna-ciolos-lui-orban-prima-discutie-format-trei-pnl-premierul-nu-primesc-cec-alb.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T13:03:00+00:00"/>
    <meta property="og:title" content="Ce i-au cerut Barna și Cioloș lui Orban în prima discuție în format de trei. „PNL și premierul nu primesc un cec în alb”"/>
    <meta property="og:description" content="Liderii USR-PLUS vor avea întâlniri periodice cu premierul Ludovic Orban, primele discuții având loc în această dimineață, Dacian Cioloș și Dan Barna precizând că Alianța"/>
  </head>
  <body>
    <article>
      <h1>Ce i-au cerut Barna și Cioloș lui Orban în prima discuție în format de trei. „PNL și premierul nu primesc un cec în alb”</h1>
      <address><time datetime="2019-11-29T13:03:00+00:00">29 Nov 2019, 13:03</time> by <a rel="author">C.D.</a></address>
      <p><b>​Liderii USR-PLUS vor avea întâlniri periodice cu premierul Ludovic Orban, primele discuții având loc în această dimineață, Dacian Cioloș și Dan Barna precizând că Alianța va sprijini Guvernul pentru îndeplinirea unor obiective comune. <br/></b><br/>Potrivit unui comunicat al Alianței, principalele teme abordate de liderii Alianței USR PLUS în discuția cu premierul au vizat reintroducerea alegerilor în două tururi pentru primari și președinți de consilii județene, anularea recursului compensatoriu, desființarea secției speciale de anchetare a magistraților, modificarea legilor electorale privind diaspora, impozitarea pensiilor speciale, modificarea radicală a PNDL, stoparea tăierilor ilegale de lemn, prezentarea sistematică a stadiului în care se află proiectele de investiții, alegerile anticipate.<br/><br/>„Am susținut guvernul PNL pentru îndeplinirea unor obiective critice pentru societatea românească astăzi, nu pentru funcții sau alte beneficii. E normal să avem întâlniri cu premierul și să discutăm cele mai bune soluții pentru îndeplinirea acestor obiective, importante pentru cetățeni. Responsabilitatea noastră primară e către cei care ne-au trimis în Parlament și asta ne obligă să comunicăm cu guvernul. Asta nu înseamnă că PNL sau premierul primește un cec în alb”, a declarat Dan Barna.<br/><br/>„Am discutat cu premierul Orban despre prioritățile pe care ni le-au transmis alegătorii noștri. Sunt lucruri la care oamenii țin și de la care trebuie să înceapă orice fel de construcție. Am stabilit să monitorizăm realizarea acestor deziderate și să avem întâlniri periodice cu prim-ministrul Orban. Ne-am arătat disponibilitatea de a veni și cu soluții pentru deblocarea acestor probleme“, a declarat Dacian Cioloș.</p>
    </article>
  </body>
</html>