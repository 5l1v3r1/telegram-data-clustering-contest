<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/la-stagione-monstre-di-pellegrini-34-passaggi-chiave-a-partita-e-come-cambia-la-vita-di-dzeko/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-29T13:29:48+00:00"/>
    <meta property="og:title" content="La stagione monstre di Pellegrini: 3,4 passaggi chiave a partita. E come cambia la vita di Dzeko…"/>
    <meta property="og:description" content="Nessuno in Serie A riesce a tenere le sue medie. Il bosniaco senza di lui ha realizzato solo un gol in 9 partite. E adesso la Roma pensa a blindarlo"/>
  </head>
  <body>
    <article>
      <h1>La stagione monstre di Pellegrini: 3,4 passaggi chiave a partita. E come cambia la vita di Dzeko…</h1>
      <h2>Nessuno in Serie A riesce a tenere le sue medie. Il bosniaco senza di lui ha realizzato solo un gol in 9 partite. E adesso la Roma pensa a blindarlo</h2>
      <address><time datetime="2019-11-29T13:29:48+00:00">29 Nov 2019, 13:29</time> by <a rel="author" href="https://www.forzaroma.info/author/valeriosalviani/" target="_blank">Valerio Salviani</a></address>
      <p>E luce fu. Con <b>Pellegrini</b> in campo la Roma è un’altra squadra. <b>Lo dicono in numeri</b>. Lorenzo infiamma il gioco e i compagni e non ha bisogno di accendini o fulmini per riuscirci. Quando c’è lui la squadra di Fonseca produce <b>un gol ogni 42 minuti</b>. Dopo i due mesi di stop è tornato e i giallorossi hanno messo in fila <b>due 3-0</b>. L’ultima volta che avevano segnato almeno tre reti in due match consecutivi era metà settembre, contro <b>Sassuolo</b> e <b>Basaksehir</b>. E tre assist erano arrivati proprio dai piedi del numero 7.</p>
      <p><b>UOMO CHIAVE</b> – In stagione <b>Pellegrini</b> sta viaggiando a cifre mostruose. Tra campionato e coppa<b>, il numero 7 ha una media di 3,4 passaggi chiave a partita.</b> Un record che era riuscito a tenere lo scorso anno in Champions, ma che non aveva mai raggiunto in Serie A. Il laziale <b>Luis Alberto</b>, primo nella classifica assist in campionato, ne mette a segno 2,4 per match. <b>Pjanic</b>, uno dei migliori assist-man degli ultimi anni in Italia, in carriera è riuscito a tenere al massimo una media di 2,4 a partita (nell’ultima stagione con la Roma). Anche <b>Insigne</b> nella sua miglior stagione, chiusa con 11 assist, non è andato oltre i 2,8 passaggi chiave di media. E nonostante lo stop di due mesi, il centrocampista di Cinecittà ha già uno score di <b>5 assist in campionato</b> (secondo in classifica).</p>
      <p><b>GIOIA DZEKO</b> – Ieri Pellegrini, oltre a procurarsi il rigore dell’1-0 grazie un tiro fermato da Topal con la mano, <b>ha chiuso il match con due assist, sei passaggi chiave e quattro grandi occasioni create.</b> Uno dei due assist lo ha sfruttato Edin <b>Dzeko</b>, il giocatore a cui il numero 7 “cambia la vita” più di tutti. Con Lorenzo in campo, Dzeko ha segnato ben sette reti quest’anno. Senza di lui solo una in nove partite. <b>Pellegrini</b>, che gioca insieme al bosniaco ormai da tre anni, è riuscito a capire più di tutti come e quando servirlo per metterlo nelle condizioni di colpire. Entrambi, secondo contratto, continueranno a duettare nella Roma fino al 2022. Ma il lavoro per il rinnovo di Pellegrini va avanti da tempo. L’agente del giocatore e la dirigenza giallorossa sono in contatto dalla scorsa estate per mettere nero su bianco una firma che vale una promessa. Non ci saranno mai altri Totti o De Rossi, <b>ma c’è Pellegrini e la Roma non ha intenzione di lasciarlo andare.</b></p>
    </article>
  </body>
</html>