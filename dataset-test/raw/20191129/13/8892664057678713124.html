<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/krimi/iskolakerulo-kislanyt-kaptak-el-a-rendorok-nyiregyhazan-plazaban/pdb2glv"/>
    <meta property="og:site_name" content="Blikk.hu"/>
    <meta property="article:published_time" content="2019-11-29T13:09:32+00:00"/>
    <meta property="og:title" content="Bukó: plázában kapták el az iskolakerülő kislányt a rendőrök Nyíregyházán"/>
    <meta property="og:description" content="Az iskolakerülés rossz. És ha már az ember gyerekét fülön csípik a zsaruk, legalább kamuzni nem kéne..."/>
  </head>
  <body>
    <article>
      <h1>Bukó: plázában kapták el az iskolakerülő kislányt a rendőrök Nyíregyházán</h1>
      <address><time datetime="2019-11-29T13:09:32+00:00">29 Nov 2019, 13:09</time> by <a rel="author" href="https://www.blikk.hu/szerzo/blikk-osszeallitas" target="_blank">Blikk-összeállítás</a></address>
      <p>
        <i>
          <b>Az iskolakerülés rossz. És ha már az ember gyerekét fülön csípik a zsaruk, legalább kamuzni nem kéne...</b>
        </i>
      </p>
      <p>A Nyíregyházi Rendőrkapitányság körzeti megbízottjai szerdán délelőtt, egy nyíregyházi bevásárlóközpontban igazoltattak egy lányt. A tanuló először rossz adatokat adott meg az intézkedő rendőröknek, ezért bevitték a kapitányságra, hogy kiderítsék, ki is ő valójában.</p>
      <p>
        <b>Kiderült, hogy a lány még csak 12 éves, és engedély nélkül maradt távol az iskolai foglalkozásoktól.</b>
      </p>
      <p>A rendőrök az iskolai mulasztásról <b>értesítették a lány törvényes képviselőjét, és az oktatási intézmény vezetőjét</b>.</p>
      <p>Kiderült, hogy a fiatal <b>már előző nap sem jelent meg a tanítási órákon</b>. A körzeti megbízottak az iskolakerülő lányt visszakísérték az oktatási intézménybe, és átadták az igazgatónak.</p>
      <h3>Lógósok figyelmébe:</h3>
      <p>
        <mark>A rendőrség rendszeresen tart ifjúságvédelmi ellenőrzéseket. A program célja kettős: a fiatalok felelősségérzetének fokozása, valamint védelmük, hogy az iskolakerülés, vagy a szökés ideje alatt nem váljanak bűncselekmény áldozatává.</mark>
      </p>
      <p>
        <b>A rendőrség a szülők felelősségére is felhívja a figyelmet. Időnként ellenőrizzék és bizonyosodjanak meg arról, hogy gyermekük valóban beért-e az iskolába, és érdeklődjenek a pedagógusoktól, hogy minden tanórán jelen volt-e! Amennyiben arra gyanakszanak, hogy a gyermek iskolaidőben tanulás helyett a csellengést választja, beszélgessenek el vele és tisztázzák az iskolakerülés okát!</b>
      </p>
    </article>
  </body>
</html>