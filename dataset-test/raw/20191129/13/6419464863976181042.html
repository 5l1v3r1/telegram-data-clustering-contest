<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/mitsotakis-tilefoniki-epikoinonia-me-makron-gia-toyrkia-kai-prosfygiko/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-29T13:44:23+00:00"/>
    <meta property="og:title" content="Μητσοτάκης: Τηλεφωνική επικοινωνία με Μακρόν για Τουρκία και προσφυγικό"/>
    <meta property="og:description" content="Ο πρωθυπουργός Κυριάκος Μητσοτάκης είχε σήμερα αναλυτική τηλεφωνική επικοινωνία με τον Πρόεδρο της Γαλλίας Εμανουέλ Μακρόν."/>
  </head>
  <body>
    <article>
      <h1>Μητσοτάκης: Τηλεφωνική επικοινωνία με Μακρόν για Τουρκία και προσφυγικό</h1>
      <address>
        <time datetime="2019-11-29T13:44:23+00:00">29 Nov 2019, 13:44</time>
      </address>
      <p>Ο <a href="https://neaselida.gr/tag/prothypourgos/">πρωθυπουργός</a> <a href="https://neaselida.gr/tag/kyriakos-mitsotakis/"><b>Κυριάκος Μητσοτάκης</b></a> είχε σήμερα αναλυτική τηλεφωνική επικοινωνία με τον Πρόεδρο της Γαλλίας <a href="https://neaselida.gr/tag/emanouel-makron/"><b>Εμανουέλ Μακρόν</b></a>.</p>
      <p>Ο <b>πρωθυπουργός</b>, σύμφωνα με πληροφορίες, εξέθεσε στον <b>Γάλλο Πρόεδρο</b> την κατάσταση στο προσφυγικό/μεταναστευτικό και τον ενημέρωσε για τις αποφάσεις της ελληνικής κυβέρνησης.</p>
      <p>Αναφέρθηκε επίσης, ειδικά στις <b>προκλητικές ενέργειες της Τουρκίας</b> στην περιοχή της Ανατολικής Μεσογείου μετά και την πρόσφατη υπογραφή Μνημονίου με τη Λιβύη.</p>
      <p>Ο κ. Μητσοτάκης ζήτησε τη <b>στήριξη της Γαλλίας</b> και της Ευρώπης ενόψει της Συνόδου του ΝΑΤΟ στο Λονδίνο και του Ευρωπαϊκού Συμβουλίου του Δεκεμβρίου.</p>
      <h3>Μητσοτάκης: Καταφέραμε να κάνουμε περισσότερα και γρηγορότερα από όσα είχαμε δεσμευθεί</h3>
      <p>Οι<b> οικονομικές εξελίξεις</b>, ο <b>προϋπολογισμός</b> και το <b>φορολογικό νομοσχέδιο</b>, το νομοσχέδιο του <b>υπουργείου Εθνικής Άμυνας</b>, το οποίο περιλαμβάνει τη συμφωνία αναβάθμισης των αεροσκαφών <b>F-16</b> και <b>Mirage 2000</b>, καθώς και τη συμφωνία για την παροχή «επιπλέον υλικών» για τον εκσυγχρονισμό και τη συντήρηση των υποβρυχίων, το <b>ασφαλιστικό νομοσχέδιο</b> και το νομοσχέδιο για την αξιολόγηση, την αναβάθμιση και την πιστοποίηση της ποιότητας στην<b> Ανώτατη Εκπαίδευση</b>, βρέθηκαν στο επίκεντρο του <a href="https://neaselida.gr/tag/ypourgiko-symvoulio/"><b>υπουργικού συμβουλίου</b></a>, υπό τον <b>πρωθυπουργό</b>, <a href="https://neaselida.gr/tag/kyriakos-mitsotakis/"><b>Κυριάκο Μητσοτάκη</b></a>, στο <a href="https://neaselida.gr/tag/megaro-maximou/"><b>Μέγαρο Μαξίμου</b></a>.</p>
      <p>Επίσης, συζητήθηκαν το εθνικό σχέδιο για την Ενέργεια και το Κλίμα και ο προγραμματισμός των προσλήψεων του <b>2020</b> και έγινε προεπιλογή δικαστικών λειτουργών για τις θέσεις των αντιπροέδρων του Συμβουλίου της Επικρατείας και του αντιπροέδρου του Ελεγκτικού Συνεδρίου.</p>
      <p>Συγκεκριμένα, κατά την προεπιλογή προτείνονται οι 10 πρώτοι στην επετηρίδα του <b>Συμβουλίου της Επικρατείας</b> και οι 6 πρώτοι στην επετηρίδα του Ελεγκτικού Συνεδρίου.</p>
      <figure>
        <img src="https://neaselida.gr/nsmedia/uploads/2019/11/mitsotakis-ypourgiko3.jpg"/>
      </figure>
      <p>Σύμφωνα με ανακοίνωση του κυβερνητικού εκπροσώπου, ο πρωθυπουργός συνεχάρη τα μέλη του υπουργικού συμβουλίου για την τήρηση των χρονοδιαγραμμάτων, καθώς, όπως τόνισε, «με τον υφιστάμενο προγραμματισμό θα έχουν ψηφισθεί μέχρι το τέλος του έτους περίπου 30 νομοσχέδια».</p>
      <figure>
        <img src="https://neaselida.gr/nsmedia/uploads/2019/11/mitsotakis-ypourgiko4.jpg"/>
      </figure>
      <p>Συγκεκριμένα ο <b>υπουργός Οικονομικών, Χρήστος Σταϊκούρας</b>, παρουσίασε τις τρέχουσες εξελίξεις στην οικονομία στο χρονικό διάστημα που μεσολάβησε από το προηγούμενο υπουργικό συμβούλιο σημειώνοντας ότι το οικονομικό κλίμα στην Ελλάδα παραμένει σταθερά σε υψηλά επίπεδα, υποστηριζόμενο από την αποκατάσταση της εμπιστοσύνης, τη σταθεροποίηση των επιτοκίων δανεισμού σε χαμηλά επίπεδα και την αναμενόμενη θετική ολοκλήρωση της 4ης αξιολόγησης της ενισχυμένης εποπτείας στο προσεχές Eurogroup. Ο προϋπολογισμός του 2020 έρχεται σε μία χρονική περίοδο που ο ρυθμός ανάπτυξης αναθεωρείται προς τα κάτω στο σύνολο της Eυρωζώνης, ενώ στην Ελλάδα αναθεωρείται προς τα πάνω: 2% για το 2019 και 2,8% για το 2020.</p>
      <p>Όλα τα συστατικά της οικονομικής μεγέθυνσης, δηλαδή η κατανάλωση, οι εξαγωγές και κυρίως οι επενδύσεις αυξάνονται σημαντικά. Είναι ο πρώτος προϋπολογισμός που όχι μόνο δεν επιβάλλει πρόσθετα περιοριστικά μέτρα, αλλά μειώνει τα βάρη σε νοικοκυριά και επιχειρήσεις, με αποτέλεσμα η συντριπτική πλειοψηφία των φορολογουμένων να βλέπει σημαντική μείωση της επιβάρυνσης και αύξηση του διαθέσιμου εισοδήματος.</p>
      <p>Στον προϋπολογισμό του 2020 ενσωματώνονται όλες οι μειώσεις φόρων, η ενίσχυση των επενδυτικών κινήτρων και των δράσεων εταιρικής κοινωνικής ευθύνης που προβλέπονται στο φορολογικό νομοσχέδιο που κατατέθηκε την Τρίτη στη Βουλή των Ελλήνων.</p>
      <p>Επίσης, προχωρά, σε συνεργασία με τις εποπτικές αρχές και τις τράπεζες το<b> σχέδιο «Ηρακλής»</b> για την αντιμετώπιση των κόκκινων δανείων.</p>
      <figure>
        <img src="https://neaselida.gr/nsmedia/uploads/2019/11/mitsotakis-ypourgiko2.jpg"/>
      </figure>
      <h3>«Καταφέραμε να κάνουμε περισσότερα και γρηγορότερα από όσα είχαμε δεσμευθεί»</h3>
      <p>Ο πρωθυπουργός στην παρέμβασή του τόνισε ότι «μέχρι στιγμής καταφέραμε να κάνουμε περισσότερα και γρηγορότερα από όσα είχαμε δεσμευθεί».</p>
      <p>Για τη διαχείριση των καλύτερων από τον στόχο αποτελεσμάτων του προϋπολογισμού, τόνισε ότι «θα ανακοινώνονται σταδιακά τα καλά νέα, όσο κερδίζουμε δημοσιονομικό χώρο». Στο πλαίσιο αυτό, ο πρωθυπουργός ζήτησε από τους υπουργούς να υπενθυμίζουν τη δέσμευση της κυβέρνησης ότι «μέσα στην τετραετία, θα καταργηθεί η εισφορά αλληλεγγύης και το τέλος επιτηδεύματος». Επίσης, αναφερόμενος στις μεταρρυθμίσεις ο Κυριάκος Μητσοτάκης σημείωσε ότι η κοινωνία είναι ώριμη για αλλαγές και έφερε ως παράδειγμα την περίπτωση της ΔΕΗ για την οποία όπως ανέφερε «δείξαμε ότι είμαστε διατεθειμένοι να το κάνουμε και όντως «σπάσαμε αυγά».</p>
      <h3>Υπουργείο Εθνικής Άμυνας</h3>
      <p>Ο <b>υπουργός Εθνικής Άμυνας Νίκος Παναγιωτόπουλος</b> παρουσίασε τις τρεις βασικές πτυχές που θα περιλαμβάνονται στο σχετικό νομοσχέδιο που θα τεθεί άμεσα σε δημόσια διαβούλευση. Περιλαμβάνει τη συμφωνία αναβάθμισης των αεροσκαφών<b> F-16</b> και <b>Μirage 2000</b>, καθώς και τη συμφωνία για την παροχή «επιπλέον υλικών» (excess materials) για τον εκσυγχρονισμό και τη συντήρηση των υποβρυχίων (τύπου 209 και 214) του Πολεμικού Ναυτικού.</p>
      <p>Επισημαίνεται ότι ποσοστό περίπου 80% των 279 εκατ. ευρώ που αφορούν την αναβάθμιση των αεροσκαφών F16, θα αναληφθεί από την Ελληνική Αεροπορική Βιομηχανία (ΕΑΒ) ενισχύοντας την αμυντική βιομηχανία της χώρας μας.</p>
      <p>Ο πρωθυπουργός τόνισε ότι «πρώτος στόχος είναι η αναβάθμιση του υφιστάμενου υλικού και μετά η προμήθεια νέου. Και αυτή η αναβάθμιση μπορεί να συμβάλλει ώστε να δοθεί μια αναπτυξιακή ώθηση στην ελληνική αμυντική βιομηχανία».</p>
      <h3>Υπουργείο Εργασίας και Κοινωνικών Υποθέσεων</h3>
      <p>Ο <b>υπουργός Εργασίας και Κοινωνικών Υποθέσεων, Γιάννης Βρούτσης</b>, παρουσίασε τις βασικές αρχές που διέπουν το υπό διαμόρφωση ασφαλιστικό νομοσχέδιο. Ιδίως αναφορικά με τις εισφορές των ελευθέρων επαγγελματιών, οι αρχές αυτές αφορούν κυρίως την ελευθερία επιλογής και την ευελιξία εντός ενός νέου και απλού συστήματος. Καθιερώνονται επτά επίπεδα εισφορών και παρέχεται στον κάθε ασφαλισμένο η δυνατότητα να επιλέγει το επίπεδο των εισφορών που θα καταβάλλει, το οποίο θα μπορεί να το διαφοροποιεί ετησίως ανάλογα με την εισφοροδοτική του ικανότητα.</p>
      <p>Προβλέπεται ειδική μέριμνα για τους νεοεισερχόμενους στην αγορά εργασίας και τους αγρότες, ενώ ενισχύεται η ηλεκτρονική διακυβέρνηση του ΕΦΚΑ (e-ΕΦΚΑ) στον οποίο εντάσσεται και το Ενιαίο Ταμείο Επικουρικής Ασφάλισης και Εφάπαξ Παροχών (ΕΤΕΑΕΠ). Θεσμοθετείται η πρώτη φάση μείωσης των εισφορών στη μισθωτή εργασία, κατά 0,9 ποσοστιαίες μονάδες, με έναρξη εφαρμογής το δεύτερο εξάμηνο του 2020, επιδιώκοντας, μέσω της μείωσης του μη μισθολογικού κόστους εργασίας, την ενθάρρυνση νέων προσλήψεων, την ενίσχυση της ανταγωνιστικότητας και της συνολικής απασχόλησης.</p>
      <p>Σημειώνεται ότι οι απαραίτητες αναλογιστικές μελέτες εκπονούνται και όταν θα είναι έτοιμες θα κατατεθεί το νομοσχέδιο στη Βουλή. Από τον συνδυασμό φορολογικού και ασφαλιστικού νομοσχεδίου θα είναι σημαντικά ωφελημένοι όλοι οι πολίτες συμπεριλαμβανομένων των πολιτών μεσαίου εισοδήματος.</p>
      <h3>Υπουργείο Παιδείας</h3>
      <p>Η <b>υπουργός Παιδείας και Θρησκευμάτων, Νίκη Κεραμέως</b> παρουσίασε τις βασικές κατευθύνσεις του νομοσχεδίου, το οποίο προβλέπει την ίδρυση μιας ενισχυμένης Αρχής με ευρύτερες, ουσιαστικές, αρμοδιότητες, της Εθνικής Αρχής Ανώτατης Εκπαίδευσης (ΕΘΑΑΕ). Η Αρχή αυτή θα αντικαταστήσει την ΑΔΙΠ. Ειδικότερα προβλέπεται:</p>
      <p>Ενίσχυση με νέες αρμοδιότητες όπως η αξιολόγηση των Πανεπιστημίων, η σύνδεσή της με την χρηματοδότηση και ο στρατηγικός σχεδιασμός, διεύρυνση των υφιστάμενων αρμοδιοτήτων πιστοποίησης και προσωπική και λειτουργική ανεξαρτησία των μελών της Αρχής με την πρόβλεψη περαιτέρω εγγυήσεων κατά τη διαδικασία ορισμού των μελών της.</p>
      <p>Επιπλέον, γίνεται σημαντικό βήμα για την ουσιαστική αναβάθμιση των Πανεπιστημίων της χώρας μας: Για πρώτη φορά προβλέπεται συγκεκριμένο ποσοστό της χρηματοδότησης να εξαρτάται από την αξιολόγηση.</p>
      <p>Για πρώτη φορά θα πιστοποιούνται τα προγράμματα σπουδών πριν την έναρξη της λειτουργίας τους.</p>
      <p>Για πρώτη φορά εξετάζεται αν τα ΑΕΙ πληρούν ποιοτικές προϋποθέσεις για να οργανώνουν προγράμματα σπουδών α’, β’ και γ ́ κύκλου. Για πρώτη φορά εντάσσονται θεματικές και συγκριτικές αξιολογήσεις των Ιδρυμάτων σε κρίσιμα πεδία, π.χ. πρόσβαση των ατόμων με αναπηρία, ηλεκτρονική μάθηση, εξωστρέφεια. Για πρώτη φορά προβλέπεται αυτοτελής αξιολόγηση των ερευνητικών κέντρων των ΑΕΙ.</p>
      <h3>Υπουργείο Περιβάλλοντος και Ενέργειας</h3>
      <p>Ο <b>υπουργός Περιβάλλοντος και Ενέργειας Κωστής Χατζηδάκης</b> και ο <b>αρμόδιος υφυπουργός Γεράσιμος Θωμάς</b>, παρουσίασαν το Εθνικό Σχέδιο για την Ενέργεια και το Κλίμα (ΕΣΕΚ).</p>
      <p>Το Εθνικό αυτό Σχέδιο περιλαμβάνει έναν Οδικό Χάρτη για την επίτευξη συγκριμένων ποσοτικών και ποιοτικών Στόχων έως το έτος 2030.</p>
      <p>Το ΕΣΕΚ αναδεικνύει τις προτεραιότητες και τις αναπτυξιακές δυνατότητες που έχει η χώρα μας σε θέματα ενέργειας και αντιμετώπισης της κλιματικής αλλαγής και έχει ως στόχο να αποτελέσει το βασικό εργαλείο πάνω στο οποίο θα σχεδιαστεί η εθνική πολιτική για την Ενέργεια και το Κλίμα για την επόμενη δεκαετία, λαμβάνοντας υπόψη τις συστάσεις της Ευρωπαϊκής Επιτροπής αλλά και τους στόχους Βιώσιμης Ανάπτυξης του ΟΗΕ.</p>
      <p>Ειδικότερα, το<b> ΕΣΕΚ</b>:</p>
      <p>α) θέτει στόχο μείωσης εκπομπών αερίων του θερμοκηπίου πάνω από 40% σε σχέση με τις εκπομπές του 1990 και σε πάνω από 55% σε σχέση με τις εκπομπές του 2005,</p>
      <p>β) αυξάνει τη διείσδυση των ΑΠΕ στην ακαθάριστη τελική κατανάλωση ενέργειας, με μερίδιο συμμετοχής στο 35% (από 31%) και ειδικά στην κατανάλωση ηλεκτρικής ενέργειας άνω του 60% και,</p>
      <p>γ) ενισχύει τη βελτίωση της ενεργειακής απόδοσης, ώστε η τελική κατανάλωση ενέργειας κατά το έτος 2030 να είναι χαμηλότερη από την αντίστοιχη του έτους 2017.</p>
      <p>Στο πλαίσιο των παραπάνω εντάσσεται και η δέσμευση για την απολιγνιτοποίηση του τομέα της ηλεκτροπαραγωγής, έως το <b>2028</b>, οδηγώντας σε ριζικό μετασχηματισμό τον ενεργειακό τομέα και συμβάλλοντας καθοριστικά στην επίτευξη των κεντρικών ενεργειακών και κλιματικών στόχων.</p>
      <p>Συζητήθηκε επίσης η εκπόνηση ειδικών σχεδίων για τη στήριξη των περιοχών στις οποίες λειτουργούν σήμερα λιγνιτικές μονάδες, με στόχο να αποτελέσουν πρότυπα ανάπτυξης.</p>
      <p>Σημειώνεται ότι, το ΕΣΕΚ ενσωματώνει επενδύσεις ύψους 43,8 δις ευρώ τη δεκαετή περίοδο 2020-2030 σε μια σειρά από άξονες από τις επενδύσεις σε ανανεώσιμες πηγές ενέργειας και τις υποδομές ηλεκτροπαραγωγής, μέχρι τους διασυνοριακούς αγωγούς, τα δίκτυα και την κυκλική οικονομία.</p>
      <h3>Υπουργείο Εσωτερικών</h3>
      <p>Ο<b> υπουργός Εσωτερικών, Τάκης Θεοδωρικάκος</b>, παρουσίασε τους υπηρετούντες σήμερα υπαλλήλους, τις αποχωρήσεις την τελευταία διετία και την εκτίμηση για τις αποχωρήσεις του επόμενου έτους. Στο πλαίσιο αυτό ζήτησε την καταγραφή των αναγκών για προσλήψεις όλων των υπουργείων για το 2020, ενώ έγινε ειδική αναφορά για τους ευαίσθητους τομείς της Υγείας και της Παιδείας.</p>
      <p>Κατά τη διάρκεια της συζήτησης τονίστηκε ότι το δημοσιονομικό περιθώριο που δημιουργείται από την ανάπτυξη της οικονομίας και την καλύτερη εκτέλεση του προϋπολογισμού θα χρησιμοποιηθεί για τον μεσοπρόθεσμο προγραμματισμό προσλήψεων μόνιμου προσωπικού και όχι έκτακτου, όπως συνέβαινε τα τελευταία χρόνια.</p>
      <p>Τέλος, το <b>υπουργικό συμβούλιο</b> προέβη στην προεπιλογή δικαστικών λειτουργών για τις θέσεις των αντιπροέδρων του Συμβουλίου της Επικρατείας και του αντιπροέδρου του Ελεγκτικού Συνεδρίου. Συγκεκριμένα, κατά την προεπιλογή προτείνονται οι 10 πρώτοι στην επετηρίδα του Συμβουλίου της Επικρατείας και οι 6 πρώτοι στην επετηρίδα του Ελεγκτικού Συνεδρίου.</p>
      <related>
        <a href="https://neaselida.gr/politiki/ypoyrgiko-symvoylio-30-nomoschedia-mechri-to-telos-toy-etoys/"/>
      </related>
    </article>
  </body>
</html>