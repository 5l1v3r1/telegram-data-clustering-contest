<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054069/gallery/epikairothta/perivallon/eyrwvarometro-koryfaia-proteraiothta-gia-toys-eyrwpaioys-polites-h-klimatikh-allagh"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T13:45:23+00:00"/>
    <meta property="og:title" content="Ευρωβαρόμετρο: Κορυφαία προτεραιότητα για τους Ευρωπαίους πολίτες η κλιματική αλλαγή"/>
    <meta property="og:description" content="Η καταπολέμηση της κλιματικής αλλαγής και η διατήρηση του περιβάλλοντος, των ωκεανών και της βιοποικιλότητας πρέπει να είναι η μεγαλύτερη προτεραιότητα του Ευρωπαϊκού Κοινοβουλίου, λένε οι πολίτες της ΕΕ σε νέα έρευνα του Ευρωβαρόμετρου που διεξήχθη τον Οκτώβριο του 2019 για λογαριασμό του ΕΚ."/>
  </head>
  <body>
    <article>
      <h1>Ευρωβαρόμετρο: Κορυφαία προτεραιότητα για τους Ευρωπαίους πολίτες η κλιματική αλλαγή</h1>
      <address>
        <time datetime="2019-11-29T13:45:23+00:00">29 Nov 2019, 13:45</time>
      </address>
      <p>Η καταπολέμηση της κλιματικής αλλαγής και η διατήρηση του περιβάλλοντος, των ωκεανών και της βιοποικιλότητας πρέπει να είναι η μεγαλύτερη προτεραιότητα του Ευρωπαϊκού Κοινοβουλίου, λένε οι πολίτες της ΕΕ σε νέα έρευνα του Ευρωβαρόμετρου που διεξήχθη τον Οκτώβριο του 2019 για λογαριασμό του ΕΚ.</p>
      <p>Η κλιματική αλλαγή αποτελούσε εξάλλου έναν από τους κορυφαίους λόγους για τη συμμετοχή στις ευρωπαϊκές εκλογές τον περασμένο Μάιο, ιδίως για τους νέους. Τώρα, για πρώτη φορά, οι πολίτες θέτουν την κλιματική αλλαγή στην κορυφή της λίστας προτεραιοτήτων του Ευρωβαρόμετρου.</p>
      <p>Συνολικά, το 32% των Ευρωπαίων υποδεικνύει την καταπολέμηση της κλιματικής αλλαγής και τη διατήρηση του περιβάλλοντος ως το πιο σημαντικό ζήτημα για ανάληψη δράσης από τα μέλη του Ευρωπαϊκού Κοινοβουλίου. Ο συγκεκριμένος τομέας αποτελεί το ζήτημα που αναφέρεται περισσότερο σε 11 κράτη μέλη, ιδίως στη Σουηδία (62%), τη Δανία (50%) και την Ολλανδία (46%).</p>
      <p>Η έρευνα του Ευρωβαρόμετρου έθεσε επίσης το ερώτημα, ποιες περιβαλλοντικές ανησυχίες, είναι οι πλέον επείγουσες. Η απόλυτη πλειοψηφία των Ευρωπαίων (52%) πιστεύει ότι είναι η κλιματική αλλαγή, ακολουθεί η ατμοσφαιρική ρύπανση (35%), θαλάσσια ρύπανση (31%), αποψίλωση και αυξανόμενη ποσότητα αποβλήτων (και τα δύο στο 28%).</p>
      <p>Ο Πρόεδρος του ΕΚ David Maria Sassoli, (Σ&amp;Δ, Ιταλία), ο οποίος μεταβαίνει στη Μαδρίτη τη Δευτέρα για να παρευρεθεί στην έναρξη της Διάσκεψης των Ηνωμένων Εθνών για το κλίμα («COP25») είπε: ‘’Η έρευνα αυτή δείχνει με σαφήνεια ότι οι Ευρωπαίοι επιθυμούν ανάληψη δράσης από την ΕΕ για την καταπολέμηση της κλιματικής αλλαγής. Χθες στο Στρασβούργο, το Ευρωπαϊκό Κοινοβούλιο ενέκρινε ψήφισμα που κηρύσσει κατάσταση έκτακτης ανάγκης για το κλίμα και το περιβάλλον στην Ευρώπη και σε παγκόσμιο επίπεδο. Αφουγκραζόμαστε τους πολίτες μας και τονίζουμε την ανάγκη να περάσουμε από τα λόγια στη δράση’’.</p>
      <p>
        <b>Οι διαμαρτυρίες με πρωτοβουλία των νέων κάνουν τη διαφορά</b>
      </p>
      <p>Κατά τη διάρκεια του προηγούμενου έτους, οι διαδηλώσεις με πρωτοβουλία των νέων έχουν κινητοποιήσει εκατομμύρια ανθρώπους στην ΕΕ και παγκοσμίως.</p>
      <p>Αυτή η νέα έρευνα του Ευρωβαρόμετρου δείχνει ότι  περίπου έξι στους δέκα Ευρωπαίους πιστεύουν ή είναι πεπεισμένοι ότι οι διαμαρτυρίες με πρωτοβουλία των νέων έχουν άμεσο αντίκτυπο στην πολιτική σε εθνικό και ευρωπαϊκό επίπεδο.</p>
      <p>Οι Ιρλανδοί (74%), οι Σουηδοί (71%) και οι Κύπριοι (70%) είναι πεπεισμένοι ότι οι διαμαρτυρίες θα οδηγήσουν σε πολιτικά μέτρα σε επίπεδο ΕΕ, σε σύγκριση με το 42% των Τσέχων και το 47% των πολιτών του Ηνωμένου Βασιλείου.</p>
      <p>Από το 1973, το Ευρωβαρόμετρο μετρά τις αντιλήψεις και τις προσδοκίες των Ευρωπαίων πολιτών για την Ευρωπαϊκή Ένωση. Η έρευνα για το Ευρωβαρόμετρο την οποία  ανέλαβε η εταιρία «Kantar» διεξήχθη από τις 8 μέχρι 22 Οκτωβρίου 2019 με τη μέθοδο των προσωπικών συνεντεύξεων 27.607 πολιτών της ΕΕ, άνω των 15 ετών, στα 28 κράτη μέλη. Τα στοιχεία και η πλήρης έκθεση θα δημοσιευθούν στις 10 Δεκεμβρίου 2019.</p>
      <p> </p>
    </article>
  </body>
</html>