<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kozelet/helyi-kozelet/oriasi-igeny-lenne-tobb-nyugdijashaz-kialakitasara-is-2148912/"/>
    <meta property="og:site_name" content="BAMA"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Óriási igény lenne több nyugdíjasház kialakítására is"/>
    <meta property="og:description" content="Az idősotthonokban hosszú a várólista, ezért nem csoda, hogy olvasóink gyakran ötletelnek a helyzet megoldásán."/>
  </head>
  <body>
    <article>
      <h6 class="kicker">NYUGALMAS ÉVEK</h6>
      <h1>Óriási igény lenne több nyugdíjasház kialakítására is</h1>
      <address><time datetime="2019-11-29T13:00:00+00:00">29 Nov 2019, 13:00</time> by <a rel="author">Rajnai-Zsíros Krisztina</a></address>
      <h4>Az idősotthonokban hosszú a várólista, ezért nem csoda, hogy olvasóink gyakran ötletelnek a helyzet megoldásán. Megfizethető, színvonalas intézmények kialakítását szorgalmazzák, ahol békés, nyugodt öregkort élhetnének az időskorúak.</h4>
      <p>Számos lehetőség közül választhatnak az idősek, akik nem egyedül szeretnék tölteni a mindennapjaikat. Napközis nyugdíjas klubok sok településen elérhetőek, ám az, aki bentlakásos ellátást szeretne – vagy erre egészségügyi állapota miatt szüksége van –, annak a legtöbbször éveket kell várni a férőhelyre. Nem véletlen, hogy időről időre olvasóink is ötletelnek a megoldáson, tavaly ilyenkor a Tüzér utcai intézmény kihasználatlanságára hívta fel a figyelmünket olvasónk, most pedig a 2009 óta üresen álló, volt tüdőszanatórium épületének hasznosítására tettek javaslatot.</p>
      <p>„Ezen problémák megoldásában segítene egy emelt szintű nyugdíjasház (itt még nem szükséges a rendszeres ápolás) – ez lenne az épület egyik szárnya. Az épület másik szárnyában létesülhetne az idősek otthona (részleges ápolással), valamint még egy szárny az elfekvő részleggel.” – írja olvasónk, akinek levele utána többen is arról érdeklődtek, mi a terve a városvezetésnek a volt tüdőszanatórium épületével, amely a Mecsek tetején egykor Pécs büszkeségei közé tartozott. A Mandulás park melletti erdőségben az öt hektáros kert és hatalmas épület áll napjainkban is, bár már korántsem olyan gondozottan, mint a régi szép időkben.</p>
      <p>A pécsi városházától kapott válasz szerint a szanatórium a magyar állam tulajdona. „Információink szerint a PTE vizsgálja a hasznosítás lehetőségeit. Értelemszerűen, ha az egyetem fejlesztési célokat fogalmaz meg, Pécs önkormányzata támogatni fogja a törekvéseket.” – írták. Ezután az egyetem terveiről is érdeklődtünk, innen azonban nem érkezett válasz.</p>
      <p>A tüdőszanatóriumot egyébként éveken át próbálták értékesíteni, de a másfél milliárd forintos kikiáltási ár a félmilliárdos felújítási költségekkel nem volt kellően vonzó.</p>
      <table bordered="">
        <tr>
          <td><b>Szederkényben ősszel bővítettek</b><br/>A pécsi nyugdíjasház 114 férőhelyes és teljes kihasználtsággal, várólistával működik. A lakások a kötelező felújítás idejére állnak csak üresen.​ Hasonló nyugdíjasház Szederkényben található, a működtetést a Szoceg Kft. látja el. Itt a lakók élethosszig tartó bérleti jogot vásárolhatnak az önkormányzattól, azután pedig szép környezetben, saját bútoraikkal berendezve, összkomfortos garzonlakásban egyedül vagy házastársukkal élhetnek a nyugdíjasházban.<br/>Az önkormányzat az idén bővített is, saját, 250 millió forintos beruházás részeként a meglévő házban négy apartmant, egy új épületben pedig további 12 lakást (kilenc egyszobás és három másfél szobás apartmant) alakított ki.<br/>A leendő lakók a nem örökölhető bérleti jogot vásárolhatják meg, a havonta fizetendő rezsi (tévével, wifivel, étkezéssel) pedig nagyjából 40-50 ezer forint körül van, ám ez a költség emelkedhet, amennyiben a lakó házi gondozásra, vagy nővéri szolgáltatásra szorul. A beköltözés feltétele a nyugdíjas kor, és hogy a lakó önmagát el tudja látni.</td>
        </tr>
      </table>
      <p> </p>
    </article>
  </body>
</html>