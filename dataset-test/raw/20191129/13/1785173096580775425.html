<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/vita-de-vie-va-lansa-in-decembrie-albumul-in-corzi-live-awake-1922403729002019111319185154"/>
    <meta property="og:site_name" content="News.ro"/>
    <meta property="article:published_time" content="2019-11-29T13:37:00+00:00"/>
    <meta property="og:title" content="Viţa de Vie va lansa, în decembrie, albumul „În Corzi - Live @ Awake”"/>
    <meta property="og:description" content="Viţa de Vie va lansa, pe 6 decembrie, albumul „În Corzi - Live @ Awake”, primul material live şi simfonic al trupei, anunţă Universal Music."/>
  </head>
  <body>
    <article>
      <h1>Viţa de Vie va lansa, în decembrie, albumul „În Corzi - Live @ Awake”</h1>
      <address><time datetime="2019-11-29T13:37:00+00:00">29 Nov 2019, 13:37</time> by <a rel="author">Patricia Marinescu</a></address>
      <p>
        <b>Viţa de Vie va lansa, pe 6 decembrie, albumul „În Corzi - Live @ Awake”, primul material live şi simfonic al trupei, anunţă Universal Music.</b>
      </p>
      <p>„În Corzi” este producţia din cadrul festivalului Awake 2018, când Viţa de Vie a concertat alături de Filarmonica de Stat Târgu Mureş, condusă de Remus Grama.</p>
      <p>Albumul este disponibil pentru <a href="https://vdv.lnk.to/InCorziPR">pre-comandă</a>.</p>
      <p>„Este <i>next level</i> pentru noi. Suntem trei conservatorişti în VdV, patru, dacă îl punem la socoteală şi pe Mandela Gajol, iar muzica cultă a stat la baza formării şi dezvoltării noastre ca artişti. Am ales rockul <i>along the way</i>, însă nimic nu poate înlocui intensitatea vibrantă a unei orchestre simfonice. Prin aportul acesteia, muzica noastră capătă noi valenţe”, a transmis într-un comunicat liderul trupei, Adrian Despot. „Nu suntem genul de artişti care se îmbată cu propriile creaţii, mai degrabă suntem cei mai drastici critici ai noştri, însă ce se întâmplă pe scenă atunci când suntem împreună cu o orchestră simfonică este absolut magic. Experienţa pe care am avut-o cu Filarmonica din Târgu Mureş rămâne pe veci în sufletele noastre, la fel ca şi prieteniile care s-au legat între noi. Am constatat cu plăcere că aveam fani printre instrumentişti şi am avut un noroc extraordinar cu Remus Grama, marele nostru dirijor. Atât la propriu, cât şi la figurat”.</p>
      <p>Albumul va fi disponibil în variantă vinil, ediţie limitată deluxe (300 de exemplare, numerotate manual, fiecare conţinând câte un bilet la concertul simfonic Viţa de Vie de la Awake 2020 şi un voucher de reducere pentru biletele din celelalte zile de festival). Primele 30 de pre-comenzi de disc vinil vor veni cu una dintre corzile folosite în concertul live de anul trecut.</p>
      <p>În format digital, el poate fi pre-salvat pe Spotify, pre-adăugat pe Apple Music şi Deezer, pre-comandat pe iTunes şi Google Play.</p>
      <p>Trei melodii de teasing sunt deja disponibile în streaming pe Apple Music şi Deezer: „Luna şi noi”, „Iamma” şi „Haihui”.</p>
      <p>Viţa de Vie, fondată în 1996, înseamnă: Adrian Despot - chitară şi voce, Sorin Tănase - tobe, Cezar Popescu - chitară, Adrian Ciuplea - bas şi Mihai Ardelean - clape. Discografia grupului cuprinde titlurile „Rahova" (1997), „Fenomental" (1999), „Lucky Nights Live" (împreună cu formaţia Timpuri Noi, 2000), „Exxtra" (2001), „Doi" (2002), „9704" (2004), „Egon" (2007), „Fetish" (2010), „Acustic" (2013) şi „Şase/ Şase” (în două părţi, 2016 şi 2018).</p>
      <p>Toamna aceasta, grupul a marcat, printr-o serie de concerte, 20 de ani de la apariţia albumului „Fenomental”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>