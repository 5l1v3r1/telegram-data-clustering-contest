<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-novomu-rozdoli-vdruge-za-tizhden-vinikli-problemi-z-opalennyam-331331_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T13:27:00+00:00"/>
    <meta property="og:title" content="У Новому Роздолі вдруге за тиждень виникли проблеми з опаленням"/>
    <meta property="og:description" content="Опалювальний сезон у місті почався лише кілька днів тому."/>
  </head>
  <body>
    <article>
      <h1>У Новому Роздолі вдруге за тиждень виникли проблеми з опаленням</h1>
      <h2>Опалювальний сезон у місті почався лише кілька днів тому.</h2>
      <address>
        <time datetime="2019-11-29T13:27:00+00:00">29 Nov 2019, 13:27</time>
      </address>
      <p>У місті Новий Розділ Львівської області сталася <b><a href="https://dt.ua/UKRAINE/u-novomu-rozdoli-znovu-problemi-z-opalennyam-330941_.html">чергова аварія на тепловій мережі</a></b>, повідомила пресслужба Львівської міської ради. Прорив стався напередодні, однак тепло деяким жителям міста мали відключити сьогодні вранці.</p>
      <p>"Маємо звернення від керівництва Новороздільської ТЕЦ — допомогти в пошуку і ліквідації пориву, який виник на тепловій мережі, діаметром 600 мм", — зазначила заступниця міського голови Львова з питань житлово-комунального господарства Ірина Маруняк.</p>
      <p>За її словами, 28 листопада, коли стало відомо про аварію, і в ніч на 29 листопада тепло до помешкань у Новому Роздолі подавали. Однак сьогодні зранку, після локалізації місця прориву, подачу тепла до будинків, які отримують теплопостачання по пошкодженій тепловій мережі, мали перекрити до моменту вирішення проблеми.</p>
      <p>Згідно із повідомленням на сайті Львівської міськради, бригада ремонтників лише вранці 29 листопада виїхала до Нового Роздолу. Наразі невідомо скільки будинків залишиться без теплопостачання.</p>
      <p>Зазначимо, що про <b><a href="https://dt.ua/ECONOMICS/u-novoyavorivsku-ta-novomu-rozdoli-rozpochavsya-opalyuvalniy-sezon-331068_.html">повний початок опалювального сезону</a></b> в Новому Роздолі, як і в Новояворівську, повідомили лише 27 листопада. При цьому 22 листопада в обох містах <b><a href="https://dt.ua/ECONOMICS/na-areshtovani-tec-dubnevichiv-pochali-podachu-tepla-330509_.html">почали подавати теплоносій до будинків</a></b>. Однак вже за чотири дні через прорив на теплотрасі у Новому Роздолі знову виникли проблеми з опаленням.</p>
      <p>На початку жовтня з'ясувалося, що <b><a href="https://dt.ua/ECONOMICS/tri-oblasti-uviyshli-v-opalyuvalniy-sezon-bez-pereshkod-328618_.html">виробник теплової енергії</a> </b>в містах Новояворівськ і Новий Роздол Львівської області виявився не в змозі розпочати опалювальний сезон.</p>
      <p>У 2018 році компанія "Гарант Енерго М" братів Дубневичів уклала контракт з АРМА про передачу в управління Новояворівської і Новороздільненської ТЕЦ. За цей період заборгованість двох ТЕЦ перед "Нафтогазом" зросла вдвічі: з 400 млн до 800 млн гривень. Через невиплату зарплат протягом п'яти місяців<b> <a href="https://dt.ua/UKRAINE/noviy-rozdil-zalishivsya-bez-opalennya-y-elektriki-naftogaz-zaproponuvav-robotu-zvilnenim-pracivnikam-tec-329979_.html">з ТЕЦ почали масово звільнятися працівники</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>