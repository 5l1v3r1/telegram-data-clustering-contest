<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/fortsatt-sokande-efter-overlevare-i-albanien-5462740.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T13:35:21+00:00"/>
    <meta property="og:title" content="Fortsatt sökande efter överlevare i Albanien"/>
    <meta property="og:description" content="Albanien Räddningsarbetare fortsätter att söka igenom rasmassorna efter ett hotell som kollapsade i den kraftiga jordbävning som skakade Albanien för tre dagar sedan."/>
  </head>
  <body>
    <article>
      <h1>Fortsatt sökande efter överlevare i Albanien</h1>
      <address><time datetime="2019-11-29T13:35:21+00:00">29 Nov 2019, 13:35</time> by <a rel="author">TT-Reuters</a></address>
      <figure>
        <img src="https://img12.ntm.eu/unt/public/img/5462741/1129144004/turkiska-raddningsarbetare-gen?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Visar Kryeziu/AP/TT | Turkiska räddningsarbetare genomsöker en raserad byggnad i hamnstaden Durrës i Albanien på torsdagen.</figcaption>
      </figure>
      <p>Albanien Räddningsarbetare fortsätter att söka igenom rasmassorna efter ett hotell som kollapsade i den kraftiga jordbävning som skakade Albanien för tre dagar sedan.</p>
      <p>Den sex våningar höga byggnaden låg i hamnstaden Durrës, som drabbades hårdast av skalvet med magnituden 6,4. Ruinerna efter hotellet är den sista plats där sökandet efter överlevare fortfarande pågår.</p>
      <p>De albanska myndigheterna har fått stöd av räddningsarbetare från grannländerna Serbien, Montenegro och Nordmakedonien.</p>
      <blockquote>Först, när skalvet slog till, blev jag inte särskilt rädd, säger lokalbon Tahir Halili till nyhetsbyrån Reuters om jordbävningen i tisdags.</blockquote>
      <blockquote>Men när jag såg all förödelse, det där helvetet, alla dessa förlorade liv... Det är obegripligt.</blockquote>
      <p>Totalt har 49 människor hittats döda efter skalvet, som förstörde tolv hus, orsakade skador på över 700 hus och sprickor i närmare 200 lägenhetsbyggnader, enligt premiärminister Edi Rama. Minst 5 000 människor har blivit hemlösa och huseras tillfälligt i hotell, skolor, gym och andra byggnader.</p>
    </article>
  </body>
</html>