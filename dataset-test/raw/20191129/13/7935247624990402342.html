<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/emir-sultan-lisesinde-bursaspor-coskusu-216721h.htm"/>
    <meta property="og:site_name" content="OLAY"/>
    <meta property="article:published_time" content="2019-11-29T13:07:27+00:00"/>
    <meta property="og:title" content="Emir Sultan Lisesi'nde Bursaspor coşkusu"/>
    <meta property="og:description" content="Frutti Extra Bursaspor'un basketbolcuları Emir Sultan Anadolu Lisesi öğrencileriyle buluştu..."/>
  </head>
  <body>
    <article>
      <h1>Emir Sultan Lisesi'nde Bursaspor coşkusu</h1>
      <h2>Frutti Extra Bursaspor'un basketbolcuları Emir Sultan Anadolu Lisesi öğrencileriyle buluştu...</h2>
      <address>
        <time datetime="2019-11-29T13:07:27+00:00">29 Nov 2019, 13:07</time>
      </address>
      <p>ING Basketbol Süper Ligi'nde başarılı bir sezon geçiren ve yarın evinde Gaziantep Basketbol'u ağırlayacak Frutti Extra Bursaspor, öğrencilerle buluşmaya devam ediyor. Sezon başından bu yana daha çok taraftarı salona çekmek için çeşitli organizasyonlar düzenleyen, ayrıca okullara giderek öğrencilerle biraraya gelen yeşil beyazlıların son durağı Emir Sultan Anadolu Lisesi oldu. Ligde oynadığı 9 maçta 5 galibiyet alan yeşil beyazlılarda oyuncular, Tuğberk Gedikli, Erbil Eroğlu, Chris Jones ve Mykay Riley, öğrenci ve okul yönetiminin yoğun ilgisiyle karşılandı.</p>
      <figure>
        <img src="https://www.olay.com.tr/d/other/basketbol1.jpg"/>
      </figure>
      <p>Meşaleler ve tezahüratlarla oyuncuları karşılayan öğrenciler, ziyaret boyunca oyunculara sevgi gösterisinde bulundu. Öğrencilerin ilgisinden oldukça mutlu olan yeşil beyazlı oyuncular, gerçekleştirilen panelde soruları yanıtladı. Başarılı basketbolcular sorular karşısında zaman zaman zorlanırken, Chris Jones, kendisine sorulan bir soru üzerine yeşil beyazlı taraftarlara övgüler yağdırdı.</p>
      <p>Jones, “Taraftarlarımız nereye gidersek gidelim bizleri desteklemeye geliyorlar. Harika bir ortam oluşturuyorlar. Daha önce böylesini görmedim” dedi. Frutti Extra Bursasporlu basketbolcular, bu sezon taraftarın salonu doldurmasından ve takıma olan destekten dolayı duydukları memnuniyeti dile getirirlerken, yarın oynanacak Gaziantep Basketbol maçı için de yeşil beyaz sevdalılarına çağrıda bulundular. Başarılı oyuncular, oldukça kritik bir maça çıkacaklarının altını çizerlerken, “Bizi böylesine zorlu bir maçta da taraftarımızın yalnız bırakmayacağına inanıyoruz. Onların desteğine çok ihtiyacımız var” dediler.</p>
    </article>
  </body>
</html>