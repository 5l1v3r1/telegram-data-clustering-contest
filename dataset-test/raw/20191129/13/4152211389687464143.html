<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/entertainment/news/596945/%E2%80%98%E0%A6%86%E0%A6%B9%E0%A6%BE%E2%80%99%E0%A6%B0-%E0%A6%8F%E0%A6%95%E0%A6%AF%E0%A7%81%E0%A6%97-%E0%A6%AA%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%9D%E0%A6%B0%E0%A7%87%E0%A6%B0-%E0%A6%B8%E0%A6%BF%E0%A6%A8%E0%A7%87%E0%A6%AE%E0%A6%BE-%E2%80%98%E0%A6%AC%E0%A7%8D%E0%A6%AF%E0%A6%BE%E0%A6%AA%E0%A6%BE%E0%A6%B0%E2%80%99"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T13:09:00+00:00"/>
    <meta property="og:title" content="‘আহা’র একযুগ পর নির্ঝরের সিনেমা ‘ব্যাপার’"/>
    <meta property="og:description" content="&amp;lsquo;আহা!&amp;rsquo;, স্থপতি কিংবা শিল্পী এনামুল করিম নির্ঝরের প্রথম ছবি। যেটি দেখে দর্শকরা সত্যিই অস্ফুট স্বরে উচ্চারণ করেছেন &amp;lsquo;আহা!&amp;rsquo;। ছবিটির গল্প ভাবনা ও নির্মাণশৈলী- ঢাকাই ছবির নতুন দিক উন্মোচন করেছে বলে মতামত দিয়েছেন তখনকার (২০০৭ সাল) মানুষরা।ছবিটির নামের প্রতিধ্বনি গেল ১২..."/>
  </head>
  <body>
    <article>
      <h1>‘আহা’র একযুগ পর নির্ঝরের সিনেমা ‘ব্যাপার’</h1>
      <address><time datetime="2019-11-29T13:09:00+00:00">29 Nov 2019, 13:09</time> by <a rel="author">বিনোদন রিপোর্ট</a></address>
      <figure>
        <img src="https://cdn.banglatribune.com/contents/cache/images/1100x0x1/uploads/media/2019/11/29/8e4de8399573a7abf0c4001599c86579-5de1188adf750.jpg"/>
      </figure>
      <p><b>‘আহা!’, স্থপতি কিংবা শিল্পী এনামুল করিম নির্ঝরের প্রথম ছবি। যেটি দেখে দর্শকরা সত্যিই অস্ফুট স্বরে উচ্চারণ করেছেন ‘আহা!’। ছবিটির গল্প ভাবনা ও নির্মাণশৈলী- ঢাকাই ছবির নতুন দিক উন্মোচন করেছে বলে মতামত দিয়েছেন তখনকার (২০০৭ সাল) মানুষরা।</b><br/>ছবিটির নামের প্রতিধ্বনি গেল ১২ বছর ধরেই মিডিয়ার বাতাসে ভাসছে। কারণ, ঘুরে ফিরে বেশিরভাগ মানুষই এই নির্মাতাকে আক্ষেপের সুরে প্রশ্ন করছিলেন, ছবি নির্মাণ করছেন না কেন?<br/>জবাবে তিনি বারবারই, দু কদম এগিয়ে চার কদম পিছিয়ে যাওয়ার গল্প শুনিয়েছেন।<br/>তবে সেসব অতিক্রম করে এবার সত্যি সত্যি ফের সিনেমা নির্মাণের ঘোষণা দিলেন। ২৯ নভেম্বর সকালে জানালেন, তার এবারের ছবির নাম ‘ব্যাপার’। প্রথমটির মধ্যে এবার তার সিনেমার নাম নির্বাচনের ক্ষেত্রে আলাদা একটা ব্যাপার স্পষ্ট! যদিও এই বিষয়ে এখনই বিস্তারিত বলতে অপারগতা জানিয়েছেন নির্মাতা নির্ঝর।<br/>তবে মাঝে ১২ বছর অপেক্ষার কারণ হিসেবে ব্যাখ্যা দিলেন এভাবে, ‘কী ছবি বানাবো? কে দেখবে? কে টাকা দেবে? ঠিকঠাক ছবিটা দেখে ও বুঝে- কে বলবে ভালো-মন্দ দুটো কথা! এসব ভাবতে ভাবতেই মোটামুটি চুল পেকে সাফ! প্রথম ছবি বানিয়ে ফেস্টিভালের বদৌলতে ঘোরাঘুরি করাটা আনন্দের ছিল বটে কিন্তু দেশের মানুষকে ছবিটি প্রপারলি না দেখাতে পারার হাহাকার এখনও তাড়া করে। তাই বেশ কিছুটা সময় ধরে দম নিলাম। আবার নামছি মাঠে। বাংলাদেশের ৫০তম জন্মদিন মাথায় রেখে সম্পূর্ণ স্বনির্ভর কায়দায় আবার শুরু করলাম সিনেমা লড়াই।’<br/>২০০৭ সালে মুক্তি পায় এনামুল করিম নির্ঝরের প্রথম চলচ্চিত্র ‘আহা!’। এরপর নির্মাণ করেন ‘নমুনা’। সেটি মুক্তির আলো দেখেনি অস্পষ্ট কারণে।<br/>তবে মাঝের সময় তিনি নিজের কথা-সুরে গান নিয়ে অসাধারণ কিছু কাজ করেছেন।</p>
      <footer>/এমএম/</footer>
    </article>
  </body>
</html>