<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/belpolitika/cikk/2019/11/29/mi-hazank-politikusbunozok-tornek-elore-ujbudan"/>
    <meta property="og:site_name" content="hirado.hu"/>
    <meta property="article:published_time" content="2019-11-29T13:01:00+00:00"/>
    <meta property="og:title" content="Mi Hazánk: „Politikusbűnözők” törnek előre Újbudán"/>
    <meta property="og:description" content="„Visszaeső politikusbűnözők” törnek előre Újbudán azt követően, hogy a kerületi képviselő-testület nem támogatta a Czeglédy Csaba ügyvédi irodája és az önkormányzat között létrejött szerződések felbontását – mondta a Mi Hazánk Mozgalom alelnöke, Novák Előd pénteken sajtótájékoztatón Budapesten."/>
  </head>
  <body>
    <article>
      <h1>Mi Hazánk: „Politikusbűnözők” törnek előre Újbudán</h1>
      <address><time datetime="2019-11-29T13:01:00+00:00">29 Nov 2019, 13:01</time> by <a rel="author">MTI</a></address>
      <p>
        <b>„Visszaeső politikusbűnözők” törnek előre Újbudán azt követően, hogy a kerületi képviselő-testület nem támogatta a Czeglédy Csaba ügyvédi irodája és az önkormányzat között létrejött szerződések felbontását – mondta a Mi Hazánk Mozgalom alelnöke, Novák Előd pénteken sajtótájékoztatón Budapesten.</b>
      </p>
      <p>Novák Előd felidézte, hogy azok a jobbikos, momentumos és LMP-s önkormányzati képviselők sem támogatták a szerződések megsemmisítésére vonatkozó előterjesztését, akik korábban tiltakoztak Czeglédy megbízása ellen.</p>
      <p>Ez azt jelenti, hogy ez a három párt is visszaeső politikusbűnözőknek asszisztál – tette hozzá.</p>
      <p>Novák Előd szerint közfelháborodást váltott ki, hogy két önkormányzat, a főváros VII. és XI. kerülete is szerződést kötött annak a Czeglédy Csabának az irodájával, akit már „<i>2010 előtt is felfüggesztett szabadságvesztésre ítéltek adócsalás miatt</i>”. Most pedig a Czeglédy nevével fémjelzett Human Operator Zrt.-hez kötődő bűnszervezet ügyében folyik eljárás különösen nagy vagyoni hátrányt okozó költségvetési csalás miatt – fűzte hozzá.</p>
      <p>Emlékeztetett arra, hogy az ügyben 21 ember ellen emeltek vádat, és októberben már jogerősen letöltendő szabadságvesztésre ítéltek három olyan vádlottat, akik beismerték bűnösségüket.</p>
      <p>Szerinte a politikusbűnözők előretörését mutatja az is, hogy a DK-s polgármester kabinetfőnökévé azt a korábban SZDSZ-es Lakos Imrét nevezték ki, akit korrupció miatt másodfokon is felfüggesztett szabadságvesztésre ítéltek és csak harmadfokon mentettek fel –mondta.</p>
      <p>Arról is szólt: a képviselő-testület azt a javaslatát is leszavazta, hogy hozzák nyilvánosságra a Czeglédyvel kötött szerződések tartalmát, így azt sem lehet tudni, hogy milyen mértékű a díjazás.</p>
      <p>Egy, a Gothár Péter rendező zaklatási botrányával kapcsolatos újságírói kérdésre válaszolva Novák Előd azt mondta: a Mi Hazánk kulturális szabadságharcot fog indítani a fővárosban folyó balliberális tobzódással szemben.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>