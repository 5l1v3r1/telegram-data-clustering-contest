<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a548056/Sarl-Misel-preuzeo-duznost-od-Tuska-Branicu-Evropu-sigurnu-u-sebe.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T13:52:00+00:00"/>
    <meta property="og:title" content="Šarl Mišel preuzeo dužnost od Tuska: Evropa da bude vođa u zelenoj ekonomiji"/>
    <meta property="og:description" content="Novi predsednik Evropskog saveta, Belgijanac Šarl Mišel obećao je danas prilikom preuzimanja dužnosti od svog..."/>
  </head>
  <body>
    <article>
      <h1>Šarl Mišel preuzeo dužnost od Tuska: Evropa da bude vođa u zelenoj ekonomiji</h1>
      <address>
        <time datetime="2019-11-29T13:52:00+00:00">29 Nov 2019, 13:52</time>
      </address>
      <p>Novi predsednik Evropskog saveta, Belgijanac Šarl Mišel obećao je danas prilikom preuzimanja dužnosti od svog prethodnika Donalda Tuska da će braniti Evropu samouverenu i sigurnu u sebe, vođu u borbi protiv klimatskih promena.</p>
      <p>"Želim jednu Evropu samouverenu, sigurnu u sebe i potvrđenu", rekao je on u velikom holu Saveta EU u Briselu pred publikom sastavljenom uglavnom od zaposlenih koji su došli da se oproste od odlazećeg predsednika Evropskog saveta Tuska i da požele novom predsedniku dobrodošlicu.</p>
      <p>U kratkom govoru posle odavanja priznanja Tusku, bivši belgijski premijer je izložio svoje prioritete, pre svega da Evropa postane svetski vođa u zelenoj ekonomiji.</p>
      <p>"Treba da nađemo put koji funkcioniše za sve zemlje", rekao je on.</p>
      <p>Jedno od prvih izazova biće da postigne konsensus o dugoročnim ekološkim ciljevima Unije sredinom decembra prilikom prvog evropskog samita na kome će on predsedavati Evropskim savetom, telom koje obuhvata šefove država i vlada EU.</p>
      <p>Poljak Donald Tusk, koji je upravo izabran na čelu Evropske narodne partije (EPP), dobio je dug i topao aplauz posle pet godina na čelu Evropskog saveta.</p>
      <p>"Naše zajedničko obeležje i naš zajednički cilj jesu i treba da budu jedinstvo Evropske unije", rekao je on pre obraćanja Šarla Mišela.</p>
      <p>Tusk je opisao svoj petogodišnji mandat kao dugometražni film majstora napetosti Alfreda Hičkoka koji je govorio da scenario za dobar film treba da počne sa zemljotresom i da mu napetost raste do raspleta, navodeći kao primere grčki dug i Bregzit.</p>
      <p>"Ja ću imati svoj stil, otvoren za dijalog i spreman da gradi mostove", obećao je Šarl Mišel i u šali dodao da će možda biti obazriviji sa tviter porukama, bar na početku. Tuskov uticaj preko te društvene mreže rastao je tokom godina posebno zbog njegovih ponekad oštrih primedbi, posebno oko britanskih političara i Bregzita.</p>
    </article>
  </body>
</html>