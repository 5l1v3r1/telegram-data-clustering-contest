<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/zeci-de-liberali-protesteaza-cu-ligheane-in-fata-primariei-capitalei-firea-minte-de-ingheata-caloriferele-video-18631354"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T13:26:00+00:00"/>
    <meta property="og:title" content="Zeci de liberali protestează cu ligheane în faţa Primăriei Capitalei: „Firea minte de îngheaţă caloriferele” - VIDEO"/>
    <meta property="og:description" content="Zeci de liberali protestează, vineri, în faţa Primăriei Capitalei, faţă de situaţia din Bucureşti în ceea ce priveşte apa caldă şi căldura şi îi cer primarului Gabriela Firea termene precise în ceea ce..."/>
  </head>
  <body>
    <article>
      <h1>Zeci de liberali protestează cu ligheane în faţa Primăriei Capitalei: „Firea minte de îngheaţă caloriferele” - VIDEO</h1>
      <h2>Zeci de liberali protestează, vineri, în faţa Primăriei Capitalei, faţă de situaţia din Bucureşti în ceea ce priveşte apa caldă şi căldura şi îi cer primarului Gabriela Firea termene precise în ceea ce priveşte rezolvarea acestor probleme.</h2>
      <address><time datetime="2019-11-29T13:26:00+00:00">29 Nov 2019, 13:26</time> by <a rel="author" href="https://www.mediafax.ro/autor/departamentul-social-mediafax" target="_blank">Departamentul Social</a></address>
      <p>Mai mulţi membri ai PNL Bucureşti, în frunte cu ministrul Muncii, Violeta Alexandru, au venit, vineri, în faţa Primăriei Capitalei, cu ligheane în mâini, pentru a trage un semnal de alarmă cu privire la situaţia dramatică a termoficării din Bucureşti.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpnlbucurestioficial%2Fvideos%2F592105208261931%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>„Ştim că mulţi dintre dumneavoastră sunteţi în apartamente unde nu aveţi căldură şi apă caldă. Avem o singură explicaţie pentru această situaţie în care vă găsiţi: Gabriela Firea şi lipsa interesului ei pentru a face investiţii astfel încât să nu vă mai confruntaţi cu această situaţie. Bucureştiul este de departe într-o situaţie jalnică, pentru că primarului general îi arde de concerte, de festivaluri, de orice altceva, mai puţin de confortul oamenilor în apartamente. Suntem în situaţia în care am ajuns să strigăm disperaţi după civilizaţie în Bucureşti unui om care ne minte în faţă spunându-ne că s-a preocupat de acest subiect. În Bucureşti lucrurile sunt în faliment pentru că primarul general, deşi avea la dispoziţie fonduri puse în aplicare de către Comisia Europeană nu s-a interesat sub nicio formă să le acceseze”, a spus, în faţa Primăriei Capitalei, la protest, Violeta Alexandru, ministru al Muncii.</p>
      <p>Aceasta a spus că primarul general Gabriela Firea a avut un mandat pe care liberalii îl asociază cu „falimentul„.</p>
      <p>„Pentru noi mandatul Gabrielei Firea este un mandat pe care îl asociem cu falimentul şi suntem aici ca să dăm voce tuturor mesajelor pe care le-am primit de la bucureştenii care trebuie să îşi mai pună, ca pe vremea lui Ceauşescu, încă o haină pe ei ca să poată să trăiască civilizat în propriile case. De aceea am adus cu mine un lighean în care probabil mulţi dintre dumneavoastră căutaţi să încălziţi apă şi să vă spălaţi în aceste momente, în aceste zile. Nu este normal, este o jignire pe care acest primar general v-o aduce şi suntem aici să dăm voce acestor nemulţumiri justificate pe care le aveţi”, a mai spus Violeta Alexandru.</p>
      <p>Aceasta, la fel ca şi ceilalţi liberali care participă la protest, au adus cu ei ligheane.</p>
      <p>De asemenea, protestatarii poartă pancarte pe care au scris: „Gabriela Firea atâta ştie, să ne ţină-n gheţărie”, „Firea minte de îngheaţă caloriferele”, „Nu vrem bâlci, nici tevatură, doamna Firea, vreau căldură”, „Firea, mă laşi rece” sau „În democraţie nu mori de hipotermie”.</p>
      <p>Mai multe zone din Bucureşti au rămas fără căldură şi apă caldă din cauza lucrărilor care se desfăşoară RADET în cazul unor avarii la conducte vechi de zeci de ani.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>