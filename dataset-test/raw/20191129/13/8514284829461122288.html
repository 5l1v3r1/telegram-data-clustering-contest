<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/johnson-2021-elso-napjatol-uj-bevandorlasi-rendszer-lep-eletbe-2491113"/>
    <meta property="og:site_name" content="hírTV"/>
    <meta property="article:published_time" content="2019-11-29T13:29:00+00:00"/>
    <meta property="og:title" content="Johnson: 2021 első napjától új bevándorlási rendszer lép életbe"/>
    <meta property="og:description" content="Azonos elbírálás alá vennék az Európai Unióból és az EU-n kívüli országokból érkezőket - mondta Boris Johnson."/>
  </head>
  <body>
    <article>
      <h1>Johnson: 2021 első napjától új bevándorlási rendszer lép életbe</h1>
      <address><time datetime="2019-11-29T13:29:00+00:00">29 Nov 2019, 13:29</time> by <a rel="author">MTI</a></address>
      <h4>A brit kormány 2021 első napjától érvényesíteni akarja a tervezett új bevándorlási rendszert, amely azonos elbírálás alá veszi az Európai Unióból és az EU-n kívüli országokból érkezőket - mondta pénteken Boris Johnson brit miniszterelnök.</h4>
      <p>Johnson, aki a december 12-ére kiírt előrehozott parlamenti választások konzervatív párti kampányának vezetőivel tartott közös sajtótájékoztatót, kijelentette: ha a kormány hivatalban marad a választás után, lépéseket tesz azért, hogy 2021. január 1-jétől Nagy-Britannia az ausztrál típusú, pontozásos elbíráláson alapuló bevándorlási rendszert alkalmazhassa.</p>
      <p>Hozzátette: a brit EU-tagság megszűnésének (Brexit) közvetlen előnyei közé tartozik, hogy csökkenteni lehet a képesítés és nagy-britanniai állásajánlat nélkül érkező bevándorlók számát.</p>
      <p>Johnson szerint ezzel egy olyan tényező számolható fel, amely erőteljesen lenyomja a nagy-britanniai béreket.</p>
      <p> </p>
      <p>MTI</p>
    </article>
  </body>
</html>