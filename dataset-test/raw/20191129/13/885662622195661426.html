<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/126221/staikoyras-me-treis-tropoys-tha-dieyrynoyme-ti-forologiki-basi"/>
    <meta property="og:site_name" content="Insider"/>
    <meta property="article:published_time" content="2019-11-29T13:34:00+00:00"/>
    <meta property="og:title" content="Σταϊκούρας: Με τρεις τρόπους θα διευρύνουμε τη φορολογική βάση"/>
    <meta property="og:description" content="Επιλογή της σημερινής κυβέρνησης, σε αντιδιαστολή με την κυβέρνηση ΣΥΡΙΖΑ που μείωσε το αφορολόγητο, είναι να διευρύνει τη φορολογική βάση με τρεις τρόπους, δήλωσε ο Χρήστος Σταϊκούρας."/>
  </head>
  <body>
    <article>
      <h1>Σταϊκούρας: Με τρεις τρόπους θα διευρύνουμε τη φορολογική βάση</h1>
      <h2>Επιλογή της σημερινής κυβέρνησης, σε αντιδιαστολή με την κυβέρνηση ΣΥΡΙΖΑ που μείωσε το αφορολόγητο, είναι να διευρύνει τη φορολογική βάση με τρεις τρόπους, δήλωσε ο Χρήστος Σταϊκούρας.</h2>
      <address>
        <time datetime="2019-11-29T13:34:00+00:00">29 Nov 2019, 13:34</time>
      </address>
      <p>Την αναγκαιότητα <b>διεύρυνσης της φορολογικής βάσης</b> επανέλαβε το μεσημέρι της Παρασκευής ο υπουργός Οικονομικών, <b>Χρήστος Σταϊκούρας</b>, μιλώντας στην ακρόαση φορέων επί του φορολογικού νομοσχεδίου. Ο κ. Σταϊκούρας άνοιξε τα χαρτιά του λέγοντας ότι <b>η διεύρυνση αυτή θα επιχειρηθεί με τρεις τρόπους το επόμενο διάστημα.</b></p>
      <p>Επισήμανε ότι επιλογή της σημερινής κυβέρνησης, σε αντιδιαστολή με την κυβέρνηση ΣΥΡΙΖΑ που μείωσε το αφορολόγητο, είναι να διευρύνει τη φορολογική βάση με τρεις τρόπους.</p>
      <p><b>«Ο ένας τρόπος είναι με τις ηλεκτρονικές συναλλαγές.</b> Οι ηλεκτρονικές συναλλαγές παγκοσμίως είναι κομβικό στοιχείο, να διευρύνεις τη φορολογική βάση μειώνοντας τη φοροδιαφυγή.<b> Ο δεύτερος τρόπος είναι με τις αντικειμενικές αξίες και την ακίνητη περιουσία.</b> Σας προϊδεάζω ότι με την άσκηση που θέλουμε να ολοκληρώσουμε τον Μάιο, εκτιμούμε ότι θα ενταχθούν περισσότερες 3.000 επιπλέον ζώνες στο σύστημα αντικειμενικού προσδιορισμού, οι οποίες θα προστεθούν στις υφιστάμενες 10.216 ζώνες. Όλες αυτές οι ζώνες είναι εντός σχεδίου πόλης, ενώ αναπροσαρμογή της προσέγγισης θα υπάρξει και για τις εκτός σχεδίου πόλης περιοχές. Άρα διευρύνουμε την γκάμα, ώστε να μειώσουμε τη φορολόγηση αυτών των πολιτών που επί χρόνια πληρώνουν.<b> Η τρίτη κατηγορία που επιλέγουμε είναι η ορθολογική φορολόγηση αυτών που δεν πληρώνουν και χρησιμοποιούν υπηρεσίες, όπως το Airbnb</b>», εξήγησε ο υπουργός Οικονομικών.</p>
      <p>«Η πολιτική δεν γίνεται με εντυπώσεις. Γίνεται με ουσία και με πράξεις και θα διαπιστώσετε επιπλέον πράξεις, το επόμενο διάστημα», προσέθεσε ο κ. Σταϊκούρας που νωρίτερα είχε ακούσει τους πολύτεκνους στην Επιτροπή Οικονομικών της Βουλής. «Εμείς δεν θέλουμε να δημιουργήσουμε κοινωνικό αυτοματισμό. Η πολιτική μας είναι μη ταξική. Το έχουμε πει: η πολιτική μας δεν έχει ταξικό πρόσημο, θα βοηθήσουμε όλη την κοινωνία. Αλλά, θα δώσουμε ιδιαίτερη σημασία στα χαμηλότερα και τα μεσαία εισοδηματικά στρώματα και σε ευάλωτες κοινωνικές ομάδες», υπογράμμισε.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/126140/staikoyras-poioi-apoteloyn-ti-mesaia-taxi-stin-ellada"/>
        <a href="https://www.insider.gr/eidiseis/politiki/125992/se-parisi-kai-bilnioys-o-hristos-staikoyras"/>
        <a href="https://www.insider.gr/hristika/oikonomia/125897/staikoyras-anoihto-endehomeno-paratasis-gia-epidoma-thermansis"/>
      </related>
    </article>
  </body>
</html>