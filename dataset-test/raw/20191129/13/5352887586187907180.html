<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/renginiai/muzikos-sviesa-is-praeities-i-dabarti-1753720/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-29T13:13:00+00:00"/>
    <meta property="og:title" content="Muzikos šviesa iš praeities į dabartį"/>
    <meta property="og:description" content="Reklama"/>
  </head>
  <body>
    <article>
      <h1>Muzikos šviesa iš praeities į dabartį</h1>
      <address><time datetime="2019-11-29T13:13:00+00:00">29 Nov 2019, 13:13</time> by <a rel="author">KKS informacija</a></address>
      <p>Reklama</p>
      <p>
        <b>Ar gali viename koncerte skambėti senoji muzika ir čia pat gimstanti kūryba? Originali šventinės klasikos festivalį „Salve Musica“ atverianti programa „Illumina“ jungia grigališkąjį choralą ir improvizacijas mušamiesiems. Ją Klaipėdos koncertų salėje gruodžio 4 dieną, trečiadienį, 18.30 val. pristatys puikūs atlikėjai iš Latvijos – ansamblis „Schola Cantorum Riga“. Kartu su jais muzikuos perkusininkai Rihardas Zaļupe ir Ivaras Kalniņšas, o ansamblio vadovas Guntaras Prānis grieš ratukine lyra.</b>
      </p>
      <p>Unikalus vyrų balsų ansamblis „Schola Cantorum Riga“ gyvuoja beveik 25 metus, gilindamasis į senosios muzikos lobynus, ypač grigališkojo choralo, viduramžių giesmių atlikimą. Įvairiomis šiuolaikinėmis formomis atlikėjai tiesia kelius į klausytojų širdis. Jie rengia originalias programas, kuriose kūrybingai derina senosios ir šių dienų muzikos skambesį. Ansambliui vadovauja bene žymiausias senosios muzikos specialistas Latvijoje – Guntaras Prānis. „Schola Cantorum Riga“ nariai – Jānis Kurševs, Jānis Moors, Aigars Reinis, Ansis Klucis, Kaspars Milaševičs, Dainis Geidmanis. Ansamblis turi sukaupęs didelės stilistinės apimties repertuarą dėl savo narių vokalinės meistrystės, kuria galėsime įsitikinti koncerte.</p>
      <p>„Schola Cantorum Riga“ nuolatos koncertuoja senosios muzikos festivaliuose, koncertuose Latvijoje ir svetur. Ansamblis neretai pristato originalias temines programas. Tarp jų minėtinas muzikinis „pasivaikščiojimas“ po senosios Rygos katedros skliautais, klausantis šioje katedroje skambėjusių giesmių ir sakralinių kompozicijų. Programa „De Angelis“ pristato originalų grigališkojo choralo ir klavišinio sintezatoriaus junginį; programoje „Link dangaus“ vyrų balsų ansamblis praturtinamas soprano skambesiu, parinktos viduramžių giesmės byloja apie piligrimystės temą. Adventui, Didžiajai Savaitei, Velykoms ar kitoms sakralinėms šventėms ansamblis yra parengęs programų su vargonais ir t. t.</p>
      <p>Programa „Illumina“ – tai įvairių giesmių rinkinys, kurias jungia ta pati tema – šviesa. Šviesa tampa raktiniu žodžiu, parodančiu dviejų epochų, dviejų muzikos stilių sankirtą. Senąją epochą įprasmina grigališkojo choralo, viduramžių giesmių harmonijos bei senosios polifonijos, pavyzdžiui, sakralinių ispanų giesmių, grožis.</p>
      <p>„Schola Cantorum Riga“ <i>a cappella</i> (be pritarimo) atliekamų giesmių <i> </i>atsvarai pasirinko perkusininkų duetą. Rihardas Zaļupe ir Ivaras Kalniņšas ne tik pritars giedotojams, bet ir pateiks solo improvizacijų, kuriomis prasidės trys koncerto programos dalys, pavadintos „Impresijomis“. Šios improvizacijos mušamaisiais instrumentais iškils tarsi tiltas, jungiantis praeitį su dabartimi. Iš šimtmečiais nutolusių garsų sintezės išauga originalus muzikinis dialogas, pagrįstas meditatyviu ir spalvingu garsų pasauliu. „Šitoks pritarimas ir ritmizuotas giesmių atlikimas klausytojams suteikė galbūt įprastesnės ir patrauklesnės viduramžiškos spalvos, nei būtų „grynojo“ grigališkojo choralo atveju,“ – po koncerto Vilniuje atsiliepė muzikologė Beata Baublinskienė.</p>
      <p>2006 m. „Schola Cantorum Riga“ išleido šios programos kompaktinę plokštelę. Šiemet programa „Illumina“ skambėjo prestižiniame Vilniaus festivalyje, o dabar atkeliauja į Lietuvos pajūrį. Kviečiame į šviesų koncertą „Illumina“!</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kultura/renginiai/koncertu-saleje-siaus-klarnetininku-karnavalas-1752613/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kultura/muzikos-garsais-skambanti-patirtis-ir-jaunyste-1750659/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/naujoje-komedijoje-apie-kaimynu-santykius-susitinka-dvi-aktoriu-kartos-1747442/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/daumanto-kirilausko-brandos-metas-1749408/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kultura/6-oji-orkestro-delione-muzikos-isprovokuoti-ir-nubloksti-1746047/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/programoje-viva-vivaldi-klavesino-partija-gros-klavesinininkas-is-estijos-reinut-tepp-1741803/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/15-asis-klaipedos-koncertu-sales-sezonas-festivaliai-premjeros-pasaulinio-lygio-atlikejai-1735079/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/muzika/15-oji-permainu-muzika--pradeda-kelione-15-ojo-klaipedos-koncertu-sales-gimtadienio-link-1733228/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>