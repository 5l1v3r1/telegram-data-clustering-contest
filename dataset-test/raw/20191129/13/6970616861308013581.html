<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/ofks-drag-for-battre-ekonomi---ska-ta-bort-cirka-13-tjanster-i-klubben/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-29T13:01:00+00:00"/>
    <meta property="og:title" content="ÖFK:s drag för bättre ekonomi - ska ta bort cirka 13 tjänster i klubben"/>
    <meta property="og:description" content="Östersunds FK har stora problem med ekonomin. Nu vill klubben sänka sina kostnader med 33 procent. - Vi är tvungna att göra detta för att få balans i vår ekonomi inför 2020, säger ÖFK:s VD Lennart Ivarsson till ÖFK:s hemsida."/>
  </head>
  <body>
    <article>
      <h1>ÖFK:s drag för bättre ekonomi - ska ta bort cirka 13 tjänster i klubben</h1>
      <address><time datetime="2019-11-29T13:01:00+00:00">29 Nov 2019, 13:01</time> by <a rel="author">Ramo Holmbom</a></address>
      <p>
        <b>Östersunds FK har stora problem med ekonomin. <br/>Nu vill klubben sänka sina kostnader med 33 procent. <br/>- Vi är tvungna att göra detta för att få balans i vår ekonomi inför 2020, säger ÖFK:s VD Lennart Ivarsson till ÖFK:s hemsida.</b>
      </p>
      <p>ÖFK har inlett förhandlingar med facket om att minska personalstyrkan på ett flertal områden. Bland annat i kansliet, akademin och i ledarstaben.</p>
      <p>Detta för att få bukt på föreningens ekonomi, även spelartruppens kostnader kommer att ses över. Totalt handlar det om en besparing på 33 procent skriver klubben.</p>
      <p>- På styrelsens uppdrag har jag tittat på hur vi ska kunna skära kostnader och vi har nu inlett förhandlingar med facket om neddragningar på totalt cirka 13 tjänster på kansli, akademi och bland ledarstaben i ÖFK. Det här är förstås jobbigt och tråkigt men nödvändigt för att vi ska få ordning på vår ekonomi, säger Lennart Ivarsson, VD i ÖFK till klubbens hemsida.</p>
      <p><a href="https://www.fotbollskanalen.se/allsvenskan/beskedet-ofk-nekas-elitlicens-for-kommande-sasong/">Östersund har länge haft problem med ekonomin och i veckan kom beskedet från SvFF:s licensnämnd att klubben inte får beviljad elitlicens till nästa säsong</a>.</p>
      <p>"ÖFK inte uppfyller elitlicenskriteriet ekonomiska förutsättningar för fortsatt drift under hela nästkommande år", skrev Licensnämnden på sin hemsida. </p>
      <p><a href="https://www.fotbollskanalen.se/allsvenskan/ofk-kommer-att-overklaga---far-besked-fore-jul/">ÖFK kommer dock överklaga beslutet till överklagandenämnden och ett besked kommer innan jul.</a> Om man inte skulle få gehör där kan ÖFK vända sig till Riksidrottnämnden.</p>
      <p>- Vi delar inte licensnämndens uppfattning. Vi tycker att vi har lagt fram att vi kan hantera ekonomin under hela nästa säsong. Vi vet att vi har ett ansträngt läge och vi vet att det är tufft ekonomiskt just nu. Men vi tycker att vi gett en bra förklaring, sa ÖFK:s pressansvarige Niclas Lidström till Fotbollskanalen i tisdags.</p>
      <p>Om överklagan inte går igenom innebär det att laget tvångsdegraderas till superettan och redan nu har <a href="https://www.fotbollskanalen.se/allsvenskan/ofk-nekas-elitlicens--brage-erbjuds-en-plats/">IK Brage erbjudits att ta steget upp till allsvenskan.</a></p>
    </article>
  </body>
</html>