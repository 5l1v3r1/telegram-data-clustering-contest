<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/kultura/news-spor-o-wizyte-polanskiego-w-lodzi-odwolania-spotkania-chce-m,nId,3361277"/>
    <meta property="og:site_name" content="RMF24"/>
    <meta property="article:published_time" content="2019-11-29T13:13:42+00:00"/>
    <meta property="og:title" content="Spór o wizytę Polańskiego w Łodzi: Odwołania spotkania chce mniej niż 1 proc. studentów"/>
    <meta property="og:description" content="&quot;Pod petycją ws. odwołania spotkania z Romanem Polańskim podpisało się 43 studentów i absolwentów łódzkiej &quot;Filmówki&quot; na 868 obecnych studentów i kilka tys. absolwentów&quot; - napisano w oświadczeniu Szkoły Filmowej w Łodzi. Podkreślono, że liczba ta nie przekracza 1 proc."/>
  </head>
  <body>
    <article>
      <h1>Spór o wizytę Polańskiego w Łodzi: Odwołania spotkania chce mniej niż 1 proc. studentów</h1>
      <address><time datetime="2019-11-29T13:13:42+00:00">29 Nov 2019, 13:13</time> by <a rel="author" href="https://www.rmf24.pl/tylko-w-rmf24/malwina-zaborowska" target="_blank">Malwina Zaborowska</a></address>
      <p>
        <b>"Pod petycją ws. odwołania spotkania z Romanem Polańskim podpisało się 43 studentów i absolwentów łódzkiej "Filmówki" na 868 obecnych studentów i kilka tys. absolwentów" - napisano w oświadczeniu Szkoły Filmowej w Łodzi. Podkreślono, że liczba ta nie przekracza 1 proc.</b>
      </p>
      <figure>
        <img src="https://i.iplsc.com/roman-polanski/0009FBCG3KLAPQKK-C123-F4.jpg"/>
        <figcaption>Roman Polański<cite>/ Jonathan Rebboah /PAP</cite></figcaption>
      </figure>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=dwA70IM7FNmk47LrlJupcrbu.tNkdbstj1DObMdDUzj.H7/url=http%3A%2F%2Fwww.rmf24.pl%2Fkultura%2Fnews-spor-o-wizyte-romana-polanskiego-w-lodzi-rektor-filmowki-pis%2CnId%2C3357765%3Fparametr%3Dembed_tyt_zdj_lead">Spór o wizytę Romana Polańskiego w Łodzi. Rektor Filmówki pisze o "podnieconej, ciemnej energii"</a>
      </p>
      <figure>
        <img src="https://i.iplsc.com/spor-o-wizyte-romana-polanskiego-w-lodzi-rektor-filmowki-pis/0009F47Z56HW5XCU-C128.jpg"/>
      </figure>
      <p>O odwołanie zaplanowanego na sobotę spotkania z Romanem Polańskim w Szkole Filmowej w Łodzi zaapelowała do władz uczelni grupa studentów, pracowników i absolwentów uczelni.</p>
      <p><i>W związku z pojawiającymi się doniesieniami medialnymi dotyczącymi planowanej wizyty Romana Polańskiego w Szkole Filmowej w Łodzi, pragniemy odnieść się do niezgodnego z prawdą przekazu ukrytego pod tytułem +Studenci i absolwenci Szkoły Filmowej w Łodzi domagają się odwołania spotkania z Romanem Polańskim -</i> napisano w oświadczeniu.<br/><br/>Przekazano, że "do władz szkoły nie wpłynęło żadne pismo, czy to w formie papierowej, czy mailowej, w rzeczonej sprawie". Dodano, że "szeroko komentowana petycja stworzona przez jednego ze studentów nie została nikomu z władz szkoły przekazana, nikt też z władz nie został o niej oficjalnie poinformowany".<br/><br/>Napisano, że "pod rzeczoną petycją, z imienia i nazwiska, podpisało się 43 studentów i absolwentów szkoły". Zaznaczono, że w szkole kształci się obecnie 868 studentów. <i>Jeżeli dołożymy do tego kilka tysięcy absolwentów, to liczba osób podpisanych pod ww. petycją nie przekroczy 1 proc. -</i> podkreślono.<br/><br/>W oświadczeniu oceniono, że "powszechnie używane sformułowanie studenci i absolwenci Szkoły Filmowej w Łodzi domagają się odwołania spotkania z Romanem Polańskim ma jednoznaczny wydźwięk". <i>Wskazuje, że społeczność Szkoły Filmowej w Łodzi jest za odwołaniem spotkania. Biorąc pod uwagę liczbę podpisów pod petycją oraz wydźwięk komentarzy na studenckim profilu społecznościowym, zdecydowana większość studentów popiera zorganizowanie spotkania z Romanem Polańskim w Szkole -</i> podkreślono.<br/><br/>Zaapelowano także "do wszystkich osób i podmiotów tworzących informacje i jednocześnie kreujących rzeczywistość medialną o rzetelność i obiektywizm, których brak tworzy fałszywy i szkodliwy przekaz".</p>
      <h4>Polański bierze udział w 24. Forum Kina Europejskiego Cinergia w Łodzi</h4>
      <p>W najbliższy piątek i sobotę Polański weźmie udział w 24. Forum Kina Europejskiego Cinergia w Łodzi. Podczas gali zamknięcia festiwalu odbierze statuetkę Złotego Glana, przyznawaną "niepokornym twórcom filmowym idącym pod prąd modom i trendom". Reżyser zaprezentuje również swój najnowszy film "Oficer i szpieg", który przyniósł mu Wielką Nagrodę Jury i Nagrodę FIPRESCI na tegorocznym festiwalu w Wenecji. W sobotę Polański ma także odwiedzić Szkołę Filmową w Łodzi.<br/><br/>Jego wizycie w uczelni sprzeciwia się grupa studentów, pracowników i absolwentów. W internetowej petycji, skierowanej do władz Szkoły Filmowej w Łodzi i rektora prof. dr hab. Mariusza Grzegorzka, domagają się odwołania spotkania. Jak argumentują, Szkoła Filmowa "tak jak każda inna placówka edukacyjna powinna być miejscem, w którym potępia się przemocowe zachowania seksualne".<i> Pan Roman Polański jest oskarżany o przynajmniej pięć tego rodzaju zachowań. Najmłodsza z domniemanych ofiar miała dziesięć lat. Nie do nas należy osądzanie, czy te oskarżenia są prawdziwe, czy nie </i>- czytamy w apelu.<br/><br/>Jednak w ocenie autorów petycji, "powaga tych oskarżeń oraz ich ilość sprawiają, że spotkanie z panem Polańskim na terenie Szkoły byłoby lekceważące wobec wszystkich osób, które doświadczyły przemocowych zachowań seksualnych"<i>. Takie osoby są również wśród nas, są częścią społeczności naszej Szkoły -</i> zwrócili uwagę.</p>
      <h4>Rektor: Zatrzaskiwanie drzwi przed Polańskim - skrajnie niestosowne</h4>
      <p>Rektor Szkoły Filmowej w Łodzi napisał w oświadczeniu, że wyrażanie oburzenia i zatrzaskiwanie przed drzwi przed Romanem Polańskim przez społeczność jego Alma Mater wydaje mu się być aktem skrajnie niestosownym. Dodał, że woli zaprosić zainteresowaną część studentów i pracowników (...) na rozmowę ze wspaniałym, doświadczonym artystą i mądrym człowiekiem, chętnym do merytorycznej rozmowy. Przypomniał również o zamkniętej formule spotkania.<br/><br/>Dodał, że on sam nie czuje, że ma jakiekolwiek prawo do moralnej oceny życia Romana Polańskiego.<i> Na jakiej podstawie miałbym ją sobie wyrobić? Rozdygotanych doniesień medialnych, stanowiska amerykańskiego organu sprawiedliwości, własnych intuicji? -</i> dodał. Poinformował, że priorytetem dla niego są wzajemny szacunek i ograniczona wiara w racje kreowane przez media, w tym media społecznościowe. <i>Namawiam Was do tego samego, kto nie czuje się przekonany, może przecież nie przychodzić -</i> zakończył.<br/><br/><b>Roman Polański (ur. 1933 r.) jest absolwentem Szkoły Filmowej w Łodzi. W tej uczelni powstały jego pierwsze etiudy m.in. "Dwaj ludzie z szafą" i "Gdy spadają anioły". Z pomocą przyjaciół poznanych podczas łódzkich studiów zrealizował swój debiutancki "Nóż w wodzie" (1962), który przyniósł mu m.in. Nagrodę Krytyków na festiwalu w Wenecji i nominację do Oscara w kategorii najlepszy film zagraniczny.</b></p>
    </article>
  </body>
</html>