<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publico.es/public/violencia-policial-sindic-reclama-investigacio-rigorosa-i-imparcial-l-actuacio-policial-els-aldarulls-postsentencia.html"/>
    <meta property="og:site_name" content="www.publico.es"/>
    <meta property="article:published_time" content="2019-11-29T13:05:00+00:00"/>
    <meta property="og:title" content="El Síndic reclama una investigació “rigorosa i imparcial” de l’actuació policial en els aldarulls postsentència"/>
    <meta property="og:description" content="En un informe subratlla que la majoria de les protestes contra les condemnes del Suprem van ser pacífiques, si bé en d'altres hi va haver una &quot;actitud hostil i violenta&quot; cap a la policia. Demana al Govern espanyol que deixi d'utilitzar les bales de goma."/>
  </head>
  <body>
    <article>
      <h1>El Síndic reclama una investigació “rigorosa i imparcial” de l’actuació policial en els aldarulls postsentència</h1>
      <h2>En un informe subratlla que la majoria de les protestes contra les condemnes del Suprem van ser pacífiques, si bé en d'altres hi va haver una "actitud hostil i violenta" cap a la policia. Demana al Govern espanyol que deixi d'utilitzar les bales de goma. </h2>
      <address><time datetime="2019-11-29T13:05:00+00:00">29 Nov 2019, 13:05</time> by <a rel="author">PÚBLIC</a></address>
      <p>El <b>Síndic de Greuges</b> ha demanat al Ministeri de l’Interior del Govern espanyol i al Departament d’Interior de la Generalitat una investigació “rigorosa i imparcial” de l’actuació policial durant els aldarulls postsentència del Procés. El síndic, Rafael Ribó, ha presentat aquest divendres al Parlament l’informe “<a href="http://www.sindic.cat/site/unitFiles/6726/Informe%20dret%20manifestacio%20i%20paper%20cossos%20policials_cat.pdf">Dret de manifestació i paper dels cossos policials en les mobilitzacions posteriors a la Sentència 459/2019</a>”, en què conclou que <b>algunes de les actuacions dels antiavalots “van ser desproporcionades</b>” i que es “va produir un excés en l’ús de la força en la dispersió, contenció i detenció de persones”. Per això reclama als governs català i espanyol que investiguin els fets i “<b>sancionin adequadament les infraccions i els delictes que es puguin haver comès</b>”. <br/><br/>En el treball, el Síndic assegura que la majoria de les manifestacions posteriors a les condemnes del Tribunal Suprem “es van desenvolupar en un clima pacífic i tranquil i, per tant, només van requerir una intervenció policial mínima”. Ara bé, afegeix que <b>en manifestacions més minoritàries “es va evidenciar una actitud hostil i violenta</b> per part d’algunes persones concentrades”, que es va traduir en actuacions com “llançament d’objectes contra la policia, crema de contenidors i vehicles estacionats, construcció de barricades, etc.” Segons ell, aquestes actuacions “necessàriament havien de comportar una reacció de les forces de seguretat”.</p>
      <p>Això sí, tot seguit conclou que aquesta reacció va ser, en alguns casos, “desproporcionada”, amb un “excés d’ús de la força” i amb “l’<b>inacceptable l’ús d’armament antiavalots molt lesiu, com ara les pilotes de goma o la tècnica del carrusel</b>”. En aquest sentit, en l’apartat de recomanacions el Síndic demana al Ministeri de l’Interior que “substitueixi les pilotes de goma per instruments menys lesius i indiscriminats”.<br/><br/>Així mateix, l’informe també es fa ressò de l’experiència de les persones detingudes, que com han constatat <a href="https://www.publico.es/public/policia-reaccionar-violentament-els-detinguts-quan-hi-havia-agent-estat-greu-via-laietana.html">entitats com l’Observatori del Sistema Penal i Drets Humans</a> (OSPDH) en entrevistes, han exposat “de manera majoritària que els agents van aplicar un ús de la força excessiu i desproporcionat”, com ara “<b>cops de porra quan ja estaven immobilitzades, arrossegar per terra la persona agafada pels cabells</b>, etc.”. En aquest àmbit, recalca que els detinguts “han descrit un tracte més agressiu, inadequat i intimidatori” per part de la Policia Nacional. Per això el Síndic afirma que “es van vulnerar seriosament el dret a la integritat moral i els drets de la Llei d’enjudiciament criminal (LeCrim)”.<br/><br/>Finalment, el Síndic també recorda que els agents antiavalots han d’anar degudament identificats i demana a les autoritats “fiscals i judicials”, que “reconsiderin la situació de presó provisional de les persones que encara es troben en aquesta situació”.</p>
      <p><a href="https://www.scribd.com/document/437489868/Informe-Dret-Manifestacio-i-Paper-Cossos-Policials-cat#from_embed">Informe Dret Manifestacio i Paper Cossos Policials_cat</a> by <a href="https://www.scribd.com/user/218995127/Publico-es#from_embed">Público.es</a> on Scribd</p>
    </article>
  </body>
</html>