<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/ultim-espectacle-ideat-Carlos-Raluy_0_2352964805.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T13:43:25+00:00"/>
    <meta property="og:title" content="L'últim espectacle de circ ideat per Carlos Raluy"/>
    <meta property="og:description" content="El Circ Històric Raluy estrena un muntatge dedicat al director i cofundador de la companyia"/>
  </head>
  <body>
    <article>
      <h1>L'últim espectacle de circ ideat per Carlos Raluy</h1>
      <h2>El Circ Històric Raluy estrena un muntatge dedicat al director i cofundador de la companyia </h2>
      <address>
        <time datetime="2019-11-29T13:43:25+00:00">29 Nov 2019, 13:43</time>
      </address>
      <p>El Circ Històric Raluy no és el mateix des de la setmana passada, <a href="https://www.ara.cat/cultura/Mor-Carlos-Raluy-cofundador-Circ_0_2349965089.html">quan va morir el director i cofundador de la companyia, Carlos Raluy</a>. Orfes de guia i mestre de cerimònies, els artistes del circ han vist com aquest any el Nadal s'ha tenyit de tristesa, però malgrat tot han decidit tirar endavant i desplegar la vintena de caravanes i la seva característica carpa blanca i vermella al Moll de la Fusta. "Era el que el Carlos hauria volgut", diu el seu germà, el pallasso Francis Raluy. La companyia estrena aquest divendres <i>Un viatge en el temps</i>, l'espectacle creat per a aquestes festes i que es podrà veure fins a finals de gener. </p>
      <p>Fins a l'últim moment, Carlos Raluy va estar polint els detalls d'aquest nou muntatge, en què ell havia d'exercir de mestre de cerimònies. "Havíem muntat tota la funció al voltant del Carlos i ara no hi és. En una setmana ens hem hagut d'adaptar. És qüestió de fer el cor fort", diu un dels membres de la companyia, Sandro Roque. Amb quinze intèrprets a la pista, <i>Un viatge en el temps</i> ret un homenatge a Carlos Raluy i rescata diversos números ambientats en l'època daurada dels circs a la primera meitat del segle XX. "El Carlos projectava el circ cap al futur, però era de naturalesa nostàlgica i romàntica –explica Francis Raluy–. De petit fabricava circs en miniatura, ho portava a les venes. I era un apassionat del modernisme i la Belle Époque". </p>
      <p>En aquesta ocasió, la carpa del Circ Històric Raluy acollirà números d'acrobàcies, malabarismes, pallassos i contorsionisme d'artistes vinguts d'Itàlia, Portugal, Hongria, Ucraïna i el Regne Unit. També hi actuarà l'home fort i una acròbata de números aeris. Entre els intèrprets hi ha Willy Colombaioni, "el millor malabarista d'Europa i dels millors del món, amb tres rècords Guinness", diu Roque. Algunes d'aquestes actuacions són números que Carlos Raluy va ajudar a crear. "Aquest any en fa 50 que va sorgir la idea de muntar el Circ Raluy, i el Carlos volia celebrar-ho –diu Roque–. Per això va seleccionar números emblemàtics per a l'espectacle, i nosaltres els hem mantingut".</p>
      <p>"Anàvem de circ en circ, érem una família d'artistes. El Carlos va tenir la idea de fundar una companyia, som aquí gràcies a ell", recorda Francis Raluy, que destaca la importància del passat en aquest espectacle. L'empremta del segle XX també es fa palesa a través de les caravanes amb les quals viatja la companyia i que es poden visitar. Es tracta de vehicles que daten de principis o mitjans del segle XX i que han anat recuperant al llarg de tota la trajectòria del Circ Raluy. "El passat sempre ha impregnat el nostre circ, però aquest any té molta més força –afegeix Francis Raluy–. És un any tristament especial, perquè el meu germà era l'únic creador i l'ànima veritable del Circ Raluy".</p>
      <p>  </p>
    </article>
  </body>
</html>