<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/ipik-dievrinsi-tis-forologikis-vasis---miosi-foron-stin-tetraetia"/>
    <meta property="og:site_name" content="Voria.gr"/>
    <meta property="article:published_time" content="2019-11-29T13:34:00+00:00"/>
    <meta property="og:title" content="ΥΠΟΙΚ: ΔΙΕΥΡΥΝΣΗ ΤΗΣ ΦΟΡΟΛΟΓΙΚΗΣ ΒΑΣΗΣ - ΜΕΙΩΣΗ ΦΟΡΩΝ ΣΤΗΝ ΤΕΤΡΑΕΤΙΑ"/>
    <meta property="og:description" content="Ο υπουργός είπε ότι επιλογή της κυβέρνησης, σε αντιδιαστολή με την αυτή του ΣΥΡΙΖΑ, είναι να διευρύνει τη φορολογική βάση"/>
  </head>
  <body>
    <article>
      <h1>ΥΠΟΙΚ: ΔΙΕΥΡΥΝΣΗ ΤΗΣ ΦΟΡΟΛΟΓΙΚΗΣ ΒΑΣΗΣ - ΜΕΙΩΣΗ ΦΟΡΩΝ ΣΤΗΝ ΤΕΤΡΑΕΤΙΑ</h1>
      <h2>Ο υπουργός είπε ότι επιλογή της κυβέρνησης, σε αντιδιαστολή με την αυτή του ΣΥΡΙΖΑ, είναι να διευρύνει τη φορολογική βάση</h2>
      <address><time datetime="2019-11-29T13:34:00+00:00">29 Nov 2019, 13:34</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p> Τη<b> διεύρυνση της φορολογικής βάσης</b> με τρεις τρόπους σχεδιάζει η κυβέρνηση το επόμενο διάστημα, σύμφωνα με τον υπουργό Οικονομικών <b>Χρήστο Σταϊκούρα.</b></p>
      <p>Σήμερα κατά την ακρόαση φορέων επί του φορολογικού νομοσχεδίου στη Βουλή, ο υπουργός σημείσε ότι ότι «είναι κρίσιμο σημείο να διευρύνουμε τη φορολογική βάση». </p>
      <p>Ο κ. Σταϊκούρας είπε ότι επιλογή της σημερινής κυβέρνησης, σε αντιδιαστολή με την κυβέρνηση ΣΥΡΙΖΑ που μείωσε το αφορολόγητο, είναι να διευρύνει τη φορολογική βάση με τρεις τρόπους.</p>
      <p>«Ο ένας τρόπος είναι με τις ηλεκτρονικές συναλλαγές. Οι ηλεκτρονικές συναλλαγές παγκοσμίως είναι κομβικό στοιχείο, να διευρύνεις τη φορολογική βάση μειώνοντας τη φοροδιαφυγή. Ο δεύτερος τρόπος είναι με τις αντικειμενικές αξίες και την ακίνητη περιουσία. Σας προϊδεάζω ότι με την άσκηση που θέλουμε να ολοκληρώσουμε τον Μάιο, εκτιμούμε ότι θα ενταχθούν περισσότερες 3.000 επιπλέον ζώνες στο σύστημα αντικειμενικού προσδιορισμού, οι οποίες θα προστεθούν στις υφιστάμενες 10.216 ζώνες. Όλες αυτές οι ζώνες είναι εντός σχεδίου πόλης, ενώ αναπροσαρμογή της προσέγγισης θα υπάρξει και για τις εκτός σχεδίου πόλης περιοχές. Άρα διευρύνουμε την γκάμα, ώστε να μειώσουμε τη φορολόγηση αυτών των πολιτών που επί χρόνια πληρώνουν. Η τρίτη κατηγορία που επιλέγουμε είναι η ορθολογική φορολόγηση αυτών που δεν πληρώνουν και χρησιμοποιούν υπηρεσίες, όπως είναι οι Airbnb», εξήγησε ο υπουργός Οικονομικών.</p>
      <p>«Η πολιτική δεν γίνεται με εντυπώσεις. Γίνεται με ουσία και με πράξεις και θα διαπιστώσετε επιπλέον πράξεις, το επόμενο διάστημα», προσέθεσε ο κ. Σταϊκούρας που νωρίτερα είχε ακούσει τους πολύτεκνους στην Επιτροπή Οικονομικών της Βουλής. «Εμείς δεν θέλουμε να δημιουργήσουμε κοινωνικό αυτοματισμό. Η πολιτική μας είναι μη ταξική. Το έχουμε πει: η πολιτική μας δεν έχει ταξικό πρόσημο, θα βοηθήσουμε όλη την κοινωνία. Αλλά, θα δώσουμε ιδιαίτερη σημασία στα χαμηλότερα και τα μεσαία εισοδηματικά στρώματα και σε ευάλωτες κοινωνικές ομάδες», υπογράμμισε.</p>
      <p>
        <b>Απ. Βεσυρόπουλος: Και άλλες μειώσεις στην τετραετία</b>
      </p>
      <p>«Τηρούμε τις δεσμεύσεις μας. Είναι το πρώτο νομοσχέδιο με μειώσεις φόρων. Λίγο υπομονή, θα υπάρξουν και άλλες μειώσεις μέσα στην τετραετία», τόνισε, από την πλευρά του, ο υφυπουργός Οικονομικών, αρμόδιος για την Φορολογική Πολιτική και τη Δημόσια Περιουσία, Απόστολος Βεσυρόπουλος, για το αίτημα των φορέων, που εκλήθησαν στην επιτροπή Οικονομικών της Βουλής, να υπάρξουν περαιτέρω μειώσεις φόρων.</p>
      <p>«Έχουμε πολλά χρόνια να δούμε σε νομοσχέδιο υπουργείου Οικονομικών, να υπάρχει τέτοια θετική κρίση στη διαδικασία ακρόασης φορέων», σχολίασε ο κ. Βεσυρόπουλος και παρατήρησε ότι αναγνωρίζεται η μείωση φόρων.</p>
      <p>«Προεκλογικά είχαμε πει ότι οι μειώσεις φόρων θα ισχύουν για εισοδήματα από 1.1.2020. Ο πρωθυπουργός όμως είπε ότι δύο μέτρα θα ισχύσουν έναν χρόνο νωρίτερα, από το 2019. Είναι η μείωση για τον ΕΝΦΙΑ και η μείωση του φόρου εισοδήματος στα νομικά πρόσωπα. Συνεπώς, τηρούμε τις δεσμεύσεις μας. Φέρνουμε όλα τα υπόλοιπα μέτρα όπως είχαμε εξαγγείλει», σημείωσε ο υφυπουργός Οικονομικών και πρόσθεσε: «Φυσικά όλα δεν γίνονται ούτε στο πρώτο φορολογικό νομοσχέδιο της κυβέρνησης, ούτε στο πρώτο τρίμηνο. Έχουμε μπροστά μας 4 χρόνια. 'Αρα, λίγο υπομονή, σίγουρα θα υπάρξουν και νέες μειώσεις».</p>
      <p>Για την εισφορά αλληλεγγύης και το τέλος επιτηδεύματος, ο κ.Βεσυρόπουλος είπε ότι πρόθεση της κυβέρνησης είναι να καταργηθούν αυτοί οι δύο φόροι και η πρόθεση αυτή έχει αποτυπωθεί και στο πρόγραμμα της Ν.Δ.. «Στη διάρκεια της πορείας και, λαμβάνοντας υπόψη την οικονομική κατάσταση της χώρας μας, πρόθεσή μας είναι να καταργηθούν», ανέφερε και πρόσθεσε ότι «η εισφορά αλληλεγγύης ήταν ένας έκτακτος φόρος, νομοθετήθηκε το 2011, είχε χρόνο εφαρμογής μέχρι 31.12.2016, ήρθε η Ν.Δ. το 2014 και τον μείωσε κατά 30% και έρχεται ο ΣΥΡΙΖΑ, τον κάνει μόνιμο φόρο και υπερτριπλασιάζει τους φορολογικούς συντελεστές. Εμείς λέμε ότι πρόθεσή μας είναι να τον καταργήσουμε και το ίδιο λέμε για το τέλος επιτηδεύματος».</p>
      <p>Για τα ηλεκτρονικά βιβλία και την ηλεκτρονική υπογραφή, ο υφυπουργός είπε ότι είναι θέμα που εξετάζεται από το υπουργείο Οικονομικών. «Δεν μπορούσε να μπει τώρα στο φορολογικό νομοσχέδιο. Εξετάζουμε πως θα το δρομολογήσουμε», σημείωσε. Για τα πρόστιμα των τροποποιητικών δηλώσεων ανέφερε ότι, επίσης, το υπουργείο Οικονομικών εξετάζει τη σχετική διάταξη, προκειμένου να κατατεθεί σύντομα στη Βουλή με στόχο να εξορθολογιστεί.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/sto-stochastro-i-diikisi-tis-folli-follie-me-tropologia-tou-ipik"/>
        <a href="https://www.voria.gr/article/se-parisi-ke-vilnious-o-staikouras---me-pious-tha-sinantithi"/>
        <a href="https://www.voria.gr/article/staikouras-entos-tis-evdomadas-i-apofasis-gia-to-merisma"/>
        <a href="https://www.voria.gr/article/staikouras-o-proipologismos-den-iperveni-ta-oria-tou-realismou"/>
        <a href="https://www.voria.gr/article/ikanopiisi-christou-staikoura-gia-tin-ekthesi-tis-komision"/>
        <a href="https://www.voria.gr/article/staikouras-dialogos-gia-elafrinsis-sto-mi-misthologiko-kostos"/>
      </related>
    </article>
  </body>
</html>