<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/babis-slibil-ze-by-se-mohl-snizit-vek-odchodu-do-penze-potencial-tu-pry-je-83711"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-29T13:01:55+00:00"/>
    <meta property="og:title" content="Babiš slíbil, že by se mohl snížit věk odchodu do penze. Potenciál tu prý je - Seznam Zprávy"/>
    <meta property="og:description" content="Experti naopak říkají, že bez prodlužování důchodového věku se systém penzí v Česku spíše zhroutí."/>
  </head>
  <body>
    <article>
      <h1>Babiš slíbil, že by se mohl snížit věk odchodu do penze. Potenciál tu prý je - Seznam Zprávy</h1>
      <address>
        <time datetime="2019-11-29T13:01:55+00:00">29 Nov 2019, 13:01</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/politika">Politika<br/></a>»<br/><a href="https://www.seznamzpravy.cz/clanek/babis-slibil-ze-by-se-mohl-snizit-vek-odchodu-do-penze-potencial-tu-pry-je-83711">Babiš slíbil, že by se mohl snížit věk odchodu do penze. Potenciál tu prý je</a></p>
      <h3>Babiš slíbil, že by se mohl snížit věk odchodu do penze. Potenciál tu prý je</h3>
      <p><a href="https://www.seznamzpravy.cz/autor/ctk-74">ČTK</a>, <a href="https://www.seznamzpravy.cz/autor/seznam-redakce-zpravy-79">Redakce Seznam<br/></a>29. 11. 14:01</p>
      <p>Experti naopak říkají, že bez prodlužování důchodového věku se systém penzí v Česku spíše zhroutí.</p>
      <p>Pokud se Česku bude dařit, mohl by se důchodový věk případně ze 65 let snížit. Tuto prognózu v pátek přednesl český premiér Andrej Babiš na konferenci seniorů.</p>
      <p>Důchodový věk se v Česku zvedá každý rok o několik měsíců. Na 65 letech se zastaví ve 30. letech, kdy začne do penze odcházet silná generace takzvaných Husákových dětí. Podle expertů není systém penzí beze změn udržitelný a říkají – na rozdíl od Babiše – že by pomohl naopak pozdější nástup na odpočinek.</p>
      <p>Přesto Babiš říká, že v České republice je „určitě potenciál“ spíš pro pokles hranice než pro její navýšení. „My jsme také zastropovali důchodový věk na 65 letech a nepočítáme s jeho zvýšením. Naopak. Pokud se nám bude dobře dařit, tak je tam určitě potenciál, abychom ho spíš snižovali,“ uvedl před seniory premiér.</p>
      <related>
        <a href="https://www.seznamzpravy.cz/clanek/vysoka-cena-za-udrzitelnost-duchodu-dnesni-dvacatnici-mohou-jit-do-penze-az-v-75-letech-81639"/>
      </related>
      <h4>Čtvrtina života v penzi</h4>
      <p>Vláda má každých pět let dostávat zprávu o stavu důchodového systému a vývoji doby dožití. Podle výsledků má věk případně upravit tak, aby byl člověk v penzi čtvrtinu života.</p>
      <p>Dokument, který připravuje Ministerstvo práce, dostal kabinet letos. Z materiálu vyplynulo, že pokud by měla podmínka čtvrtiny života v důchodu platit, měla by se hranice pro odchod do penze dál posouvat, život se totiž prodlužuje. Vláda nerozhodla. Další zprávu dostane v roce 2024, kdy by měla o postupu znovu hlasovat. „Až v roce 2030 je možné provést revizi této hranice,“ řekl seniorům dnes premiér.</p>
      <p>V 65 letech se začne do důchodu odcházet ve 30. letech. Podle zprávy pro vládu by se měl věk pak dál zvedat, a to o rok za desetiletí. Za rok by to tedy bylo zhruba o pět týdnů. V 66 letech by šli do penze lidé, kteří se narodili v roce 1979. Letos slaví čtyřicáté narozeniny. Důchod v 67 by měli lidé s rokem narození 1992, letos jim je 27 let, vyplývá ze zprávy.</p>
      <p>Podle expertů není důchodový systém beze změn dál udržitelný a situaci zkomplikuje právě stanovení maximální hranice věku v době, kdy do penze půjdou nejpočetnější ročníky. Výdaje se tak výrazně zvednou.</p>
      <related>
        <a href="https://www.seznamzpravy.cz/clanek/chystana-reforma-pro-budouci-duchodce-prosli-jsme-vsechny-moznosti-kde-na-penze-vzit-79673?autoplay=1"/>
        <a href="https://www.seznamzpravy.cz/clanek/chystana-reforma-pro-budouci-duchodce-prosli-jsme-vsechny-moznosti-kde-na-penze-vzit-79673"/>
      </related>
      <h4>Babiš napravuje křivdy</h4>
      <p>Babišův kabinet ANO a ČSSD s podporou komunistů v programovém prohlášení slíbil, že připraví důchodovou reformu.</p>
      <p>„Myslím si, že bychom měli především napravovat staré křivdy, to znamená řešit rozdíl mezi starobním důchodem pro muže a ženy, tam je velký rozdíl. Samozřejmě se připravují změny, které by to měly napravit. Trošku to dlouho trvá,“ uvedl Babiš.</p>
      <p>Dodal, že doufá, že ministryně práce Jana Maláčová (ČSSD) řešení brzy předloží. Maláčová se z konference seniorů kvůli nemoci omluvila.</p>
      <p>Srovnání penzí mužů a žen začala ve vládě prosazovat ona. Už dřív uvedla, že reforma důchodového systému není potřeba a nutné je spíš odstranit nespravedlnosti. Proti dalšímu navyšování důchodového věku se důrazně postavila.</p>
      <p>Důchodová komise se zabývala i dřívější penzí pro náročné profese, téma teď předala politikům. „Vytváříme systém pro předčasný odchod do důchodu pro osoby, které vykonávají fyzicky náročné profese. To jsme měli (tento záměr) jako minulá koaliční vláda. Nechápu, proč to nemáme, to už mohlo být,“ uvedl Babiš. V minulém volebním období byl Babiš v Sobotkově vládě ČSSD, ANO a lidovců ministrem financí a vedl své hnutí ANO.</p>
    </article>
  </body>
</html>