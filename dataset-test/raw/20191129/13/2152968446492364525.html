<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/29/mishel-poe-ot-tusk-rykovodstvoto-na-evropeiskiia-syvet.431300"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T13:12:00+00:00"/>
    <meta property="og:title" content="Мишел пое от Туск ръководството на Европейския съвет"/>
    <meta property="og:description" content="Европа може да бъде по-самоуверена на световната сцена! | Dnes.bg"/>
  </head>
  <body>
    <article>
      <h1>Мишел пое от Туск ръководството на Европейския съвет</h1>
      <h2>Европа може да бъде по-самоуверена на световната сцена!</h2>
      <address><time datetime="2019-11-29T13:12:00+00:00">29 Nov 2019, 13:12</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Председателят на Европейския съвет Доналд Туск предаде ръководството на институцията на Шарл Мишел. Мандатът на председателя на Европейския съвет е две години и половина с възможност да бъде удължен само веднъж.</p>
      <p>Преди пет години не подозирах, че сценарият на моя мандат ще бъде като писан от Алфред Хичкок, пошегува се Туск.</p>
      <p>Той отбеляза, че от 2015 г. насам ЕС е преживял няколко кризи - на еврозоната, с мигрантите, покрай събитията в Украйна, възхода на "Ислямска държава" и решението на Великобритания да се оттегли от Общността.</p>
      <p>Гордея се, че през последните пет години служих на Европа. Това е най-доброто място на света. Европа ще остане такава, докато бъде континент на свободата и законността, добави Туск. Той заяви, че общата европейска цел е единството.</p>
      <p>Туск предаде на Мишел звънеца, с който се откриват заседанията на държавните и правителствените ръководители на страните от ЕС, предаде БТА.</p>
      <p>На свой ред Мишел изрази желанието си да направи всичко по силите си за разбирателство между държавите в ЕС. Европа може да бъде по-самоуверена на световната сцена, можем не само да четем, а и да пишем вестникарските заглавия, добави той. Доскорошният белгийски премиер обеща да работи в диалог и за намаляване на бюрокрацията. <br/> </p>
    </article>
  </body>
</html>