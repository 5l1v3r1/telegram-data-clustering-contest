<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/digitalia/mar-lehet-palyazni-a-vodafone-digitalis-dijra-2150238/"/>
    <meta property="og:site_name" content="BAMA"/>
    <meta property="article:published_time" content="2019-11-29T13:52:00+00:00"/>
    <meta property="og:title" content="Már lehet pályázni a Vodafone Digitális Díjra"/>
    <meta property="og:description" content="Három kategóriában lehet nevezni a második alkalommal meghirdetett pályázatra."/>
  </head>
  <body>
    <article>
      <h6 class="kicker">STARTUPOKAT IS VÁRNAK</h6>
      <h1>Már lehet pályázni a Vodafone Digitális Díjra</h1>
      <address>
        <time datetime="2019-11-29T13:52:00+00:00">29 Nov 2019, 13:52</time>
      </address>
      <h4>Három kategóriában lehet nevezni a második alkalommal meghirdetett pályázatra.</h4>
      <p>A díjat három kategóriában – digitális társadalom, digitális esélyegyenlőség, valamint bolygónk és fenntarthatóság – hirdeti meg a vállalat – mondta el Amanda Nelson, a Vodafone Magyarország vezérigazgatója a pályázatot bemutató sajtótájékoztatón.</p>
      <blockquote>A pályázatra magánszemélyek és vállalkozások, nonprofit szervezetek és startupok jelentkezését várják 2020. március 6-ig.</blockquote>
      <p>Solymár Károly Balázs, az Innovációs és Technológiai Minisztérium (ITM) infokommunikációért felelős helyettes államtitkára azt emelte ki, hogy az 5G hálózat olyan szolgáltatások nyújtására lesz képes a jövőben, amelyeket ma még nem ismerünk.</p>
      <p>Ez a díj lehetőséget nyújt ahhoz, hogy együtt gondolkodjanak társadalmi szervezetekkel és startupokkal, s olyan innovatív felhasználási lehetőségeket dolgozzanak ki, amelyek kiaknázzák a hálózatban rejlő potenciált – fűzte hozzá.</p>
      <h3>Egyenlőség és fenntarthatóság</h3>
      <p>A digitális társadalom kategóriában olyan innovatív digitális megoldásokkal lehet nevezni, amelyek a teljes társadalom javát szolgálják, valamilyen módon megkönnyítik a digitális eszközök használatát, valamint az 5G lakossági felhasználására hoznak jó példát.</p>
      <p>A digitális esélyegyenlőség kategóriában olyan digitális megoldásokkal lehet nevezni, melyek támogatják a valamilyen szempontból hátrányos helyzetű csoportok felzárkózását és pozitív irányban befolyásolják életüket.</p>
      <p>A bolygónk és fenntarthatóság kategóriában olyan innovatív, digitális megoldásokat keres a vállalat, amelyek hozzájárulnak a környezettudatosság széleskörű elterjesztéséhez és a környezet megóvásához. A három kategória nyertesei között összesen 15 millió forintot fognak kiosztani.</p>
      <p>A Vodafone Alapítvány 2018-ban hirdette meg először a Vodafone Digitális Díjat, amelyre 144 pályázat érkezett.</p>
      <table bordered="">
        <tr>
          <td>A szakmai zsűri elnöke Solymár Károly Balázs, tagja Budai J. Gergő, valamint Mártha Imre, a Vodafone Magyarország Alapítvány kuratóriumának elnöke; Puskás András, a Budapest Bank kockázatért és működésért felelős vezérigazgató-helyettese; Katona Bence, a Hiventures vezérigazgatója; Szente Alíz, a Gyerekkel.com applikáció alapítója és Erdős Sándor, az Onco VR projekt megálmodója.</td>
        </tr>
      </table>
      <p> </p>
    </article>
  </body>
</html>