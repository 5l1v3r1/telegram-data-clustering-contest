<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/trovano-portafogli-con-4mila-euro-e-lo-restituiscono-al-proprietario/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T13:54:45+00:00"/>
    <meta property="og:title" content="Trovano portafogli con 4mila euro e lo restituiscono al proprietario"/>
    <meta property="og:description" content="Due dipendenti di un negozio della provincia di Lecce hanno trovato un portafogli gonfio di denaro nel reparto di abbigliamento e non hanno esitato un istante a chiamare la polizia per restituirlo al legittimo proprietario, che ha lasciato loro 200 euro come ricompensa."/>
  </head>
  <body>
    <article>
      <h1>Trovano portafogli con 4mila euro e lo restituiscono al proprietario</h1>
      <h2>Due dipendenti di un negozio della provincia di Lecce hanno trovato un portafogli gonfio di denaro nel reparto di abbigliamento e non hanno esitato un istante a chiamare la polizia per restituirlo al legittimo proprietario, che ha lasciato loro 200 euro come ricompensa.</h2>
      <address><time datetime="2019-11-29T13:54:45+00:00">29 Nov 2019, 13:54</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Certo, quel portafogli gonfio di denaro avrebbe fatto comodo a molti, eppure l'onestà ha avuto la meglio sulla tentazione di tenerselo. Due dipendenti del negozio Globo del centro commerciale di Cavallino, in provincia di Lecce, non hanno esitato a chiamare la polizia per consegnare un borsello da uomo ‘pieno zeppo’ di soldi. Dentro poco meno di 4mila euro in contanti, 3.950 per l'esattezza.</p>
      <p><b>Dopo aver trovato il portafogli nel settore abbigliamento, i due hanno allertato la questura per restituirlo</b> al legittimo proprietario. Rintracciarlo, per fortuna, è stato semplice grazie ad alcuni documenti personali che hanno consentito agli agenti  di dare un nome all'uomo: F.A. (queste le sue iniziali) di San Cesario di Lecce. Tutto è bene quel che finisce bene, ma il nobile gesto ha svelato un piccolo giallo.</p>
      <p><b>L’uomo non era stato ‘sbadato’ come in un primo momento si era creduto, ma vittima di un furto.</b> Il malcapitato, infatti, ha raccontato ai poliziotti che il borsello gli era stato rubato la sera prima, mentre stava facendo acquisti. Ed aveva provveduto, a sua volta, a bussare alla porta delle Forze dell’Ordine per sporgere denuncia. L’uomo, che non credeva che avrebbe mai ritrovato il portafogli, ha voluto conoscere i due ragazzi, ai quali ha consegnato la somma di 200 euro a testa come ringraziamento per il nobile gesto.</p>
    </article>
  </body>
</html>