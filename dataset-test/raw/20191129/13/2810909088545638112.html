<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360166"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-29T13:49:00+00:00"/>
    <meta property="og:title" content="Ковачевић: СНСД поштује ставове институција Српске, опозиција их погазила"/>
    <meta property="og:description" content="Портпарол СНСД-а Радован Ковачевић рекао је да су за представнике СНСД-а у заједничким институцијама БиХ ставови институција Републике Српоске увијек били и остали обавезујући, а да их је опозиција у потпуности игнорисала."/>
  </head>
  <body>
    <article>
      <h1>Ковачевић: СНСД поштује ставове институција Српске, опозиција их погазила</h1>
      <address>
        <time datetime="2019-11-29T13:49:00+00:00">29 Nov 2019, 13:49</time>
      </address>
      <p>
        <i>Портпарол СНСД-а Радован Ковачевић рекао је да су за представнике СНСД-а у заједничким институцијама БиХ ставови институција Републике Српоске увијек били и остали обавезујући, а да их је опозиција у потпуности игнорисала.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1512/151263.jpg"/>
        <figcaption>Радован Ковачевић<br/>Фото: РТРС</figcaption>
      </figure>
      <p>Ковачевић је подсјетио да се ставови заједничких институција БиХ доносе консензусом представника ентитета и конститутивних народа, а да су за представнике Републике Српске у постизању тог консензуса увијек били и биће обавезујући ставови званичних институција Српске.</p>
      <p>- То је увијек тако било за све представнике СНСД-а у заједничким институцијама БиХ и тако ће увијек бити, за разлику од представника опозиције који су у потпуности игнорисали ставове и закључке Народне скупштине и Владе Републике Српске, па чак отворено и недвосмислено говорили да њима неће Српска говорити шта ће они да раде у, како су вољели да кажу, државним институцијама - рекао је Ковачевић Срни.</p>
      <p>Он је оцијенио да је вријеме опозиције прошло и да је то разлог због чега они данас на тако директан начин испољавају своје фрустрације и потпуно лажно фабрикују нападе на представнике СНСД-а који су избор грађана Српске.</p>
      <p>- Очигледно је да је опозиција у Репубчици Српској потпуно изгубљена и да константно лута између два страха - од тога шта ће им рећи странци и да ли ће сносити посљедице и од представника власти Српске, односно представника већинске воље српског народа и грађана Републике Српске - нагласио је Ковачевић.</p>
      <p>Из тог разлога, додао је он, опозиција није смјела бити у сали Народне скупштине Републике Српске када је усвајана резолуција о проглашењу војне неутралности.</p>
      <p>- Касније су, када смо ми успјели да направимо договор на нивоу БиХ који је у потпуности у складу са том резолуцијом, нас оптуживали да је прекршена резолуција за коју они нису смјели ни гласати. Тако се понаша само неодговорна, ријалити и таблоид опозиција какву тренутно нажалост има Република Српска. Вријеме да се престанемо обазирати на такве ствари и да радимо оно за шта су нас грађани бирали - рекао је Ковачевић.</p>
      <p>Према његовим ријечима, добра је прилика да доласком Зорана Тегелтије и кадра СНСД-а и владајуће коалиције у Савјет министара та институција коначно буде враћена у њене уставне оквире, те да почне да се бави јединим чиме треба да се бави - економијом.</p>
      <p>- Такође, морамо да се фокусирамо на ствари које су за нас из СНСД-а битне, а то је да ћемо у наредној години имати више од милијарду КМ инвестиција у разним областима у Српској, да се морамо посветити дигитализацији, реформи високог образовања и многим другим стварима које су важне за живот грађана - рекао је Ковачевић.</p>
    </article>
  </body>
</html>