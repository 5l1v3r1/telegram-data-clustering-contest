<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/vyzkousejte-si-jak-bude-mozna-vypadat-i-cesky-test-na-ridicak-pro-drony/sc-3-a-201428/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-11-29T13:44:00+00:00"/>
    <meta property="og:title" content="Vyzkoušejte si, jak bude možná vypadat i český test na řidičák pro drony"/>
    <meta property="og:description" content="Jak už jsme psali dříve, v rámci nových evropských předpisů čeká i české amatérské piloty povinná registrace letounu – jakási jednodušší verze registrační značky, přičemž přesnou implementaci si každá členská země řeší po svém. Na finální"/>
  </head>
  <body>
    <article>
      <h1>Vyzkoušejte si, jak bude možná vypadat i český test na řidičák pro drony</h1>
      <address><time datetime="2019-11-29T13:44:00+00:00">29 Nov 2019, 13:44</time> by <a rel="author">Jakub Čížek</a></address>
      <p>Jak už jsme psali dříve, v rámci nových evropských předpisů čeká i české amatérské piloty povinná registrace letounu – jakási jednodušší verze registrační značky, přičemž přesnou implementaci si každá členská země řeší po svém. Na finální českou podobu si tedy budeme muset ještě nějaký měsíc počkat.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=57908467"/>
        <figcaption>
          <a href="https://www.zive.cz/clanky/drony-budou-mit-povinnou-espezetku-ale-co-kdyz-je-piloti-odmitnou-registrovat/sc-3-a-201087/default.aspx">Drony budou mít povinnou espézetku, ale co když je piloti odmítnou registrovat?</a>
        </figcaption>
      </figure>
      <p>Určitou nápovědou, jak by to mohlo celé fungovat, ale nabízí třeba Velká Británie, kde už povinná registrace kvadrokoptér, hexakoptér, oktokoptér a jiných dronů začala a dnes je poslední den, kdy se mohou současní piloti zapsat. V opačném případě jim od zítřejšího dne hrozí pokuta.</p>
      <h3>Registrace je povinná pro drony nad 250 gramů</h3>
      <p>Britská povinná registrace se týká všech letounů s hmotností <b>nad 250 gramů</b>. Tato hraniční hodnota vychází z evropské regulace a souvisí s bezpečnou kinetickou energií při volném pádu. Stručně řečeno, <i>když vám spadne lehčí dron na hlavu, přežijete to a budete mít jen bouli</i>.</p>
      <p>Do 250g limitu se vejdou ty nejlevnější amatérské letouny, nikoliv však už ty ze střední kategorie – třeba populární drony Mavic od DJI. Zde je jedinou výjimkou nový Mavic Mini z letošního podzimu, který čínský výrobce upravil přesně na podmínky evropského práva.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=442764067"/>
        <figcaption>
          <a href="https://www.zive.cz/clanky/mavic-mini-novy-malicky-dron-od-dji-ktery-vazi-pouze-249-gramu/sc-3-a-200947/default.aspx">Mavic Mini: Nový maličký dron od DJI, který váží pouze 249 gramů</a>
        </figcaption>
      </figure>
      <p>Registrace není nutná, pokud budete létat uvnitř budov – třeba u sebe doma, případně ve speciálním vyhrazeném prostoru, který je patřičně zabezpečený. To se může týkat nejrůznějších sportovních akcí pro letce, letecké hřiště aj.</p>
      <p>Britské (a evropské) předpisy zároveň rozlišují drony podle toho, zdali mají kameru. Těch s kamerou se týkají další omezení, kde mohou létat. To je však už dnes poměrně irelevantní, alespoň nějakou kameru pro FPV přenos na mobil – byť mnohdy s tragickou obrazovou kvalitou – má totiž drtivá většina dronů včetně hraček okolo tisícikoruny z Aliexpressu.</p>
      <h3>Registrovat se musí jak majitel, tak každý, komu dáte ovladač do rukou</h3>
      <p>Registrace operátorů/majitelů není zdarma – zájemci zaplatí devět liber. Britské úřady vydávají hned několik identifikátorů. Každý, kdo bude chtít létat s dronem, bude muset získat tzv. <b>Flyer ID</b>. Majitel letounu pak ještě <b>Operator ID</b>. Flyer ID se přitom týká všech, kteří vezmou dálkové ovládání do ruky. Tedy třeba i kamaráda.</p>
      <figure>
        <img src="https://www.zive.cz/GetThumbNail.aspx?id_file=222241816&amp;width=300&amp;height=191&amp;q=80"/>
        <figcaption>Žádost o registraci pilota i majitele v jedné osobě. Registraci musí mít každý, kdo chce létat v UK s dronem o hmotnosti nad 250 gramů. Tedy i zahraniční turisté.</figcaption>
      </figure>
      <p>Registraci letci a operátoři/majitelé získají až po absolvování webového testu o dvaceti otázkách, z nichž musí správně zodpovědět alespoň šestnáct. V podstatě se tedy jedná o jakousi formu testu k získání řidičského průkazu.</p>
      <h3>Vyzkoušejte si test na britský řidičák pro drony</h3>
      <p>Každý český amatérský letec si může test vyzkoušet, a pokud by si chtěl vlastní dron vzít na Britské ostrovy, může se rovnou zaregistrovat. V případě úspěšného absolvování zaplatí kolek pomocí platební karty.</p>
      <p>Test není složitý, a pokud se alespoň trošku zajímáte o letecké předpisy, uděláte jej na první dobrou bez jakéhokoliv studia. Není divu, britské předpisy vycházející z evropské regulace jsou velmi podobné těm českým.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=421551172">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=421551172"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=645107117">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=645107117"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=14337262">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=14337262"/>
          </a>
        </figure>
      </slideshow>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=85877323">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=85877323"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=35270173">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=35270173"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=754689192">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=754689192"/>
          </a>
        </figure>
        <figcaption>Ukázky několika otázek z testu se správnou odpovědí. Podle britských předpisů musíte zodpovědět alespoň 16 otázek z 20.</figcaption>
      </slideshow>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=610676697">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=610676697"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=73608419">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=73608419"/>
          </a>
        </figure>
        <figcaption>Aniž bych znal britské letecké předpisy, test jsem zvládl a udělal jen dvě chyby. Pravidla jsou totiž velmi podobná těm českým, takže tuzemský znalostní test při registraci bude nejspíše vypadat podobně. </figcaption>
      </slideshow>
    </article>
  </body>
</html>