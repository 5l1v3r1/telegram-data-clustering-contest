<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191949/tc/accepta/diputats/jxcat/es/personin/contra/impugnacio/autodeterminacio"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T13:46:00+00:00"/>
    <meta property="og:title" content="El TC accepta que els diputats de JxCat es personin contra la impugnació de l'autodeterminació"/>
    <meta property="og:description" content="El ple admet els recursos dels membres de la Mesa de la formació i els 32 diputats contra la suspensió de la tramitació d'iniciatives en resposta a la sentència"/>
  </head>
  <body>
    <article>
      <h1>El TC accepta que els diputats de JxCat es personin contra la impugnació de l'autodeterminació</h1>
      <h2>El ple admet els recursos dels membres de la Mesa de la formació i els 32 diputats contra la suspensió de la tramitació d'iniciatives en resposta a la sentència</h2>
      <address>
        <time datetime="2019-11-29T13:46:00+00:00">29 Nov 2019, 13:46</time>
      </address>
      <p>El ple del Tribunal Constitucional (TC) ha acceptat per unanimitat que els membres de la Mesa del Parlament de JxCat Josep Costa i Eusebi Campdepadrós i els 32 diputats de la formació es personin contra la impugnació per part del govern espanyol de la tramitació de les últimes iniciatives sobre autodeterminació i reprovació del rei Felip VI.<br/><br/>Així doncs, tots ells seran part en els incidents d'execució de sentència de l'executiu contra els acords de la Mesa del Parlament del 22 d'octubre, que admet a tràmit la proposta de resolució en resposta a la sentència del Tribunal Suprem, el del 29 d'octubre que rebutja les peticions de reconsideració de PP, Cs i PSC i admet a tràmit la moció de la CUP i la del 5 de novembre que rebutja les peticions de reconsideració sobre la iniciativa de la CUP que aposta per exercir l'autodeterminació.<br/><br/>A més, a cinc interlocutòries fetes públiques aquest divendres, el TC admet els recursos de Costa, Campdepadrós i els 32 diputats de JxCat contra les providències del TC que suspenen les decisions de la Mesa d'admetre a tràmit aquestes iniciatives parlamentàries.<br/><br/>El TC argumenta que la personació de Costa i Campdepadrós es produeix pel fet "d'haver estat requerits personalment pel TC com a membres de la Mesa" perquè "estan directament implicats" en els incidents d'execució. "El seu resultat podria afectar d'alguna manera els seus drets i interessos legítims", diuen.<br/><br/>Amb relació a la resta de diputats, el TC sosté que "els seus drets i interessos legítims podrien veure's afectats a conseqüència de la suspensió dels acords anteriorment citats".</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>