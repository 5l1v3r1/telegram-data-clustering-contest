<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/media/2019/11/29/a_sport_tv_kozvetitheti_a_ferfi_kezilabda_eb-t/"/>
    <meta property="og:site_name" content="Index.hu"/>
    <meta property="article:published_time" content="2019-11-29T13:15:00+00:00"/>
    <meta property="og:title" content="A Sport TV közvetítheti a férfi kézilabda Eb-t"/>
    <meta property="og:description" content="Hosszú távú szerződésük van a nemzetközi szövetséggel, ezért nem az M4 Sport közvetít."/>
  </head>
  <body>
    <article>
      <h1>A Sport TV közvetítheti a férfi kézilabda Eb-t</h1>
      <address><time datetime="2019-11-29T13:15:00+00:00">29 Nov 2019, 13:15</time> by <a rel="author" href="https://index.hu/szerzo/varga_attila" target="_blank">sixx</a></address>
      <p>Újabb jogokkal bővül 2020-ban a Sport TV kínálata. Kizárólag a Sport1 és Sport2 közvetíti januárban a férfi, decemberben pedig a női kézilabda Európa-bajnokságot, és hozzájuk kerültek a Spanyol Kupa mérkőzései is.</p>
      <p>Ezekből a legérdekesebb a két kézilabda jog, hiszen a 2020. január 9-26. között Ausztriában, Norvégiában és Svédországban rendezett férfi kézilabda Európa-bajnokság és a december 3-20. között Dániában és Norvégiában zajló női kézilabda Eb is kiemelt fontosságú sporteseménynek tűnik - márpedig a közmédia M4 Sport nevű adóját elsősorban azért hozták létre 2015-ben, hogy 16 kiemelt magyar sportág (köztük a kézilabda) eseményeit itt közvetítsék. </p>
      <p>Információink szerint a Sport TV azért közvetítheti a két eseményt, amin a magyar válogatott is részt vesz, mert a nemzetközi kézilabda szövetséggel hosszú távra szóló szerződést kötöttek, amit sem nekik, sem az EHF-nek nem áll érdekében felmondani. Ugyanez a helyzet a nemzetközi jégkorongszövetség égisze alatt rendezett jégkorong világbajnokságokkal is, ezek jogait a Sport TV dettó hosszú időre vette meg és kizárólagos közvetítői.</p>
      <p>A januári tornát – beleértve a magyar válogatott meccseit – Méhes Gábor, Bartha Zoltán és Borsos Attila közvetíti majd a helyszínről.</p>
      <p>A két nagy torna mellett egyébként a Sport TV-n lehet látni a kézilabda BL és EHF-kupák mérkőzéseit is, ami 2020 első felében nyolc magyar csapat nemzetközi kupameccseit jelenti majd: női Bajnokok Ligájában a Ferencváros és a Győr; férfi Bajnokok Ligájában a Szeged és a Veszprém; a női EHF-kupában a Debrecen, az Érd és a Siófok; a férfi EHF-kupában a Tatabánya szerepel a Sport TV képernyőin</p>
      <p>Újdonság a Spanyol Kupa a sporttévé kínálatában, bár hogy egy Betis-Espanyol kupameccs mennyire lehet érdekes a hazai nézők számára, az legalábbis véleményes.</p>
    </article>
  </body>
</html>