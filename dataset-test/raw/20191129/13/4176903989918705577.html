<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/premijer-malte-dzozef-muskat-podnosi-ostavku-novi-do-januara/"/>
    <meta property="og:site_name" content="Krstarica"/>
    <meta property="article:published_time" content="2019-11-29T13:48:00+00:00"/>
    <meta property="og:title" content="Premijer Malte Džozef Muskat podnosi ostavku, novi do januara"/>
    <meta property="og:description" content="VALETA - Premijer Malte Džozef Muskat obavestio je svoje saradnike danas da namerava da podnese ostavku. Tu njegovu odluku uzrokovala je politička i"/>
  </head>
  <body>
    <article>
      <h1>Premijer Malte Džozef Muskat podnosi ostavku, novi do januara</h1>
      <address><time datetime="2019-11-29T13:48:00+00:00">29 Nov 2019, 13:48</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>VALETA – Premijer Malte Džozef Muskat obavestio je svoje saradnike danas da namerava da podnese ostavku.</p>
      <p>Tu njegovu odluku uzrokovala je politička i pravna kriza izazvana krahom istrage o ubistvu novinarke Dafne Karuane Galicije, prenosi portal Tajms of Malta.</p>
      <p>Muskat je danas razgovarao sa predsednikom Malte Džordžom Velom o nameri da se povuče sa mesta premijera.</p>
      <p>Kako se navodi, Muskat će javno saopštiti svoju odluku nakon što najbogatiji malteški biznismen Jorgen Feneh bude optužen u sudu za ubistvo novinarke.</p>
      <p>On će pokrenuti proces o smeni unutar Laburističke stranke, a očekuje se da će Malta do januara imati novog premijera, kažu dva izvora bliska vladi.</p>
      <p>Za sada nije poznato da li će do tada zamenik premijera Kris Ferne preuzeti dužnost v.d.premijera.</p>
      <p>List Sandej tajms sa Malte objavio je ranije da će Muskat podneti ostavku u roku od šest do devet meseci, ali i da bi to moglo dosta ranije da se dogodi.</p>
      <p>Muskat je prvi put izabran za premijera 2013. godine, a dovodi se u vezu sa ubistvom novinarke koja je pisala o korupciji u vrhu vlasti.</p>
      <p>(Tanjug)</p>
    </article>
  </body>
</html>