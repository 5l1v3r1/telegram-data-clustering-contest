<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/29/news/bonus_per_tv_e_decoder_ecco_i_prodotti_compatibili-242217123/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T13:37:00+00:00"/>
    <meta property="og:title" content="Bonus per tv e decoder, ecco tutti i prodotti compatibili"/>
    <meta property="og:description" content="Il ministero dello Sviluppo mette in linea il portale che permette di individuare i dispositivi premiati dal contributo pubblico fino a 50 euro. E' online anche il fac simile che bisogna compilare per autocertificare un reddito Isee fino a 20 mila euro annui"/>
  </head>
  <body>
    <article>
      <h1>Bonus per tv e decoder, ecco tutti i prodotti compatibili</h1>
      <h2>Il ministero dello Sviluppo mette in linea il portale che permette di individuare i dispositivi premiati dal contributo pubblico fino a 50 euro. E' online anche il fac simile che bisogna compilare per autocertificare un reddito Isee fino a 20 mila euro annui</h2>
      <address><time datetime="2019-11-29T13:37:00+00:00">29 Nov 2019, 13:37</time> by <a rel="author">ALDO FONTANAROSA</a></address>
      <p><b>ROMA </b>- L'operazione bonus tv procede senza intoppi, almeno fino a questo momento. A undici giorni dal decreto <b><a href="https://www.repubblica.it/economia/2019/11/19/news/televisori_e_decoder_ecco_il_decreto_sui_contributi_fino_a_50_euro_alle_famiglie_in_difficolta_-241384662/">che detta le regole</a></b> per accedere al contributo pubblico fino a 50 euro, il ministero dello Sviluppo mette in linea il motore di ricerca per i prodotti.<br/><br/>Questo <b><a href="https://bonustv-decoder.mise.gov.it/prodotti_idonei">motore di ricerca</a></b> permetterà di individuare tutti i televisori e i decoder che possono ricevere il bonus pubbico, contributo disponibile a partire da 18 dicembre 2019. Il motore elenca, in 18 pagine web, i diversi prodotti promossi dal ministero con tanto di marca, specifica del modello e numero EAN (è il codice a barre che permette di identificare un prodotto al dettaglio in oltre 100 Paesi del Mondo).<br/><br/>Parliamo di prodotti in grado di ricevere il nuovo segnale del digitale terrestre - <b>DVB-T2 HEVC main 10</b> -  che sostituirà quello attuale a partire dal 30 giugno del 2022. I produttori possono richiedere delle credenziali - attraverso il sito del ministero - e aggiornare la lista dei prodotti, che dunque non è statica ma in costante evoluzione.</p>
      <figure>
        <img src="https://www.repstatic.it/content/nazionale/img/2019/11/29/134813173-0e44d35c-18e6-4f1b-a2c7-d599f8e1e050.jpg"/>
      </figure>
      <p> Il fan simile con l'autocertificazione Isee</p>
      <p>Il fac simile del ministero specifica anche che i "furbetti" del bonus - quanti cioè dichiareranno un reddito familiare annuo di 20 mila euro massimi (Isee) mentre hanno un reddito superiore - andranno incontro a precise sanzioni.<br/><br/>Sono le sanzioni previste dagli articoli 75 e 76 del Dpr numero 445 (un provvedimento del 28/12/2000). Questi due articoli stabiliscono, intanto, che dichiarare il falso comporta l'immediata caduta del contributo pubblico.<br/><br/>In altre parole, il compratore del decoder o del televisore dovrà restituire lo sconto. Sempre queste norme specificano che questa autocertifcazione ha il valore di una dichiarazione fatta al pubblico ufficiale. E una dichiarazione a un pubblico ufficiale, se falsa, ci espone al rischio di una denuncia penale e di una condanna fino a 2 anni di reclusione.<br/><br/>Il ministero pubblica anche un manuale. E' una guida per i negozianti e i produttori interessati al bonus decoder tv. A realizzarla <b><a href="https://bonustv-decoder.mise.gov.it/static/ManualeIT.pdf">è stata la Fondazione Bordoni</a></b>.</p>
    </article>
  </body>
</html>