<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550896.html/%D8%A7%D8%AE%D8%AA%D8%B5%D8%A7%D8%B5---%D9%85%D8%AD%D9%84-%D8%AF%D8%B1-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%82%D8%A7%D9%86%D9%88%D9%86%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T13:15:00+00:00"/>
    <meta property="og:title" content="اختصاص ۹ محل در تهران برای اعتراضات قانونی"/>
    <meta property="og:description" content="معاون سیاسی اجتماعی استاندار تهران با اشاره به اعطای مجوز به اعتراضات قانونی گفت: ۹ محل به اعتراضات قانونی احزاب و گروه‌ها در تهران اختصاص پیدا می‌کند."/>
  </head>
  <body>
    <article>
      <h1>اختصاص ۹ محل در تهران برای اعتراضات قانونی</h1>
      <address>
        <time datetime="2019-11-29T13:15:00+00:00">29 Nov 2019, 13:15</time>
      </address>
      <p>معاون سیاسی اجتماعی استاندار تهران با اشاره به اعطای مجوز به اعتراضات قانونی گفت: ۹ محل به اعتراضات قانونی احزاب و گروه‌ها در تهران اختصاص پیدا می‌کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شکراله حسن‌بیگی معاون سیاسی و اجتماعی استاندار تهران با اشاره به اغتشاشات اخیر اظهار کرد: در ساعات اولیه وقتی مردم شعارها را دیدند صف خود را از آشوبگران جدا کردند چرا که عده‌ای به بهانه‌ گران شدن بنزین دست به تخریب اموال و اماکن عمومی زدند و دستگیری‌هایی که انجام شده نشان می‌دهد که سردمدار جریان این آشوبها از اراذل و اوباش بودند همچنین طبق اخبار 70 نفر از آنها از اتباع بیگانه بودند که می‌خواستند از این شرایط سوءاستفاده کنند که با ورود به موقع نیروی نظامی، انتظامی، سپاه و بسیج موفق نشدند به اهداف خود برسند.</p>
      <p>وی تاکید کرد: دشمنان وقتی دیدند تحریم‌های شدید، اثری نداشته به دنبال توطئه‌های دیگر رفتند و از موضوع بنزین سوء استفاده کردند که به اهداف خود نرسیدند از این‌ رو، وحدت و همگرایی که در این چند روز بین مسئولان استان و شهرستان‌ها و مردم بود باید همچنان تداوم داشته باشد.   معاون سیاسی و اجتماعی استاندار تهران ضمن اعلام موافقت با اعتراضات قانونی افزود: هر فردی که خواهان تجمع است و می‌خواهد به موضوعی در چارچوب قانون اعتراض داشته باشد در قالب قانون مجوز می‌دهیم و در همین راستا 9 محل در شهر تهران و در شهرستان‌ها نیز با نظر شورای تامین برای این اقدام اختصاص پیدا می‌کند اما خط قرمز ما امنیت است و در مورد امنیت با کسی شوخی نداریم.   حسن بیگی تصریح کرد: اگر احزاب و گروه‌ها بخواهند در چارچوب موازین قانونی اعتراض داشته باشند می‌توانند از این مکان‌ها استفاده کنند به علاوه باید قدر مردم را بدانیم مردم با همه سختی‌ها از نظام دفاع می‌کنند وظیفه ما نیز خدمت‌رسانی بهتر و بیشتر به مردم است.   وی خاطرنشان کرد: مسئولان برای پیشرفت و توسعه شهرستان به دنبال سرمایه‌گذار باشند تا مشکلات شهرستان با کمک خیران و مردم برطرف شود.   منبع: تسنیم   انتهای پیام/</p>
    </article>
  </body>
</html>