<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/northamerica/article/1626895/%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80%E2%80%93%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B8%E0%A7%8D%E0%A6%A5%E0%A6%BE%E0%A7%9F%E0%A7%80-%E0%A6%97%E0%A7%8D%E0%A6%B0%E0%A6%BF%E0%A6%A8%E0%A6%95%E0%A6%BE%E0%A6%B0%E0%A7%8D%E0%A6%A1-%E0%A6%AA%E0%A6%BE%E0%A6%93%E0%A7%9F%E0%A6%BE-%E0%A6%B8%E0%A6%B9%E0%A6%9C-%E0%A6%B9%E0%A6%9A%E0%A7%8D%E0%A6%9B%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T13:13:00+00:00"/>
    <meta property="og:title" content="স্বামী–স্ত্রীর স্থায়ী গ্রিনকার্ড পাওয়া সহজ হচ্ছে"/>
    <meta property="og:description" content="আমেরিকায় স্বামী-স্ত্রী হিসেবে আসা ইমিগ্রান্ট বা অভিবাসীদের স্থায়ী গ্রিনকার্ড পাওয়া কিছুটা সহজ করা হয়েছে। আমেরিকার নাগরিকদের স্বামী বা স্ত্রী হিসেবে এ দেশে আশার পর প্রথমে দুই বছরের জন্য শর্ত সাপেক্ষে গ্রিনকার্ড দেওয়া হয়। দুই বছর পর গ্রিনকার্ডধারীকে প্রমাণ করতে হয়, তারা কেবল ইমিগ্রেশনের মাধ্যমে গ্রিনকার্ড পাওয়ার জন্য বিয়ে করেননি। অনেক সময়েই এসব গ্রিনকার্ডধারী বিয়ের মাধ্যমে পাওয়া গ্রিনকার্ডের শর্ত..."/>
  </head>
  <body>
    <article>
      <h1>স্বামী–স্ত্রীর স্থায়ী গ্রিনকার্ড পাওয়া সহজ হচ্ছে</h1>
      <address><time datetime="2019-11-29T13:13:00+00:00">29 Nov 2019, 13:13</time> by <a rel="author">ইব্রাহীম চৌধুরী</a></address>
      <p>আমেরিকায় স্বামী-স্ত্রী হিসেবে আসা ইমিগ্রান্ট বা অভিবাসীদের স্থায়ী গ্রিনকার্ড পাওয়া কিছুটা সহজ করা হয়েছে। আমেরিকার নাগরিকদের স্বামী বা স্ত্রী হিসেবে এ দেশে আশার পর প্রথমে দুই বছরের জন্য শর্ত সাপেক্ষে গ্রিনকার্ড দেওয়া হয়। দুই বছর পর গ্রিনকার্ডধারীকে প্রমাণ করতে হয়, তারা কেবল ইমিগ্রেশনের মাধ্যমে গ্রিনকার্ড পাওয়ার জন্য বিয়ে করেননি। <br/>অনেক সময়েই এসব গ্রিনকার্ডধারী বিয়ের মাধ্যমে পাওয়া গ্রিনকার্ডের শর্ত প্রত্যাহারের জন্য আর আবেদন করেন না। কারণ অনেকেই এই প্রক্রিয়া সম্পর্কে অবগত নয়, কেউ ভুলেই যান বা এ দুই বছরের মধ্যে বিবাহ বিচ্ছেদ পর্যন্ত গড়িয়ে যাওয়ার কারণে অনেকেই অন্য জটিলতায় জড়িয়ে পড়েন। এ ধরনের গ্রিনকার্ডধারীদের জন্য ২১ নভেম্বর থেকে কার্যকর নতুন আইনে নির্দেশনা দেওয়া হয়েছে।<br/>২১ নভেম্বর পর্যন্ত চালু থাকা আইনে শর্ত সাপেক্ষে পাওয়া গ্রিনকার্ডের লোকজনকে দ্বিতীয় বিয়ের পর নতুন করে গ্রিনকার্ডের জন্য আবেদন করতে হত। এ ক্ষেত্রে ইমিগ্রেশন বিচারকের কাছ থেকে প্রথম গ্রিনকার্ডের শর্ত প্রত্যাহারের অনুমোদন নিতে হত। অনেক ক্ষেত্রে ইমিগ্রেশন বিভাগ গ্রিনকার্ডধারীর এসব তথ্য ইমিগ্রেশন আদালতে পাঠাত না। এতে জটিলতার সৃষ্টি হতো। এমন অসংখ্য শর্তসাপেক্ষে পাওয়া গ্রিনকার্ডধারী অভিবাসীরা তাদের গ্রিনকার্ড নবায়ন করতে পারছিল না। <br/>আমেরিকান ইমিগ্রেশন ল’ইয়ার্স অ্যাসোসিয়েশনের কর্মকর্তা অ্যাটর্নি এলিনা সান্তানা বলেন, এসব লোকজন আমেরিকার বাইরে ভ্রমণে যাওয়ার সুযোগ</p>
      <p>নেই। অনেকটাই অবৈধ ইমিগ্রান্ট বা অভিবাসীদের মতো এদের চলাফেরা করতে হয়।</p>
      <p>২১ নভেম্বর থেকে জারি করা নতুন নির্দেশনার ফলে এখন থেকে এসব গ্রিনকার্ডধারীকে দ্বিতীয় দফা স্থায়ী গ্রিনকার্ডের জন্য আবেদনের আগে ইমিগ্রেশন বিচারকের কোন পূর্ব অনুমোদনের দরকার পড়বে না। আবেদনের যোগ্যতা থাকলে ইমিগ্রান্টরা সরাসরি গ্রিনকার্ডের জন্য আবেদন করতে পারবে। শর্ত সাপেক্ষে পাওয়া গ্রিনকার্ডধারীর যদি ইমিগ্রেশন স্ট্যাটাস সমন্বয়ে নতুন বাস্তবতা সৃষ্টি হয়, তবে তা সরাসরি সমন্বয় করা হবে। যেকোনো যোগ্যতার জন্য ইমিগ্রেশন বিভাগ সরাসরি স্ট্যাটাস সমন্বয় করে দিতে পারবে। <br/>ইমিগ্রেশন বিভাগ থেকে আরও জানানো হয়েছে, শর্তসাপেক্ষে পাওয়া গ্রিনকার্ড নিয়ে আমেরিকায় অবস্থানের সময় নাগরিকত্বপ্রাপ্তির জন্য অপেক্ষার সময়ের সঙ্গে এখন থেকে যোগ করা হবে না। ২১ নভেম্বরের পর অ্যাডজাস্টমেন্টের জন্য করা আবেদনের বেলায় বিধিগুলো কার্যকর হবে বলে বিভাগীয় তথ্য বিবরণীতে জানানো হয়েছে।<br/>নতুন বিধিতে বলা হয়েছে, যেসব দম্পতি শর্তসাপেক্ষে পাওয়া গ্রিনকার্ড থেকে শর্তাবলি প্রত্যাহার চান, তাদের আই-৭৫১ নামের একটি ফরম পূরণ করে আবেদন করতে হবে। এ আবেদন জানাতে হবে শর্তসাপেক্ষে গ্রিনকার্ড পাওয়ার দ্বিতীয় বর্ষপূর্তির আগের ৯০ দিনের মধ্যে। এ প্রক্রিয়ায় আবেদনকারীকে ইমিগ্রেশনের সামনে একটি সরাসরি ইন্টারভিউয়ে উপস্থিত হতে হবে। <br/>ইমিগ্রেশন আইনজীবীদের পরামর্শ হচ্ছে, আবেদনকারীকে বেশ প্রস্তুতি নিয়েই এমন ইন্টারভিউতে যাওয়া উচিত। না হলে প্রক্রিয়াটি আবার প্রথম থেকে শুরু করতে হবে, এমনকি গ্রিনকার্ড বাতিল হওয়ার ঘটনাও ঘটতে পারে। শর্তসাপেক্ষে পাওয়া গ্রিনকার্ডধারীর এর মধ্যে বিবাহ বিচ্ছেদ হয়ে গেলে যৌথ আবেদনের অধিকার মুক্তির (ওয়েভার) জন্যও আবেদন করা যাবে।</p>
    </article>
  </body>
</html>