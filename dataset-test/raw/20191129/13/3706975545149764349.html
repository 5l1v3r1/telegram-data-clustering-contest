<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/my-zeny/1983607_pre-dedicstvo-zbierky-starych-bankoviek-niektori-nevahaju-zabijat"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-29T13:27:00+00:00"/>
    <meta property="og:title" content="Pre dedičstvo zbierky starých bankoviek niektorí neváhajú zabíjať"/>
    <meta property="og:description" content="Sú naozaj také cenné, aby sa pre ne vraždilo?!"/>
  </head>
  <body>
    <article>
      <h1>Pre dedičstvo zbierky starých bankoviek niektorí neváhajú zabíjať</h1>
      <h2>Sú naozaj také cenné, aby sa pre ne vraždilo?!</h2>
      <address><time datetime="2019-11-29T13:27:00+00:00">29 Nov 2019, 13:27</time> by <a rel="author">BRATISLAVA/BUX</a></address>
      <p>Príbeh o dedičstve, ktoré vyzeralo na prvý pohľad, akoby ste vyhrali jackpot...a pritom sa na pozadí odohrávalo čosi celkom iné.</p>
      <p>V novinke <u><a href="https://www.bux.sk/knihy/438219-prekliate-dedicstvo.html">Prekliate dedičstvo </a></u> sledujeme, ako to napohľad šťastné dedičstvo tvorí zbierka historických bankoviek. Sú naozaj také cenné, aby sa pre ne vraždilo?!</p>
      <p>„Nová Neuerova detektívka ma opäť nesklamala. Nechýba ponurá atmosféra, napínavé vyšetrovanie a šiesty zmysel inšpektora Ledeckého," pochvaľuje si herec Jozef Vajda.</p>
      <p>V starom byte hneď vedľa železničnej trate, kde sa život a čas meria prejazdmi vlakov, začínajú kriminalisti pod vedením vrchného inšpektora Petra Ledeckého vyšetrovanie vraždy. Ako už veľakrát aj teraz hľadajú stopy, zisťujú fakty, odhadujú motívy, formulujú vyšetrovacie verzie. Ich rady v predvianočnom čase decimuje epidémia chrípky, ktorá pripúta vrchného komisára Ledeckého pevne na stoličku, a tak sa popri zastupovaní svojho chorého šéfa nevie plne venovať pátraniu.</p>
      <p>Na prvý pohľad to neprekáža, veď všímaví susedia poskytnú dostatok dôveryhodných svedectiev a dôkazov. Ohraničený svet zberateľov bankoviek vydá svojho podozrivého a poskytnuté dôkazy ho presvedčivo usvedčujú. Navyše o jeho vine svedčí aj detektor lži! <br/>Je to však naozaj tak? <br/>Sedí vrah za mrežami leopoldovskej väznice alebo behá na slobode? <br/>A kde je stratená časť historických bankoviek?</p>
      <p>Ledeckého šiesty zmysel pochybuje a núti ho hľadať nové odpovede. Detektívi sú presvedčení, že ich už nič nemôže prekvapiť, ale tragikomický záver pátrania ich presvedčí o opaku.</p>
      <h3>Vypočujte si úryvok, ktorý číta herec Boris Farkaš</h3>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/709634053&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true" width="100%" height="166" data-service="SoundCloud" scrolling="no" nowide=""/>
      </figure>
      <p><u><a href="https://www.bux.sk/knihy/438219-prekliate-dedicstvo.html">Prekliate dedičstvo </a></u> je piata detektívka v poradí a hoci ich môžete čítať od ktorejkoľvek, napokon ich zhltnete všetky. Neuer totiž vie písať, vždy vystavia premyslený krimipríbeh a jeho postavy sú plastické.</p>
      <p>Obľúbite si ich, prežívate s nimi pády aj vzostupy. Výborná znalosť kriminalistickej práce dodáva príbehom autenticitu a v tejto novinke sa dokonca pozrieme do leopoldovskej väznice.</p>
      <blockquote>Dedičstvo totiž máva najrôznejšie podoby. <br/>Môže priniesť nečakané zlepšenie finančnej situácie, ale aj ďalšiu smrť a nešťastie. <br/>Smrť svojmu novému majiteľovi, nešťastie jeho blízkym či jeho vrahovi.</blockquote>
      <p>Václav Neuer je bývalý vyšetrovateľ a doteraz mu vyšli úspešné knihy Krkavčí súd, Vražda s pridanou hodnotou, Nenapravený omyl, Tiene minulosti a najnovšie Prekliate dedičstvo.</p>
      <h3>Začítajte sa do novinky <u><a href="https://www.bux.sk/knihy/438219-prekliate-dedicstvo.html">Prekliate dedičstvo</a></u></h3>
      <p>Komisár Peter Ledecký stál uprostred rozhádzanej obývacej izby a pozeral na mŕtvolu starého muža ležiacu na dlážke. Zamyslený, navonok bez akýchkoľvek emócií, prehraboval sa v ešte stále mokrých vlasoch. <br/>Bol len pár blokov odtiaľto, keď ho vysielačkou vyrozumel operačný, no aj tak mu trvalo vyše hodiny, než sem dorazil. Krátka prehánka s pár centimetrami prvého tohtoročného snehu bohato stačila na to, aby takmer kompletne paralyzovala dopravu v celom meste. Zvyšných sto metrov úzkou ulicou hore musel prejsť pešo. <br/>Bolo tu tesno. Starý vlhký malometrážny byt bol cítiť typickou starinou a pre tých, čo to dokázali identifikovať, aj krvou. Ešte pomerne čerstvou s typicky sladkastou vôňou a zvláštne kovovou príchuťou. <br/>Dvaja kriminalistickí technici v bielych jednoúčelových sterilných overaloch s označením bratislavského krajského policajného riaditeľstva na chrbtoch zatiaľ ešte len hľadali najvhodnejšie miesto, kde by zložili svoje objemné kufre. Tretí z nich bol v civile a vystačil si len s návlekmi na topánkach a chirurgickými rukavicami. S fotoaparátom v rukách sa snažil zachytiť čo možno najlepší detail vypáčeného sekretára. <br/>Niekde na medziposchodí začul vyšetrovateľa. <br/>Vzdychol. Už teraz si v malej izbe začínali navzájom zavadzať. Snažil sa ešte aspoň na chvíľu nevnímať všetok ruch naokolo. Pohľadom sa zastavil na tmavočervenej škvrne vsakujúcej do hrubého koberca. Na okrajoch už začala zasychať. O kus ďalej ležala prázdna nábojnica. Aj z miesta, kde stál, dokázal určiť kaliber, no napriek tomu podišiel bližšie, aby sa presvedčil. Nemýlil sa. Sedem, šesťdesiatpäť Browning. <br/>„Z môjho hľadiska je to, myslím, celkom jasné," vyrušil ho lekár. <br/>Takmer zvedavo si ho obzrel.</p>
      <figure>
        <img src="https://static.markiza.sk/media/a501/image/file/2/1739/gACd.prekliate_dedicstvo_jpg.jpg"/>
        <figcaption>Obálka knihy. Foto: BUX  </figcaption>
      </figure>
      <p>Bol nový, v ústave súdneho lekárstva ešte len začínal, ale už sa s ním stretol. Mohol mať okolo tridsiatky, no aj tak sa pri pohľade naňho nevedel ubrániť myšlienke, že je na svoju prácu primladý. Márne sa pokúšal spomenúť si na jeho meno. <br/>„Príčinou smrti je strelné poranenie v oblasti hrudníka," skonštatoval. <br/>Pristúpili bližšie a obaja sa zohli nad telom. Bolo pol tretej poobede, ale pre zatiahnutú oblohu sem z ulice dopadalo len málo svetla. <br/>„Strela ostala v tele. S najväčšou pravdepodobnosťou zasiahla priamo srdce, možno aortu," ukazoval. „Uvidíme na pitve, ale v každom prípade to nemení nič na veci, že by tomu starkému nepomohol ani ten najvčasnejší a najkvalifikovanejší lekársky zákrok." <br/>Detektív prikývol. Všetko bolo zrejmé. „Kedy?" opýtal sa. <br/>Lekár sa vzpriamil, založil si ruky vbok a chvíľu rozmýšľal. „Doobeda. Nie dlhšie ako tri hodiny," zrátal a hneď pokračoval. „Bol na mieste mŕtvy. Jedna rana a koniec. Žiadne iné poranenie som nenašiel." <br/>„Takže profík?" ozval sa im za chrbtom vyšetrovateľ. <br/>Ledecký sa otočil od mŕtveho starčeka k mohutnému chlapíkovi v sivom kabáte, hnedom obleku a s otrasnou, ledabolo uviazanou svietivo oranžovou kravatou. <br/>„Nemyslím si," odpovedal mu namiesto pozdravu. <br/>Poznali sa a pracovali spolu už dlho. Major Chovanec. Pracant, bystrý, svedomitý dlhoročný policajt. Keby však na svete existovala krajina, v ktorej by trestali nevkus, vyfasoval by za svoje viazanky nepochybne doživotie. <br/>„Ja len, že trafiť niekoho prvou ranou priamo do srdca..." <br/>„... nie je z nejakých dvoch-troch metrov zasa až také ťažké," skočil mu do reči. <br/>Nemal rád predčasné závery. O profesionálnych vrahoch a nájomných pištoľníkoch zabíjajúcich podľa akéhosi nepísaného rituálu podsvetia jednou dobre mierenou ranou do srdca už vôbec nie. Podobné úvahy mohli byť podľa neho dobré akurát tak pre novinárov. <br/>„Aj priemerný, dokonca celkom neskúsený strelec dokáže pri troche šťastia z takej krátkej vzdialenosti trafiť človeka tam, kde je vlastne najhrubší," povedal Ledecký a na chvíľku sa odmlčal. „Mohol, ale možno vôbec nemusel vedieť v podobných veciach chodiť. " Ukázal na podlahu. „Navyše, tá nábojnica, čo tu po sebe nechal..." <br/>Chovanec pokrčil plecami a od teoretických úvah prešiel radšej k organizačným veciam. „Okrem pár operatívcov, čo ešte behajú po bytovke a zháňajú svedkov, som všetkých z okresu poslal preč. Preberie si to krajský výjazd. Čo sa týka kvalifikácie, je to vražda ako vyšitá." <br/>Ledecký postrehol jeho zachrípnutý hlas. Očividne sa uňho ozývala choroba. <br/>„A isto budem mať pravdu aj v tom," pokračoval Chovanec a kývol hlavou k vypáčenému sekretáru, „keď poviem, že lúpežná." <br/>Čo sa týkalo procesného hľadiska, nebolo so skúseným vyšetrovateľom o čom polemizovať. „Kedy sa doňho pustíte?" obrátil sa opäť na lekára. <br/>Mladý súdniar sa pozrel na hodinky. „Ešte dnes, ak mi ho čím skôr dáte priviezť." <br/>„Fajn," povedal Ledecký. „Pošlem za vami technika. Zaistí mikrostopy spod nechtov a hlavne tú guľku, čo je v ňom." <br/>„Mám čakať aj na niekoho od vás?" <br/>„Odo mňa nie," odpovedal detektív za kriminalistov. <br/>„Od nás niekoho pošlem," rozhodol Chovanec. Účasť vyšetrovateľa na pitve sa obísť nedala. <br/>„Tak potom o nejakú hodinku a pol u mňa na Antolskej, " ukončil rozhovor lekár. <br/>Rozlúčili sa. Chovanec mlčky pozeral na prácu technikov a Ledecký len sťažka potláčal chuť na cigaretu. <br/>Po niekoľkých minútach prerušil ticho vyšetrovateľ. „Podľa všetkého išiel po tomto," pristúpil k sekretáru. Na zemi pod ním ležala bankovka. „Vidíš?" zafučal, ako sa k nej zohol. <br/>Ledecký sa nemýlil. Naozaj bol prechladnutý. <br/>„A tam je ešte jedna." <br/>Aj on si čupol. Neboli to eurá, ani doláre. Zapozeral sa dôkladnejšie. „Staré československé koruny?" <br/>Chovanec prikývol. „Hej vyzerá to tak, a zrejme ich tu bolo dosť." <br/>Tá bližšie k nim bola ešte predfebruárová z roku štyridsaťsedem, druhú, socialistickú dvadsaťkorunáčku s jednookým Jánom Žižkom na lícnej strane, si Ledecký ešte sám pamätal. <br/>S najväčšou opatrnosťou, pomáhajúc si pri tom ceruzkou, pootvoril vypáčené dvierka. Vnútri ležali poprehadzované albumy podobné tým, v ktorých filatelisti opatrujú poštové známky. Bankovky, čo našli na zemi, vypadli nepochybne z niektorého z nich. <br/>„Päť," zrátal ich. <br/>„A tam sú tiež." <br/>V najspodnejšom regáli boli ďalšie. O niečo menšie, s menej zdobeným obalom, ale zato starostlivo zarovnané. <br/>„Tie však páchateľa príliš nezaujímali," detektív kývol na technika v ochrannom obleku. <br/>Pristúpil k nim, vytiahol jeden z albumov a otvoril ho. Bankovky rôznych veľkostí a farieb, jedna vedľa druhej, každá zastrčená v tenučkej fólii. <br/>„Ani sa ich nedotkol." <br/>„Podľa všetkého nie," pripustil Ledecký. <br/>„Akoby celkom presne vedel, po čom ide."</p>
      <p>
        <i>Milan Buno, knižný publicista</i>
      </p>
    </article>
  </body>
</html>