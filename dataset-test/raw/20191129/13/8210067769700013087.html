<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11028774"/>
    <meta property="og:site_name" content="TV 2"/>
    <meta property="article:published_time" content="2019-11-29T13:47:57+00:00"/>
    <meta property="og:title" content="Aftonbladet:Fant kroppsdel i søket etter savnede Wilma (17)"/>
    <meta property="og:description" content="Svenske Wilma Andersson (17) har vært savnet i to uker. Nå har politiet gjort funn av en kroppsdel i søket, og utelukker at hun fortsatt kan bli funnet i live."/>
  </head>
  <body>
    <article>
      <h1>Aftonbladet:Fant kroppsdel i søket etter savnede Wilma (17)</h1>
      <h2>Svenske Wilma Andersson (17) har vært savnet i to uker. Nå har politiet gjort funn av en kroppsdel i søket, og utelukker at hun fortsatt kan bli funnet i live.</h2>
      <address><time datetime="2019-11-29T13:47:57+00:00">29 Nov 2019, 13:47</time> by <a rel="author" href="mailto:yngve.olaussen@tv2.no" target="_blank">Yngve Olaussen</a></address>
      <p>Det melder svenske <a href="https://live.aftonbladet.se/supernytt/news/5de1206aec171200113a0fc7">Aftonbladet</a>. De pårørende er orientert om funnet, og politiet utelukker nå at hun fortsatt kan være i live.</p>
      <p>– Politiet har funnet en kroppsdel som gjør at det er utelukket at hun kan bli funnet i live, sier politiet på sine hjemmesider.</p>
      <p>Funnet ble gjort torsdag kveld.</p>
      <p>– Vi beklager dypt at søket etter Wilma sluttet på denne tragiske måten. Våre tanker går til jentas familie og venner, sier talsperson Lars Eckerdal i en uttalelse fra politiet.</p>
      <p>Politiet sier videre at de ikke kommer til å kommentere funnet nærmere, eller hvor funnet ble gjort.</p>
      <p>– Etterforskningen fortsetter med uforminsket styrke, skriver de.</p>
      <p>Søket etter svenske Wilma Andersson, som forsvant 14. november i Uddevalla i Sverige, har foregått i to uker.</p>
      <p>Under en pressekonferanse torsdag sa politiet at det har blitt holdt opp mot 500 avhør på en drøy uke.</p>
      <p>Påtaleansvarlig Caroline Fransson ville torsdag ikke utelukke at Wilma fortsatt kunne være i live, men innrømte at etterforskningen kjempet en tøff kamp mot klokka.</p>
      <p>– Man kommer ikke unna det faktum at som tiden går minskes sjansene for at hun er i live, sa hun under pressekonferansen.</p>
      <p>Wilma befant seg hos kjæresten sin da hun forsvant, og han har vært fengslet og mistenkt for drap siden fredag. Han nekter straffskyld. En annen mann er også mistenkt i saken, men ble løslatt søndag.</p>
    </article>
  </body>
</html>