<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/cikk/2019/11/29/tet-az-olimpia-szombaton-kezdodik-a-noi-kezilabda-vilagbajnoksag"/>
    <meta property="og:site_name" content="hirado.hu"/>
    <meta property="article:published_time" content="2019-11-29T13:40:00+00:00"/>
    <meta property="og:title" content="Tét az olimpia – Szombaton kezdődik a női kézilabda-világbajnokság"/>
    <meta property="og:description" content="A férfiak világeseményével nyitotta és a női megméretéssel zárja az évet a kézilabdasportágban az M4 Sport, ugyanis november 30. és december 15. között Japánban rendezik meg a női kézilabda-világbajnokságot, amelyen nem kisebb a tét, mint a magyar válogatott olimpiai szereplése."/>
  </head>
  <body>
    <article>
      <h1>Tét az olimpia – Szombaton kezdődik a női kézilabda-világbajnokság</h1>
      <address>
        <time datetime="2019-11-29T13:40:00+00:00">29 Nov 2019, 13:40</time>
      </address>
      <p>
        <b>A férfiak világeseményével nyitotta és a női megméretéssel zárja az évet a kézilabdasportágban az M4 Sport, ugyanis november 30. és december 15. között Japánban rendezik meg a női kézilabda-világbajnokságot, amelyen nem kisebb a tét, mint a magyar válogatott olimpiai szereplése.</b>
      </p>
      <p>Érdemes lesz korán kelni a torna meccsnapjain, ugyanis az M4 Sport délelőttönként a válogatott összes mérkőzését élőben közvetíti Kumamotóból és Jacusiróból, az <a href="https://m4sport.hu/">m4sport.hu</a>-n pedig a világbajnokság minden találkozója követhető. A <a href="https://mediaklikk.hu/">Médiaklikken</a> a közmédia műsorai visszanézhetők, így ha valaki lemaradna egy-egy találkozóról, online pótolhatja.</p>
      <p>A nyitómérkőzések közül a B csoportból a Németország–Brazília találkozót tűzte műsorára a közszolgálati sportcsatorna szombaton reggel 7 órától, amit a torna ideje alatt még tizenhárom televíziós és megannyi online közvetítés követ.  Az M4 Sport hétköznapokon ötször jelentkező Sporthíradójában részletesen foglalkozik a vb történéseivel, kiemelten koncentrálva Kim Rasmussen együttesére. A magyar női kézilabda-válogatottat a közmédia stábja is elkíséri, így a szurkolók első kézből tudhatják meg a legfrissebb híreket, hallgathatják meg az érintetteteket az aktualitásokról.</p>
      <p>A vb-döntőt december 15-én 12.30-tól rendezik, a párharc győztese kijut a 2020-as tokiói olimpiára.</p>
      <p>
        <b>A magyar válogatott csoportmérkőzései a C csoportban (magyar idő szerint):</b>
      </p>
      <p>November 30., szombat, 10.00: Magyarország–Kazahsztán (M4 Sport)</p>
      <p>December 1., vasárnap, 10.00: Spanyolország–Magyarország (M4 Sport)</p>
      <p>December 3., kedd, 7.00: Magyarország–Montenegró (M4 Sport)</p>
      <p>December 4., szerda: 11.00: Magyarország–Szenegál (M4 Sport)</p>
      <p>December 6., péntek, 11.00: Románia–Magyarország (M4 Sport)</p>
      <p>A világbajnokság közvetítését követően is az M4 Sport marad az otthona a nemzetközi csúcskézilabdának, hiszen egészen 2025-ig, az olimpia mellett a következő női és férfi kézilabda vb-ket is a csatorna hozza majd el Magyarországra.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>