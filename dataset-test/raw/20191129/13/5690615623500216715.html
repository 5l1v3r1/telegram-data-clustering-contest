<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838557-u-kharkovi-vikrili-politseyskogo-narkotorgivtsya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T13:55:00+00:00"/>
    <meta property="og:title" content="У Харкові викрили поліцейського-наркоторгівця"/>
    <meta property="og:description" content="КИЇВ. 29 листопада. УНН. У Харкові поліцейського затримали &quot;на гарячому&quot; під час збуту наркотиків. Про це УНН повідомили у відділі комунікації ГУНП в …"/>
  </head>
  <body>
    <article>
      <h1>У Харкові викрили поліцейського-наркоторгівця</h1>
      <address><time datetime="2019-11-29T13:55:00+00:00">29 Nov 2019, 13:55</time> by <a rel="author">Роман Рудський</a></address>
      <slideshow>
        <figure>
          <img src="https://www.unn.com.ua/uploads/media/photo/2019/11/29/ce11e375fc60b57e8a5d38c96a81e5a534aa4996.jpeg"/>
        </figure>
        <figure>
          <img src="https://www.unn.com.ua/uploads/media/photo/2019/11/29/332f3ed62d102d2addc4094cf71bd8edc00ed262.jpeg"/>
        </figure>
        <figure>
          <img src="https://www.unn.com.ua/uploads/media/photo/2019/11/29/6f12124155c2844861b5af549f3830be916017a7.jpeg"/>
        </figure>
      </slideshow>
      <p><b>КИЇВ. 29 листопада. УНН. </b>У Харкові поліцейського затримали "на гарячому" під час збуту наркотиків. Про це <b>УНН</b> повідомили у відділі комунікації ГУНП в Харківській області.</p>
      <p>Так, Харківським управлінням Департаменту внутрішньої безпеки НПУ було встановлено, що правоохоронець займається розповсюдженням наркотичних засобів та психотропних речовин на території Харкова та Харківської області.</p>
      <p>За зібраними матеріалами внутрішньої безпеки НПУ прокуратурою Харківської області було розпочато кримінальне провадження за ч. 2 ст. 307 (Незаконне виробництво, виготовлення, придбання, зберігання, перевезення, пересилання чи збут наркотичних засобів, психотропних речовин або їх аналогів) Кримінального кодексу України. Згодом матеріали передали за підслідністю до Територіального управління ДБР, розташованого в місті Полтава. </p>
      <p>Правоохоронці провели кілька оперативних закупівель забороненого у вільному обігу товару. Експертиза підтвердила, що придбані речовини – марихуана та амфетамін. </p>
      <p>Під час чергової злочинної оборудки оперативники внутрішньої безпеки НПУ, слідчі ДБР, під процесуальним керівництвом прокуратури та за сприяння керівництва ГУНП, затримали 29-річного інспектора тренінгового центру поліції області. Під час обшуків у нього вилучили амфетамін, марихуану, так звані "солі", оргтехніку, мобільні телефони та кошти, одержані під час збуту наркотовару.</p>
      <p>Слідчі ДБР оголосили підозру поліцейському, якого вже затримали в порядку ст. 208 КПК України. За збут наркотиків зловмиснику загрожує позбавлення волі на строк від 6 до 10 років з конфіскацією майна.</p>
      <p>Нагадаємо, на Миколаївщині <a href="https://www.unn.com.ua/uk/news/1837103-u-kolishnogo-viyskovogo-viluchili-granatometi-ta-narkotiki">у колишнього військового</a> вилучили гранатомети та наркотики.</p>
    </article>
  </body>
</html>