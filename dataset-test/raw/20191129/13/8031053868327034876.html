<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%b5%ce%b9%cf%83%ce%bc%cf%8c%cf%82-%cf%83%cf%84%ce%b7%ce%bd-%ce%b1%ce%bb%ce%b2%ce%b1%ce%bd%ce%af%ce%b1-%ce%b8%cf%81%ce%ae%ce%bd%ce%bf%cf%82-%cf%83%cf%84%ce%b9%cf%82-%ce%ba%ce%b7%ce%b4%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T13:08:21+00:00"/>
    <meta property="og:title" content="Σεισμός στην Αλβανία: Θρήνος στις κηδείες των νεκρών – Πάνω από 10.000 οι άστεγοι (βίντεο)"/>
    <meta property="og:description" content="Θρήνος επικρατεί στη γειτονική Αλβανία, καθώς σήμερα τελούνται οι πρώτες κηδείες των θυμάτων του ισχυρού σεισμού των 6,4 Ρίχτερ. Συνεχίζονται οι έρευνες για τους τελευταίους έξι αγνοούμενους."/>
  </head>
  <body>
    <article>
      <h1>Σεισμός στην Αλβανία: Θρήνος στις κηδείες των νεκρών – Πάνω από 10.000 οι άστεγοι (βίντεο)</h1>
      <address>
        <time datetime="2019-11-29T13:08:21+00:00">29 Nov 2019, 13:08</time>
      </address>
      <p>
        <b>Θρήνος επικρατεί στη γειτονική Αλβανία, καθώς σήμερα τελούνται οι πρώτες κηδείες των θυμάτων του ισχυρού σεισμού των 6,4 Ρίχτερ. Συνεχίζονται οι έρευνες για τους τελευταίους έξι αγνοούμενους.</b>
      </p>
      <p>Έρημη πόλη θυμίζει το Δυρράχιο, με τους διασώστες να συνεχίζουν τις επιχειρήσεις απεγκλωβισμού, μετά τον ισχυρό σεισμό των 6,4 Ρίχτερ, ο οποίος σημειώθηκε τα ξημερώματα της Τρίτης στην Αλβανία.</p>
      <p>Παρότι οι ελπίδες για τον εντοπισμό επιζώντων έχουν περιοριστεί σημαντικά, τα σωστικά συνεργεία επιχειρούν αδιάκοπα, με στόχο την ανάσυρση των τελευταίων έξι αγνοούμενων ατόμων.</p>
      <p>Μέχρι στιγμής, ο τραγικός απολογισμός του ισχυρού σεισμού ανέρχεται σε 49 νεκρούς, 750 τραυματίες, εκατοντάδες κατεστραμμένα κτίρια, αλλά και μια χώρα… σε κατάσταση έκτακτης ανάγκης.</p>
      <figure>
        <iframe src="https://www.youtube.com/embed/MLdEi4GViO8" width="900" height="506" data-service="Youtube" scrolling="no"/>
      </figure>
      <p>Τα περισσότερα προβλήματα εντοπίζονται στο Δυρράχιο, όπου συνολικά 701 κτίρια υπέστησαν ζημιές. Στα Τίρανα, ο αριθμός των πληγέντων κτιρίων ανέρχεται σε 202.</p>
      <p>Την ίδια ώρα, στη γειτονική χώρα μεταβαίνει ομάδα Ελλήνων μηχανικών, προκειμένου να συνδράμει στην αξιολόγηση της κατάστασης των κτιριακών εγκαταστάσεων.</p>
      <p>Σύμφωνα με τον πρωθυπουργό, Έντι Ράμα, οι άστεγοι υπερβαίνουν τους 10.000, εκ των οποίων οι περισσότεροι στο Δυρράχιο, τη Θουμάνα και την πρωτεύουσα Τίρανα.</p>
      <figure>
        <iframe src="https://www.youtube.com/embed/cwa2azPnks0" width="900" height="506" data-service="Youtube" scrolling="no"/>
      </figure>
      <p>Στο πλαίσιο αυτό, δόθηκε εντολή ώστε οι σεισμόπληκτοι να μεταφερθούν σε ξενοδοχειακές και τουριστικές μονάδες.</p>
      <p>Στο μεταξύ, συνεχίζεται το κύμα αλληλεγγύης προς τον αλβανικό λαό, με χιλιάδες πολίτες από πολλές χώρες, ανάμεσα στις οποίες και η Ελλάδα, να προσφέρουν χρήματα ή είδη πρώτης ανάγκης.</p>
      <figure>
        <iframe src="https://www.youtube.com/embed/zrq826ADQYE" width="900" height="506" data-service="Youtube" scrolling="no"/>
      </figure>
    </article>
  </body>
</html>