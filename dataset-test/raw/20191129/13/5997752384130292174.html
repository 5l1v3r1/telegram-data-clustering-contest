<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/vucevic-i-meklaud-o-saradnji-srbije-i-britanije_1071591.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T13:55:00+00:00"/>
    <meta property="og:title" content="Вучевић и Меклауд о сарадњи Србије и Британије"/>
    <meta property="og:description" content="Градоначелник Новог Сада Милош Вучевић састао се у Градској кући са амбасадорком Велике Британије у Србији Шан Меклауд и са њом разговарао о могућностима даљег развоја добрих односа посебно у областима културе..."/>
  </head>
  <body>
    <article>
      <h1>Вучевић и Меклауд о сарадњи Србије и Британије</h1>
      <h2>НОВИ САД - Градоначелник Новог Сада Милош Вучевић састао се у Градској кући са амбасадорком Велике Британије у Србији Шан Меклауд и са њом разговарао о могућностима даљег развоја добрих односа посебно у областима културе, образовања и привреде.</h2>
      <address>
        <time datetime="2019-11-29T13:55:00+00:00">29 Nov 2019, 13:55</time>
      </address>
      <p>Вучевић је рекао да Нови Сад и Норич, као градови побратими, добро сарађују већ деценијама, те да су и Питер и покојна Дајана Бекли, као почасни грађани, много допринели јачању њихових веза.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/29/vucevic-meklaud.jpg"/>
        <figcaption>Град Нови Сад</figcaption>
      </figure>
      <p>Амбасадорка Меклауд захвалила се на срдачном пријему и честитала градоначелнику на престижним европским титулама које је освојио Нови Сад.</p>
      <p>Саговорници су се сложили да је међународна сарадња веома важна и да пројекти који се одвијају на локалном нивоу повољно утичу на њену конкретизацију, наводи се у саопштењу градоначелника.</p>
      <p>Током састанка било је речи и о фестивалу Егзит који традиционално привлачи велики број гостију из Велике Британије, и речено је да су такве манифестације од значаја за повезивање људи.</p>
      <p>Амбасадорка Шан Меклауд рекла је да ће предано радити на јачању британско-српских односа, а на састанку је закључено да постоји велики простор за разноврсну сарадњу.</p>
    </article>
  </body>
</html>