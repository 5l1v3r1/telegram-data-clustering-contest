<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014744/%DA%86%D8%B1%D8%A7-%DA%A9%D8%A7%D9%84%D8%AF%D8%B1%D9%88%D9%86-%D9%85%D8%AB%D9%84-%D8%A8%D8%B1%D8%A7%D9%86%DA%A9%D9%88-%D9%85%D8%AD%D8%A8%D9%88%D8%A8-%D9%86%DB%8C%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T13:07:46+00:00"/>
    <meta property="og:title" content="چرا کالدرون مثل برانکو محبوب نیست؟"/>
    <meta property="og:description" content="سرمربی پرسپولیس بعد از گذشت چند ماه هنوز نتوانسته ارتباط خوبی با بازیکنان و هواداران ایجاد کند و سایه برانکو را همچنان بالای سر خود احساس می‌کند."/>
  </head>
  <body>
    <article>
      <h1>چرا کالدرون مثل برانکو محبوب نیست؟</h1>
      <address>
        <time datetime="2019-11-29T13:07:46+00:00">29 Nov 2019, 13:07</time>
      </address>
      <p>
        <i>سرمربی پرسپولیس بعد از گذشت چند ماه هنوز نتوانسته ارتباط خوبی با بازیکنان و هواداران ایجاد کند و سایه برانکو را همچنان بالای سر خود احساس می‌کند.</i>
      </p>
      <p>به گزارش مشرق، <b>گابریل کالدرون </b>از زمان حضورش در <b>پرسپولیس </b>در معدود دفعاتی بوده که در جریان بازی‌های تیمش از سوی هواداران تشویق شده است. در بازی‌های اخیر سرخپوشان هم شاهد تشویق <b>برانکو</b><b>ایوانکوویچ </b>روی سکوها و شعار «حیا کن رها کن » برای سرمربی آرژانتینی بودیم. کالدرون نه در تنها بین هواداران پرسپولیس محبوب نیست بلکه چنین شرایطی را هم در تیمش دارد و به هیچ عنوان رابطه خوبی بین او و سرخپوشان وجود ندارد. دلایل زیادی وجود دارد که باعث شده کالدرون نتواند محبوبیتی برای خود در بین هواداران و بازیکنان دست و پا کند. اگر چه کسب موفقیت و جام از جمله عوامل اصلی محبوبیت برانکو است اما در این میان نکات دیگری هم وجود دارد که تاثیرگذار است.</p>
      <blockquote>بیشتر بخوانید:<br/><a href="https://www.mashreghnews.ir/news/1014726/%DA%A9%D8%A7%D9%84%D8%AF%D8%B1%D9%88%D9%86-%D9%87%D9%86%D9%88%D8%B2-%D9%84%DB%8C%D8%B3%D8%AA-%D8%AE%D8%B1%D9%88%D8%AC%DB%8C-%D8%B1%D8%A7-%D8%A7%D8%B9%D9%84%D8%A7%D9%85-%D9%86%DA%A9%D8%B1%D8%AF%D9%85"><i>کالدرون</i>: هنوز لیست خروجی را اعلام نکردم</a></blockquote>
      <p>مصاحبه علیه بازیکنان تیمش<br/>کمتر مربی حرفه‌ای در دنیا، در رسانه‌ها به صورت مستقیم علیه بازیکنان تیم خود موضع‌گیری و آنها را به نوعی تخریب می‌کند اما این قضیه در مورد کالدرون صدق نمی‌کند. او از ابتدای فصل تاکنون بارها این کار را انجام داده است. «جونیور گزینه نهم من بود»، «بازیکن 36 ساله با دو جلسه تمرین در ترکیب من جایی ندارد»، «ما برخلاف تیم‌های دیگر بازیکن خارجی نداریم و با داخلی‌ها نتیجه می‌گیریم»، «علیپور با چیپ زدن به خودش، خانواده‌اش، پرسپولیس و هواداران توهین کرد». این جملات را کالدرون در نشست‌های خبری خود علیه جونیور، سیدجلال، بازیکنان خارجی تیمش و علیپور مطرح کرد. او یکبار هم با شجاع خلیل‌زاده بر سر پست این بازیکن بگو مگو داشته است.</p>
      <p>اعتراض به مشکلات مالی و تهدید رسمی باشگاه<br/>اولین بار قبل از بازی تیمش با ماشین‌سازی تبریز (قبل از هفته نهم) بود که کالدرون در نشست خبری صراحتا علیه مدیریت باشگاه پرسپولیس موضع گرفت و متذکر شد که دیگر از شنیدن وعده‌ها و امروز و فرداها خسته شده است. او همچنین تاکید کرد که فقط دو هفته دیگر منتظر دریافت مطالباتش می‌ماند در غیر این صورت تصمیم دیگری خواهد گرفت. این تهدید او حالت رسمی هم به خود گرفت و او با ارسال دو نامه در فاصله 10 روز با یکدیگر به باشگاهش، تهدید به فسخ قرارداد یکطرفه هم کرد. با این حال باشگاه پرسپولیس برای اینکه آرامش را در تیمش ایجاد کند این موضوع را تکذیب کرد.</p>
      <p>راضی نگه داشتن بازیکنان نیمکت‌نشین با ترفند عجیب<br/>سرمربی پرسپولیس برای اینکه بازیکنان نیمکت‌نشین تیمش را بهتر کنترل کرده و به نوعی آنها را راضی نگه دارد قبل از هر بازی تیمش به آنها اعلام می‌کند که در بازی بعد فیکس هستند. ترفندی که در چند مورد به حقیقت نپیوسته و دلخوری شدید برخی بازیکنان نیمکت نشین را فراهم کرده است. همین مسئله باعث شده بازیکنان نیمکت‌نشین پرسپولیس در تمرینات این تیم چندان با انگیزه ظاهر نشوند.</p>
      <p>برگزاری تمرینات پشت درهای بسته<br/>کالدرون در برقراری ارتباط با خبرنگاران هم مشکل داشته است. او در اکثر نشست‌های خبری خود مقابل سوالات انتقادی از تیمش موضع گرفته است. کالدرون اکثر تمرینات تیمش را پشت درهای بسته برگزار می‌کند تا هواداران و خبرنگاران را از حضور در ورزشگاه شهید کاظمی محروم کند. جالب‌تر اینکه او حتی مصاحبه‌های قبلی خود را هم تکذیب کرده و زیر بار حرف‌های گذشته خود هم نمی‌رود.</p>
      <p>فرق کالدرون با برانکو<br/>برانکو ایوانکوویچ با وجود اینکه به طرز عجیبی پرسپولیس را ترک کرد اما هنوز بین بازیکنان و هواداران این تیم محبوبیت زیادی دارد. او در هر شرایطی تمرینات تیمش را غیر از دو روز مانده به مسابقه در حضور هواداران و اصحاب رسانه برگزار می‌کرد. بارها در مصاحبه‌های خود اول از همه از شاگردانش تقدیر می‌کرد و هر زمانی هم که باشگاه به مشکل مالی می‌خورد تاکید داشت که در نهایت پرداختی به اعضای تیمش انجام خواهد شد.</p>
      <p>برانکو در شرایطی به باشگاه پرسپولیس برای دریافت مطالباتش نامه زد که 11 ماه حقوقش عقب افتاده بود و در این مدت هم تیمش را به فینال لیگ قهرمانان آسیا برد. در واقع او با وجود همه افتخاراتی که با پرسپولیس کسب کرد در مورد مسائل مالی علیه مدیریت باشگاهش موضع‌گیری نکرد. برانکو حتی در مواقعی که بازیکنان تیمش دچار بدترین اشتباهات فردی شده و حتی گل به خودی هم می‌زدند، پشت آنها را خالی نمی‌کرد. به خاطر همین مسائل است که او برخلاف کالدرون هنوز محبوب رختکن تیمش و سکوهاست.</p>
      <p>منبع: تسنیم</p>
    </article>
  </body>
</html>