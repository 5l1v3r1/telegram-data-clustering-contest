<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/super-league/1561565/augenakis-upohreosi-tis-politeias-na-akouei-tou-pades/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-29T13:04:57+00:00"/>
    <meta property="og:title" content="Αυγενάκης: Υποχρέωση της πολιτείας να ακούει του πάντες"/>
    <meta property="og:description" content="Τι είπε ο Υφυπουργός Αθλητισμού μετά την συνάντηση με τους εκπροσώπους του Ολυμπιακού…"/>
  </head>
  <body>
    <article>
      <h1>Αυγενάκης: Υποχρέωση της πολιτείας να ακούει του πάντες</h1>
      <address><time datetime="2019-11-29T13:04:57+00:00">29 Nov 2019, 13:04</time> by <a rel="author">Πετρούτσου Μαρία</a></address>
      <p>
        <b>Τι είπε ο Υφυπουργός Αθλητισμού μετά την συνάντηση με τους εκπροσώπους του Ολυμπιακού…</b>
      </p>
      <p>Συνάντηση με εκπροσώπους του Ολυμπιακού είχε το πρωί της Παρασκευής ο Λευτέρης Αυγένακης. Τη συνάντηση είχαν ζητήσει με επιστολή τους οι ερυθρόλευκοι στην οποία είχαν επιρρίψει μεγάλες ευθύνες στην ΕΠΟ και την ΚΕΔ για την κατάσταση του ελληνικού ποδοσφαίρου.</p>
      <p>Ο Ολυμπιακός είχε κοινοποιήσει την επιστολή του στη FIFA, η οποία λίγες μέρες μετά αποφάσισε να ζητήσει εξηγήσεις τόσο από την ΕΠΟ όσο και από την ΚΕΔ. Ζητά από την Ομοσπονδία να απαντήσει και να δώσει την ερμηνεία της για όλα αυτά τα οποία την κατηγορεί μια ελληνική ομάδα. Κοινοποίησε την επιστολή και στην ΚΕΔ, για να απαντήσει και αυτή από την πλευρά της σε όσα την αφορούν και σε όσα της καταλογίζονται.</p>
      <figure>
        <img src="https://www.neakriti.gr/files/2019-11-29/aug1.jpg"/>
      </figure>
      <p>Ο Λευτέρης Αυγενάκης εξερχόμενος από την συνάντηση τόνισε: "Είναι υποχρέωση της πολιτείας και της κυβέρνησης θεσμικά να ακούει τους πάντες. Συνεργαζόμαστε πολύ στενά με FIFA και UEFA και θέλουμε να εξυγιάνουμε το ποδόσφαιρο με τους θεσμικούς μας συνομιλητές. Εμείς δεν έχουμε καμία πρόθεση να καταστρατηγήσουμε τα όρια που μας παρέχει η νομοθεσία. Εγώ ούτε πέναλτι σφυρίζω, ούτε οφσάιντ. Έχω την υποχρέωση να ανταποκρίνομαι άμεσα".</p>
      <p>Για τους ελέγχους ντόπινγκ από τον ΕΣΚΑΝ είπε: "Με ευθύνη της προηγούμενης κυβέρνησης δεν υπάρχει πιστοποιημένο εργαστήριο, αλλά γίνονται ενέργειες για να υπάρχει πιστοποίηση και να υπάρχουν έλεγχοι".</p>
      <figure>
        <img src="https://www.neakriti.gr/files/2019-11-29/mwralhs.jpg"/>
      </figure>
      <p><b>Μώραλης: Περιμένουμε την παρέμβαση της κυβέρνησης</b><br/>Μετά τη συνάντησή του με τον Λευτέρη Αυγενάκη ο Γιάννης Μώραλης έκανε δηλώσεις στους εκπροσώπους του Τύπου όπου αναφέρθηκε τόσο σε όσα συζητήθηκαν πίσω από τις κλειστές πόρτες, όσο και το τι περιμένουν οι ερυθρόλευκοι.</p>
      <p>Αρχικά ο πρόεδρος της ΠΑΕ Ολυμπιακός τόνισε: "Επισκεφτήκαμε τον κύριο υφυπουργό μαζί με την κα Σουλούκου και τον κύριο Καραπαπά σε συνέχεια της επιστολής που είχαμε κάνει πριν από 15 ημέρες και στην οποία είχαμε αναπτύξει τις θέσεις της ΠΑΕ Ολυμπιακός, σε σχέση με τη λειτουργία της ΕΠΟ και της ΚΕΔ η οποία κατά τη γνώμη μας δεν κινείται στη σωστή κατεύθυνση. Τρεις ενότητες ήταν στην επιστολή μας, η μία αφορά τα οικονομικά της Ομοσπονδίας, η άλλη αφορά το κομμάτι της λειτουργίας της ΚΕΔ και της διαιτησίας και η άλλη των κλήσεων για δηλώσεις παραγόντων. Αυτές είναι οι ενότητες, τις θέσαμε στον υφυπουργό αναλυτικά".</p>
      <p>Στη συνέχεια είπε: "Χαιρόμαστε και είμαστε ικανοποιημένοι γιατί σε συνέχεια της επιστολής είδαμε να παρεμβαίνει η ΦΙΦΑ και η ΟΥΕΦΑ και να ασχολείται από το θέμα και να ζητάει από την ΕΠΟ σχετικές απαντήσεις και περιμένουμε την παρέμβαση της κυβέρνησης, στα θέματα της αρμοδιότητας της, όπως είναι το οικονομικό".</p>
      <p>Πηγή: <a href="http://www.sport24.gr/">sport24.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/podosfairo/elliniko/super-league/1561562/to-eskan-ekane-aifnidiastikous-eleghous-se-olubiako-kai-paok/"/>
      </related>
    </article>
  </body>
</html>