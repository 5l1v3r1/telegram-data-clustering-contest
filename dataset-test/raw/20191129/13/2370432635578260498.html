<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/494341-georgiadis-oi-diethneis-agores-blepoyn-pos-i-ellada-exei-statherotita/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-29T13:06:01+00:00"/>
    <meta property="og:title" content="Γεωργιάδης: Οι διεθνείς αγορές βλέπουν πως η Ελλάδα έχει σταθερότητα"/>
    <meta property="og:description" content="«Και εμένα δεν μου άρεσε το σχόλιο της κ.Αγαπηδάκη για τον κ. Πολάκη, έγινε όμως την εποχή που ήταν πολίτης στο Facebook % », είπε ο Άδωνις Γεωργιάδης."/>
  </head>
  <body>
    <article>
      <h1>Γεωργιάδης: Οι διεθνείς αγορές βλέπουν πως η Ελλάδα έχει σταθερότητα</h1>
      <h2>«Και εμένα δεν μου άρεσε το σχόλιο της κ.Αγαπηδάκη για τον κ. Πολάκη, έγινε όμως την εποχή που ήταν πολίτης στο Facebook % », είπε ο Άδωνις Γεωργιάδης.</h2>
      <address><time datetime="2019-11-29T13:06:01+00:00">29 Nov 2019, 13:06</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/494341-georgiadis-oi-diethneis-agores-blepoyn-pos-i-ellada-exei-statherotita/#">Facebook 0</a>
        </li>
        <li>
          <a href="https://www.eleftherostypos.gr/politiki/494341-georgiadis-oi-diethneis-agores-blepoyn-pos-i-ellada-exei-statherotita/#">Twitter</a>
        </li>
        <li>
          <a href="https://www.eleftherostypos.gr/politiki/494341-georgiadis-oi-diethneis-agores-blepoyn-pos-i-ellada-exei-statherotita/#">LinkedIn</a>
        </li>
        <li>
          <a href="https://www.eleftherostypos.gr/politiki/494341-georgiadis-oi-diethneis-agores-blepoyn-pos-i-ellada-exei-statherotita/#">Περισσότερα</a>
        </li>
      </ul>
      <p>«Οι διεθνείς αγορές και οι επενδυτές βλέπουν τη μεγάλη εικόνα για την Ελλάδα», ανέφερε ο υπουργός Ανάπτυξης και Επενδύσεων, ‘<a href="https://www.eleftherostypos.gr/tag/%ce%b1%ce%b4%cf%89%ce%bd%ce%b9%cf%82-%ce%b3%ce%b5%cf%89%cf%81%ce%b3%ce%b9%ce%ac%ce%b4%ce%b7%cf%82/"><b>Αδωνις Γεωργιάδης</b></a>, σε συνέντευξή του  στον ραδιοφωνικό σταθμό Alpha 98,9.</p>
      <p>«Κι αυτή είναι ότι η Ελλάδα έχει πολιτική σταθερότητα και την βούληση να αλλάξει. Αυτό βλέπουν οι αγορές, γι’ αυτό πέφτουν τα επιτόκια και γι’ αυτό οι ελληνικές εταιρείες που εκδίδουν ομόλογα, μαζεύουν τόσο εύκολα λεφτά πια από τις χρηματαγορές» είπε.</p>
      <p>Σχετικά με τη συνάντηση που είχε χθες με τον Πρεμ Γουάτσα στο πρωθυπουργικό γραφείο είπε ότι στήριξε την Ελλάδα σε πολύ δύσκολα χρόνια. «Ήρθε όταν οι άλλοι έφευγαν και εξακολουθεί να είναι πάρα πολύ δραστήριος. Και επενδυτές φέρνει και για πρότζεκτ μιλάμε». Πιο αναλυτικά δήλωσε: «Είμαι ευτυχής και υπερήφανος μετά τη συνάντηση που είχα χθες στο γραφείο του Πρωθυπουργού με τον κ. Πρεμ Γουάτσα λόγω του μεγέθους της εμπιστοσύνης που έδειξε στην ελληνική οικονομία και τις προσπάθειες που καταβάλλει το υπουργείο Ανάπτυξης και Επενδύσεων. Ήταν στιγμή χαράς για μένα καθώς έδειξε να είναι εξαιρετικά ευτυχής για το πόσο γρήγορα κινηθήκαμε στο Ελληνικό. ‘Αλλωστε, η τράπεζα Eurobank συγκαταλέγεται στους βασικούς δανειστές για να προχωρήσει το έργο. Ο κ. Γουάτσα είναι ένας τεράστιος επενδυτής, ο οποίος στήριξε την Ελλάδα σε πολύ δύσκολα χρόνια. Ήρθε όταν οι άλλοι έφευγαν και εξακολουθεί να είναι πάρα πολύ δραστήριος. Και επενδυτές φέρνει και για πρότζεκτ μιλάμε».</p>
      <h3>Ελληνικό</h3>
      <p>Για τα έργα στο Ελληνικό ο υπουργός σχολίασε: «Δεν μπορώ να ασκήσω κάποιου είδους πίεση στην επιτροπή διενέργειας του διαγωνισμού για το καζίνο στο Ελληνικό γιατί αυτό θα ήταν κάποιου είδους παρέμβαση στον διαγωνισμό. Όλοι στη χώρα γνωρίζουμε το επείγον του θέματος. Όταν η επιτροπή αποφασίσει και ανακοινώσει το αποτέλεσμα, αφού δηλαδή υπάρξει πλειοδότης, θα εκδοθεί Υπουργική Απόφαση από τον Υπουργό Οικονομικών, κ. Σταϊκούρα, για τη διανομή, δηλαδή μετά από 99 χρόνια που έχει ισχύ η σύμβαση παραχώρησης, τι μένει στο Δημόσιο και τι στην εταιρεία απ’ όλο αυτόν τον χώρο. Η σύμβαση για το καζίνο θα κυρωθεί κι αυτή στη Βουλή με νόμο. Και μετά η εταιρεία πρέπει να καταβάλλει την προκαταβολή. Είμαστε σε πολύ καλό δρόμο».</p>
      <h3>Τουρκία</h3>
      <p>«Με ρωτάτε αν φοβάμαι τη συμπεριφορά της Τουρκίας που όντως δεν είναι καλή, συνέχισε ο υπουργός απαντώντας σε σχετική ερώτηση και πρόσθεσε: «Δεν θα χρησιμοποιούσα το ρήμα φοβάμαι, θα έλεγα όμως ότι ανησυχώ. Είναι ένας παράγοντας που δυνητικά θα μπορούσε να μας προκαλέσει προβλήματα. Αυτή τη στιγμή που μιλάμε, όμως, οι διεθνείς αγορές και οι επενδυτές βλέπουν τη μεγάλη εικόνα για την Ελλάδα. Κι αυτή είναι ότι η Ελλάδα έχει πολιτική σταθερότητα και την βούληση να αλλάξει. Αυτό βλέπουν οι αγορές, γι’ αυτό πέφτουν τα επιτόκια και γι’ αυτό οι ελληνικές εταιρείες που εκδίδουν ομόλογα, μαζεύουν τόσο εύκολα λεφτά πια από τις χρηματαγορές. Εμείς δεν πρέπει να αφήσουμε την Τουρκία να μας παρασύρει. Η Τουρκία έχει κάθε συμφέρον να κάνει φασαρία. Εμείς έχουμε συμφέρον να μην κάνουμε φασαρία αλλά να πάμε μπροστά».</p>
      <h3>ΔΕΗ</h3>
      <p>Για την χθεσινή συνεδρίαση της Βουλής που αφορούσε στην ψήφιση του νομοσχεδίου του υπουργείου Περιβάλλοντος και Ενέργειας ο κ. Γεωργιάδης είπε: «Χθες στη Βουλή έγινε κάτι πολύ ενδιαφέρον. Έγινε φασαρία από την πλευρά του ΣΥΡΙΖΑ για τη μη μονιμότητα των υπαλλήλων της ΔΕΗ. Κι όταν ο Κωστής Χατζηδάκης τους έδειξε το δικό τους Νόμο που οι ίδιοι το είχαν προβλέψει, “λουφάξανε”. Ο ΣΥΡΙΖΑ έχει ένα μεγάλο και δομικό πρόβλημα, το οποίο όσο δεν το αντιλαμβάνεται, τόσο πιο εύκολη κάνει την δουλειά της Νέας Δημοκρατίας: δεν μπορεί να λέει, όσα έλεγε μέχρι το 2014. Τι να κάνουμε; Έχει 4,5 χρόνια θητείας, στα οποία έχει εφαρμόσει Μνημόνια, έχει κάνει περικοπές συντάξεων, ιδιωτικοποιήσεις, το υπερταμείο. Δεν μπορεί να υποκρίνεται ότι είναι ξανά κόμμα του ‘14».</p>
      <h3>Οικονομία</h3>
      <p>Στο μεταξύ χθες το βράδυ ο υπουργός έδωσε συνέντευξη στην ΕΡΤ1 και σε ότι αφορά στην κατάσταση της οικονομίας ανέφερε ότι «κάθε χρόνο το μέρισμα μοιραζόταν τον Δεκέμβριο. Το 2019, αντί ο κ. Τσίπρας να περιμένει τον Δεκέμβριο, το μοίρασε τον Μάιο, επειδή είχαμε τις ευρωεκλογές. ‘Αρα, το μεγάλο κομμάτι του υπερπλεονάσματος το έχουν ήδη πάρει… Ο κ. Μητσοτάκης παρέλαβε από τον κ. Τσίπρα δημοσιονομικό κενό 350 εκατομμύρια ευρώ. Τι έκανε ο κ. Μητσοτάκης αυτούς τους 4 μήνες; Μείωσε τον ΕΝΦΙΑ από φέτος, ενώ η προεκλογική μας ατζέντα έλεγε από το 2020, 22% μεσοσταθμικά. Δηλαδή 12% παραπάνω απ’ ότι προέβλεπε ο κ. Τσίπρας. Μείωσε τον φόρο των επιχειρήσεων κατά 4 μονάδες για τα εισοδήματα του ’19, ενώ η προεκλογική μας δέσμευση ήταν για τα εισοδήματα του ’20. Μείωσε τον εισαγωγικό φορολογικό συντελεστή από το 22% στο 9% για τα εισοδήματα μέχρι 10.000. Τα στοιχεία του προϋπολογισμού λένε ότι η μεσαία τάξη ωφελήθηκε πάρα πολύ. Το ίδιο δείχνουν και οι δημοσκοπήσεις».</p>
      <p>Ο ίδιος υπογράμμισε: «Ποιος είπε από την Κυβέρνηση ότι δεν θα δοθούν χρήματα σε αυτούς που έχουν ανάγκη και φέτος; Οι έχοντες ανάγκη βεβαίως θα πάρουν χρήματα και φέτος». Επίσης σημείωσε: «Ως Υπουργός Ανάπτυξης και Επενδύσεων αισθάνομαι πολύ καλά. Για ποιό λόγο; Διότι βλέπω όχι μόνο ότι τα επιτόκια δανεισμού της χώρας πέφτουν σε χαμηλό σημείο που δεν είχαμε ποτέ στο παρελθόν στην ιστορία μας, και αυτό κάτι λέει, αλλά και ότι οι επιχειρήσεις, οι οποίες θα πρέπει να βάλουν λεφτά στην πραγματική οικονομία, δανείζονται με πολύ χαμηλότερα επιτόκια. Παράδειγμα, ο ΟΤΕ αντάλλαξε ομόλογο που πέρσι το πλήρωνε 7% και το πήρε με 0,8%… Μέχρι στιγμής η Κυβέρνηση του Κυριάκου Μητσοτάκη στον τομέα του προϋπολογισμού και της οικονομίας δεν κάνει απλώς ακριβώς όσα υποσχέθηκε προεκλογικά, κάνει, για την ακρίβεια, περισσότερα».</p>
      <p>Σε ο,τι αφορά στα θέματα της επικαιρότητας στη δημόσια συζήτηση σχολίασε ο υπουργός απαντώντας σε σχετική ερώτηση: «Και εμένα δεν μου άρεσε το σχόλιο της κυρίας Αγαπηδάκη για τον κύριο Πολάκη, έγινε όμως την εποχή που εκείνη ήταν πολίτης στο Facebook. Είναι το ίδιο πράγμα το σχόλιο ενός ανθρώπου στον προσωπικό του λογαριασμό στο Facebook όταν είναι ιδιώτης με το σχόλιο εν ενεργεία βουλευτή και πρώην Υπουργού; Όταν έχεις θεσμικό αξίωμα είσαι προφανώς δεκαπλά προσεκτικός… Το 2010 – 2012 ο κ. Τσίπρας έβριζε την κυβέρνηση του Γιώργου Παπανδρέου. Αφού έγιναν μεγάλο κόμμα, ανέλαβαν την εξουσία και μετά έγιναν αντιπολίτευση, πήραν τους μισούς υπουργούς του κ. Παπανδρέου, δηλαδή αυτούς που βρίζανε. Τώρα πήραν την Ρεγγίνα Βάρτζελη που όλοι ξέραμε τότε στη Βουλή ότι ήταν η αντ’ αυτού του Γιώργου Παπανδρέου. Η κυρία που κυνήγαγε και διέγραφε τους βουλευτές που δεν ψήφισαν το μνημόνιο, γιατί αυτό έκανε η κ. Βάρτζελη στη Βουλή τότε, είναι σήμερα στην Κεντρική Επιτροπή Αναμόρφωσης του ΣΥΡΙΖΑ. Τέτοια κοροϊδία έχει πουλήσει ο κ. Τσίπρας».</p>
      <p>Πηγή: ΑΠΕ-ΜΠΕ</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/494341-georgiadis-oi-diethneis-agores-blepoyn-pos-i-ellada-exei-statherotita/#">Facebook 0</a>
        </li>
        <li>
          <a href="https://www.eleftherostypos.gr/politiki/494341-georgiadis-oi-diethneis-agores-blepoyn-pos-i-ellada-exei-statherotita/#">Twitter</a>
        </li>
        <li>
          <a href="https://www.eleftherostypos.gr/politiki/494341-georgiadis-oi-diethneis-agores-blepoyn-pos-i-ellada-exei-statherotita/#">LinkedIn</a>
        </li>
        <li>
          <a href="https://www.eleftherostypos.gr/politiki/494341-georgiadis-oi-diethneis-agores-blepoyn-pos-i-ellada-exei-statherotita/#">Περισσότερα</a>
        </li>
      </ul>
    </article>
  </body>
</html>