<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/126224/nees-meioseis-foron-stin-tetraetia-proanaggellei-o-besyropoylos"/>
    <meta property="og:site_name" content="Insider"/>
    <meta property="article:published_time" content="2019-11-29T13:48:00+00:00"/>
    <meta property="og:title" content="Νέες μειώσεις φόρων στην τετραετία προαναγγέλλει ο Βεσυρόπουλος"/>
    <meta property="og:description" content="«Λίγο υπομονή, θα έρθουν κι άλλες μειώσεις» δήλωσε χαρακτηριστικά ο υφυπουργός Οικονομικών."/>
  </head>
  <body>
    <article>
      <h1>Νέες μειώσεις φόρων στην τετραετία προαναγγέλλει ο Βεσυρόπουλος</h1>
      <h2>«Λίγο υπομονή, θα έρθουν κι άλλες μειώσεις» δήλωσε χαρακτηριστικά ο υφυπουργός Οικονομικών.</h2>
      <address>
        <time datetime="2019-11-29T13:48:00+00:00">29 Nov 2019, 13:48</time>
      </address>
      <p>«Τηρούμε τις δεσμεύσεις μας. <b>Είναι το πρώτο νομοσχέδιο με μειώσεις φόρων. Λίγο υπομονή, θα υπάρξουν και άλλες μειώσεις μέσα στην τετραετία</b>», τόνισε, από την πλευρά του, ο υφυπουργός Οικονομικών, αρμόδιος για την Φορολογική Πολιτική και τη Δημόσια Περιουσία, <b>Απόστολος Βεσυρόπουλος</b>, για το αίτημα των φορέων, που εκλήθησαν στην επιτροπή Οικονομικών της Βουλής, να υπάρξουν περαιτέρω μειώσεις φόρων.</p>
      <p>«Έχουμε πολλά χρόνια να δούμε σε νομοσχέδιο υπουργείου Οικονομικών, να υπάρχει τέτοια θετική κρίση στη διαδικασία ακρόασης φορέων», σχολίασε ο κ. Βεσυρόπουλος και παρατήρησε ότι αναγνωρίζεται η μείωση φόρων.</p>
      <p>«Προεκλογικά είχαμε πει ότι οι μειώσεις φόρων θα ισχύουν για εισοδήματα από 1.1.2020. Ο πρωθυπουργός όμως είπε ότι δύο μέτρα θα ισχύσουν έναν χρόνο νωρίτερα, από το 2019. Είναι η μείωση για τον ΕΝΦΙΑ και η μείωση του φόρου εισοδήματος στα νομικά πρόσωπα. Συνεπώς, τηρούμε τις δεσμεύσεις μας. Φέρνουμε όλα τα υπόλοιπα μέτρα όπως είχαμε εξαγγείλει», σημείωσε ο υφυπουργός Οικονομικών και πρόσθεσε: «Φυσικά όλα δεν γίνονται ούτε στο πρώτο φορολογικό νομοσχέδιο της κυβέρνησης, ούτε στο πρώτο τρίμηνο. Έχουμε μπροστά μας 4 χρόνια. Άρα, λίγο υπομονή, σίγουρα θα υπάρξουν και νέες μειώσεις».</p>
      <p>Για την εισφορά αλληλεγγύης και το τέλος επιτηδεύματος, ο κ. Βεσυρόπουλος είπε ότι πρόθεση της κυβέρνησης είναι να καταργηθούν αυτοί οι δύο φόροι και η πρόθεση αυτή έχει αποτυπωθεί και στο πρόγραμμα της ΝΔ. «Στη διάρκεια της πορείας και, λαμβάνοντας υπόψη την οικονομική κατάσταση της χώρας μας, πρόθεσή μας είναι να καταργηθούν», ανέφερε και πρόσθεσε ότι «η εισφορά αλληλεγγύης ήταν ένας έκτακτος φόρος, νομοθετήθηκε το 2011, είχε χρόνο εφαρμογής μέχρι 31.12.2016, ήρθε η ΝΔ το 2014 και τον μείωσε κατά 30% και έρχεται ο ΣΥΡΙΖΑ, τον κάνει μόνιμο φόρο και υπερτριπλασιάζει τους φορολογικούς συντελεστές. Εμείς λέμε ότι πρόθεσή μας είναι να τον καταργήσουμε και το ίδιο λέμε για το τέλος επιτηδεύματος».</p>
      <p>Για τα ηλεκτρονικά βιβλία και την ηλεκτρονική υπογραφή, ο υφυπουργός είπε ότι είναι θέμα που εξετάζεται από το υπουργείο Οικονομικών. «Δεν μπορούσε να μπει τώρα στο φορολογικό νομοσχέδιο. Εξετάζουμε πως θα το δρομολογήσουμε», σημείωσε. Για τα πρόστιμα των τροποποιητικών δηλώσεων ανέφερε ότι, επίσης, το υπουργείο Οικονομικών εξετάζει τη σχετική διάταξη, προκειμένου να κατατεθεί σύντομα στη Βουλή με στόχο να εξορθολογιστεί.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/126135/petsas-yperpleonasma-tha-boithisei-eyalotoys-kai-yperforologimenoys"/>
        <a href="https://www.insider.gr/eidiseis/politiki/126121/kybernisi-epanerhetai-sto-forologiko-kai-asfalistiko-nomoshedio"/>
        <a href="https://www.insider.gr/hristika/forologika/126077/forologiko-nomoshedio-opos-ta-omologa-toy-dimosioy-tha-forologoyntai-ta"/>
      </related>
    </article>
  </body>
</html>