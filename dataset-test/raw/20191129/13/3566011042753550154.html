<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550892.html/%D8%AD%D8%B0%D9%81-%D9%88-%D8%A7%D8%AC%D8%B1%D8%A7%DB%8C-%D9%85%D8%AC%D8%AF%D8%AF-%D8%B7%D8%B1%D8%AD-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%DA%86%D9%82%D8%AF%D8%B1-%D8%A8%D9%87-%DA%A9%D8%B4%D9%88%D8%B1-%D8%B6%D8%B1%D8%B1-%D8%B2%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="حذف و اجرای مجدد طرح کارت سوخت چقدر به کشور ضرر زد؟"/>
    <meta property="og:description" content="هیچ برآورد دقیق و رسمی از میزان خسارت تحمیلی به کشور از بابت حذف طرح سهمیه بندی و استفاده از کارت سوخت شخصی و بازگشت دولت به همان طرح بعد از چند سال  وجود ندارد."/>
  </head>
  <body>
    <article>
      <h1>حذف و اجرای مجدد طرح کارت سوخت چقدر به کشور ضرر زد؟</h1>
      <h2>آقای ژنرال زنگنه؛</h2>
      <address>
        <time datetime="2019-11-29T13:00:00+00:00">29 Nov 2019, 13:00</time>
      </address>
      <p>هیچ برآورد دقیق و رسمی از میزان خسارت تحمیلی به کشور از بابت حذف طرح سهمیه بندی و استفاده از کارت سوخت شخصی و بازگشت دولت به همان طرح بعد از چند سال وجود ندارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سوم خردادماه 94، دولت بنزین را تک‌نرخی و 1000 تومانی کرد و در برابر سوالاتی در خصوص چرایی حذف سهمیه بندی بنزین، دلایلی چون "فساد آور بودن بنزین دونرخی" را مطرح کرد.</p>
      <p>بیژن زنگنه، وزیر نفت در تاریخ 5 اردیبهشت ماه سال 95 در گفت‌وگو با رسانه رسمی وزارت نفت (شانا) با اشاره به این که موافق بنزین دو نرخی نیست، اعلام کرد: "دو نرخی بودن قیمت بنزین فساد می آورد و وزارت نفت نه تنها به دو نرخی بودن قیمت بنزین بلکه با دو نرخی بودن هیچ فرآورده نفتی موافق نیست."</p>
      <p>دولت پس از حذف سهمیه بندی بنزین، به دنبال حذف کارت سوخت از نظام عرضه بنزین افتاد، اما مقاومت مجلسی‌ها و تأکیدات بسیار کارشناسان مانع حذف کارت سوخت از نظام توزیع بنزین شد. اگرچه با افزایش کارت سوخت‌های جایگاه‌داران و با وجود تک‌نرخی بودن بنزین، استفاده از کارت سوخت شخصی تقریبا به صفر رسید.</p>
      <p>زنگنه در مورد کارت سوخت و سامانه هوشمند سوخت در تاریخ 7 تیرماه 95 در گفت‌وگویی با تاکید بر لازم نبودن استفاده از کارت سوخت در مورد بنزین، عنوان کرد: "نکته جالب این است که سال گذشته در زمان مشابه ما از کارت سوخت و بنزین سهمیه ای استفاده می کردیم که الان هیچ کدام از آنها را نداریم و در این مدت نیز گفته می شود که یک میلیون خودرو به سامانه حمل و نقل کشور اضافه شده است و این درحالی است که تنها 1.7 درصد مصرف بنزین رشد پیداکرده است و این آمار به این معنا است که مردم به صورت معقول بنزین مصرف میکنند و کارت سوخت هیچ گونه تاثیری در کنترل مصرف سوخت ندارد."</p>
      <p>به گزارش تسنیم، همین اظهارات زنگنه و اتفاقاتی که بعد از آن در خصوص افزایش مصرف بنزین در نبود الزام استفاده از کارت سوخت شخصی رخ داد، نشان می دهد که شیخ‌الوزرا در مورد نتایج حذف کارت سوخت، برآوردی اشتباه داشته و این اشتباه وزیر، خسارات زیادی را در سالهای بعد به کشور تحمیل کرد.</p>
      <p>زنگنه در ادامه مصاحبه خود با انتقاد از اینکه چنین لایحه هایی تنها موجب آزار رساندن به  مردم می شود تاکید کرد: "چرا ما میخواهیم مردم را اذیت کنیم؟ این برای مردمی که مصرف معقول دارند نوعی آزار است که بگوییم حتما با کارت سوخت بنزین مصرف کنند، چرا که به طور متوسط مردم از 60 لیتر نیز بیشتر مصرف نمی کنند."</p>
      <p>زنگنه ادامه داد: "برخی می گویند ما میخواهیم از این کارت سوخت ها برای دریافت اطلاعات استفاده کنیم. ما طی سال ها استفاده از سامانه سوخت میلیون ها اطلاعات جمع آوری کردیم اما از کدام یک از آنها تا کنون استفاده ای کرده ایم؟"</p>
      <p>وزیر نفت تصریح کرد: "بهتر است یک چیز به شما بگویم، کاری که هیچ کس در دنیا انجام نمی دهد و تنها ما انجام می دهیم را باید به آن شک کنیم و بر عکس کاری که در همه جای دنیا انجام می شود را اگر انجام ندادیم نیز باید به آن شک کنیم. هیچ کس در دنیا از سامانه هوشمند سوخت استفاده نکرده است، البته زمانی اثر داشت، اما تمام شده است."</p>
      <p>به گزارش تسنیم، این اظهارات زنگنه پس از گذشت بیش از 3 سال، با آنچه امروز دولت انجام داده در تناقض آشکار است. دولت همان طرحی که مورد انتقادش بود را اجرایی کرد و در 3 سال اخیر، با حذف سهمیه بندی و حذف عملی کارت سوخت شخصی از نظام توزیع بنزین، شاهد قاچاق گسترده این فرآورده نفتی و رشد مصرف افسارگسیخته آن تا حدی بودیم که تمامی تلاش ها برای خودکفایی تولید بنزین با این رشد مصرف در معرض خطر قرار گرفت.</p>
      <p>حال سوال این است که هزینه‌هایی که بابت قاچاق بنزین و رشد مصرف بی رویه آن از یک سو و هزینه هایی که بابت بازگشت طرح سهمیه بندی بنزین، هزینه های مجدد همراه کردن جامعه با طرحی که قبلا یکبار هزینه‌های فرهنگ‌سازی و پذیرش اجتماعی آن به طور گسترده پرداخت شده بود و هزینه های صدور چند میلیون کارت سوخت جدید که در نبود الزام عملی سوخت‌گیری با کارت شخصی در چهارسال اخیر و به تبع آن از سیکل استفاده خارج شدن بخشی از کارت‌های سوخت، به بیت‌المال تحمیل شد از سوی دیگر، چقدر است و چه کسی پاسخ‌گوی آن است؟</p>
      <p>هیچ برآورد دقیق و رسمی از این میزان خسارت تحمیل شده به کشور از بابت رد (احتمالا سیاسی و نه کارشناسی) یک طرح و بازگشت دولت به همان طرح بعد از چند سال آزمون و خطایی که مورد هشدار کارشناسان بود و گوش شنوایی در وزارت نفت و بدنه دولت برای شنیدن صدای کارشناسان نبود، وجود ندارد؛ اما اخیر یکی از نمایندگان سابق مجلس شورای اسلامی در پیامی توییتری برآوردی از این میزان خسارت اعلام کرده که بسیار قابل تأمل است.</p>
      <p>علیرضا زاکانی نماینده سابق مجلس شورای اسلامی در صفحه شخصی خود در توییتر درباره حذف کارت سوخت در دولت روحانی، نوشت:</p>
      <figure>
        <img src="http://www.dana.ir/content/upload/fd5e5f26-3a20-4b19-abe6-5c3b648b6855.png"/>
      </figure>
      <p>انتهای پیام/</p>
      <p> </p>
    </article>
  </body>
</html>