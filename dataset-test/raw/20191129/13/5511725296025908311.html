<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/treimanis-dalas-iespaidos-par-latvijas-tiesnesu-vesturisko-notikumu.d?id=51680203"/>
    <meta property="og:site_name" content="DELFI"/>
    <meta property="article:published_time" content="2019-11-29T13:00:52+00:00"/>
    <meta property="og:title" content="Treimanis dalās iespaidos par Latvijas tiesnešu vēsturisko notikumu "/>
    <meta property="og:description" content="Latvijas futbola tiesnešu brigāde ar Andri Treimani, Haraldu Gudermani un Alekseju Spasjoņņikovu aizvadītajā mēnesī veica jaunu ierakstu Latvijas futbola vēsturē, kļūstot par pirmajiem mūsu valsts pārstāvjiem ar pienākumiem FIFA Pasaules kausa finālturnīros."/>
  </head>
  <body>
    <article>
      <h1>Treimanis dalās iespaidos par Latvijas tiesnešu vēsturisko notikumu </h1>
      <address><time datetime="2019-11-29T13:00:52+00:00">29 Nov 2019, 13:00</time> by <a rel="author">DELFI Sports</a></address>
      <p>
        <b>Latvijas futbola tiesnešu brigāde ar Andri Treimani, Haraldu Gudermani un Alekseju Spasjoņņikovu aizvadītajā mēnesī veica jaunu ierakstu Latvijas futbola vēsturē, kļūstot par pirmajiem mūsu valsts pārstāvjiem ar pienākumiem FIFA Pasaules kausa finālturnīros.</b>
      </p>
      <p>Latvijas tiesneši strādāja FIFA U-17 Pasaules kausā un nopelnīja godu tiesāt arī finālmaču. Ceturtdien šī pati tiesnešu brigāde kārtējo reizi strādāja UEFA Eiropas līgas grupu stadijā, apkalpojot maču "Trabzonsport" - "Getafe". Savus komentārus Latvijas Futbola federācijas (LFF) mājaslapā sniedza sniedza Andris Treimanis.</p>
      <p>"Kopā ar asistentiem Haraldu un Alekseju devāmies uz savu pirmo FIFA turnīru ar domu, ka jāpierāda sevi, jāizdara maksimāli viss, kas no mums atkarīgs. Sevis pierādīšana nozīmē smagu un neatlaidīgu darbu:</p>
      <p>treniņu nodarbības, kur uz spēles laukuma divas komandas veido spēles situācijas un ar VAR palīdzību tajās jāpieņem pareizi lēmumi;<br/>teorētiskās nodarbības – zināšanas spēles noteikumos un to interpretācijā;<br/>uzticēto spēļu tiesāšana - laba vadīšana un lēmumu pareiza pieņemšana.<br/>Pirmo reizi saskārāmies ar pielāgošanos citai laika joslai, karstiem laika apstākļiem, fiziskām slodzēm 1300 m augstumā, atrašanos turnīra režīmā 32 dienas un dažādām niansēm bagātu, citādātku futbola uztveri un mentalitāti. Kopumā mūsu komanda sevi parādīja pozitīvi visos aspektos, kas rezultējās pasaules kausa fināla spēles nozīmējuma saņemšanā. Ja kāds pirms turnīra būtu teicis, ka brauksim mājās ar fināla piemiņas medaļām kaklā, kuras pasniegs FIFA prezidents Infantīno kungs, kā arī pasaules futbola leģendas Ronaldu un Kafu, īsti nopietni to nebūtu uztvēruši.</p>
      <p>Turnīra gaitā pēc astotdaļfināla aizvadīšanas sapratām, ka varam pacīnīties par ko vairāk. Turpmāko nozīmējumu saņemšana bija lielā mērā atkarīga arī no komandām, kuras turpmāk tiksies turnīra gaitā, tāpēc mūsu izredzes uz finālu pieauga, kad pusfinālos uzvarēja Meksikas un Brazīlijas komandas, atstājot Nīderlandi un Franciju cīņai par 3. vietu.</p>
      <p>Fināls jebkurā turnīrā nozīmē ne tikai lielu godu, bet arī atbildību. Finālam gatavojāmies kā parasti – komandu video analīze, pirmspēles treniņš, labs miegs, atbilstošas pārtikas izvēle, tiesnešu komandas pirmsspēles instruktāža, un spēle jau klāt. Satraukums – ne lielāks vai mazāks kā pirms citām nozīmīgām spēlēm, ar pirmo svilpi tas pazūd. Brazīlijas komandu dedzīgi atbalstīja savu fanu piepildītais stadions. Rezultāts 0:1 Meksikas labā. Otrā puslaika vidus, un pirmo reizi oficiālā spēlē man tiek rekomendēts no VAR puses doties pie monitora izvērtēt iespējamu pārkāpumu soda laukumā. Video atkārtojumos redzu skaidru kontaktu kājās, kaut spēles laikā situāciju redzēju un novērtēju citādāk. Dažas minutes līdz spēles beigām Brazīlija gūst savus otros vārtus un jau pēc dažām minūtēm svin, paceļ Pasaules kausu sev virs galvas.</p>
      <p>Ģērbtuve, viesnīca, apsveikumi, nerimstošas emocijas un, protams, adrenalīna pārņemti, aizmigt nevaram. Nākamais rīts un jau 30 stundu ceļš atpakaļ uz Latviju. Labi padarīta darba sajūta, kas pēc dažām dienām jau jāatstāj aiz muguras un jāsāk gatavoties nākamajām spēlēm šeit Eiropā. Daudz darāmā vēl priekšā!"</p>
      <figure>
        <a href="https://www.delfi.lv/sports/">
          <img src="https://g4.delphi.lv/images/pix/file49529451_delfi-sports.png"/>
        </a>
      </figure>
      <p>
        <a href="https://www.delfi.lv/sports/news/futbols/treimanis-dalas-iespaidos-par-latvijas-tiesnesu-vesturisko-notikumu.d?id=51680203&amp;com=1&amp;reg=1">0</a>
      </p>
    </article>
  </body>
</html>