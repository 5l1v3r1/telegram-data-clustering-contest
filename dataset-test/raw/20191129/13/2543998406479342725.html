<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/171981/konacno-nedelje-krece-kazna-dozivotnog-zatvora-ubice-dece-njeno-izvrsenje-moze-zastari"/>
    <meta property="og:site_name" content="REPUBLIKA"/>
    <meta property="article:published_time" content="2019-11-29T13:54:00+00:00"/>
    <meta property="og:title" content="Konačno! Od nedelje kreće kazna DOŽIVOTNOG ZATVORA za ubice dece, a njeno izvršenje ne može da zastari"/>
    <meta property="og:description" content="Najradikalnije izmene Krivičnog zakonika (KZ) među kojima je i nova vrsta krivične sankcije - doživotni zatvor, koja menja postojeću najtežu kaznu 30-40 godina, počinju da se primenjuju od nedelje, 1. decembra."/>
  </head>
  <body>
    <article>
      <h1>Konačno! Od nedelje kreće kazna DOŽIVOTNOG ZATVORA za ubice dece, a njeno izvršenje ne može da zastari</h1>
      <h2>Najradikalnije izmene Krivičnog zakonika (KZ) među kojima je i nova vrsta krivične sankcije - doživotni zatvor, koja menja postojeću najtežu kaznu 30-40 godina, počinju da se primenjuju od nedelje, 1. decembra.</h2>
      <address><time datetime="2019-11-29T13:54:00+00:00">29 Nov 2019, 13:54</time> by <a rel="author">Tanjug</a></address>
      <p>Ovu vrstu kazne, čije izvršenje ne može da zastari, sudovi će moći da izriču samo budućim počiniocima najbrutalnijih krivičnih dela, koja budu izvršena počev od pomenutog datuma, ali ne i mlađima od 21 godine.</p>
      <p>Državni sekretar Ministarstva pravde Radomir Ilić u izjavi za Tanjug je podsetio da je polemika o uvođenju ove krivične sankcije počela još 2015. godine, kada je Ministarstvo pravde prvi put javno predložilo tu kaznu.</p>
      <p>Iako je bila kritikovana od strane jednog dela struke, prošle godine Ministarstvo pravde je prihvatilo inicijativu Fondacije "Tijana Jurić" za uvođenje doživotnog zatvora, koju je podržalo 160.000 građana, rekao je Ilić.</p>
      <p>On je ukazao da se Izmenama i dopunama KZ-a ukida kazna od 30 do 40 godina zatvora, jer je menja doživotni zatvor i predviđa se mogućnost uslovnog otpusta posle 27 godina izdržane kazne, sa izuzetkom za pet najbrutalnijih krivičnih dela.</p>
      <p>Ta krivična dela su: teško ubistvo deteta, silovanje sa smrtnom posledicom, obljuba nad nemoćnim licem sa smrtnom posledicom, obljuba sa detetom sa smrtnom posledicom, obljuba deteta zloupotrebom položaja sa smrtnom posledicom, ukazao je državni sekretar.</p>
      <p>Za ta krivična dela uvedena je zabrana uslovnog otpusta, bez obzira na kaznu koja bude izrečena - bilo da je u pitanju kazna u određenom vremenskom trajanju, bilo da je u pitanju doživotni zatvor.</p>
      <p>Profesor Pravnog fakulteta Goran Ilić smatra da je na ovaj način zakonodavac pokušao da odgovori na teška krivična dela koja se dešavaju oko nas i izazivaju veliku pažnju javosti.</p>
      <p>Ocenio je da to ukazuje da država i društvo idu u pravcu pooštravanja kaznene reakcije, ali smatra da je usled tih izmena sistematika KZ -a malo poremećena.</p>
      <figure>
        <img src="https://www.republika.rs/data/images/2019-03-06/90139_child-1439468-960-720_f.jpg?1575032757"/>
        <figcaption>
          <cite>pixabay.com</cite>
        </figcaption>
      </figure>
      <p>"Ima stvari koje zakonodavac i da je hteo, nije mogao da reši, odnosno da nađe pravi balans - napravljen je izuzetak zabranom uslovnog otpusta za određena krivična dela, a dozvoljava se uslovni otpust posle 27 godina za, na primer, krivična dela koja ne zastarevaju - genocid, ratni zločini...", ukazao je lić.</p>
      <p>Podsetio je da je još 2013. godine donet Zakon o posebnim merama koje se izriču učiniocima krivičnih dela protiv polne slobode izvršenih prema maloletnim licima, poznatiji kao "Marijin zakon", koji zabranjuje uslovni opust izvršiocima tih dela. (Taj zakon je propisao da učiniocu takvih krivicnih dela sud ne može ublažiti kaznu, niti se on može uslovno otpustiti).</p>
      <p>Novim izmenama KZ-a ova mogućnost je, kako kaže Ilić, podignuta na nivo principa, jer je ušla u KZ - zakon od sistemskog značaja.</p>
      <p>Osvrćući se na inicijativu (Fonda za humaniratno pravo) koja je podneta ustavnom sudu povodom odredbe kojom je zabranjena mogućnost uslovnog otpusta za pomenuta četiri najteža krivična dela, Ilić smatra da će se taj sud baviti pitanjem - da li se može isključiti mogućnost uslovnog otpusta za određena krivična dela.</p>
      <p>On je ukazao da je pomilovanje jedna od mogućnosti kojom bi se dala nada nekom ko je osuđen na doživotni zatvor bez prava na uslovni otpust.</p>
      <p>Pomilovanje, prema postojećem zakonu iz 1995. godine, daje predsednik Republike i nije dužan da obrazlaže svoju odluku.</p>
      <figure>
        <img src="https://www.republika.rs/data/images/2019-07-09/107031_girl-447701-1920_f.jpg?1575032767"/>
        <figcaption>
          <cite>pixabay.com</cite>
        </figcaption>
      </figure>
      <p>Ilić je mišljenja da bi Zakon iz 1995. godine trebalo menjati ili doneti novi zakon koji bi bio usklađen sa novom kaznenom politikom. Ukazao je da u Zakonu o pomilovanju i danas stoji formulacija o smrtnoj kazni koja je odavno ukinuta.</p>
      <p>Profesor je takođe istakao da se pomilovanja ne daju često. Prema njegovim informacijama, u periodu od 2013. do 2018. godine od 130 molbi za pomilovanje osuđenih na kazne više od 15 godina zatvora, nije usvojena nijedna.</p>
      <p>Inače, zabrana uslovnog otpusta uveliko postoji u brojnim državama Evrope, a među njima su Velika Britanija, Nemačka, Belgija, Holandija, Letonija, Malta, Turska, Mađarska, Republika Slovačka.</p>
      <related>
        <h4>Pročitajte još:</h4>
        <a href="http://republika.rs/hronika/hronika/171218/Grupi-Amerika-produzen-pritvor"/>
        <a href="http://republika.rs/hronika/hronika/171447/Klao-sudnici-bezao-Jelicicu-ukinut-kucni-pritvor-vraca-iza-resetaka"/>
        <a href="http://republika.rs/vesti/beograd/170481/BEOGRADJANI-OBRATITE-PAZNJU-NOVI-KUCNI-RED-usisavanje-posle-sata-kazna-dinara"/>
        <a href="http://republika.rs/hronika/hronika/168572/Kraj-sudjenja-prevarantu-koji-ostetio-Stojketa-Traze-godine-robije-Jankovica-miliona-dinara"/>
      </related>
    </article>
  </body>
</html>