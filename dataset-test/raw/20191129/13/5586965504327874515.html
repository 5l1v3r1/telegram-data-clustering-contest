<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/trei-romani-acuzati-ca-obligau-fete-sa-se-prostitueze-pe-strazi-din-brescia-italia-arestati-18631999"/>
    <meta property="og:site_name" content="Gândul"/>
    <meta property="article:published_time" content="2019-11-29T13:53:33+00:00"/>
    <meta property="og:title" content="Trei români acuzaţi că obligau fete să se prostitueze pe străzi din Brescia, Italia, arestaţi"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Trei români acuzaţi că obligau fete să se prostitueze pe străzi din Brescia, Italia, arestaţi</h1>
      <h2>Trei bărbaţi care ar fi obligat fete să se prostitueze în Brescia, Italia, au fost arestaţi, după o operaţiune a anchetatorilor români şi italieni, începută după plângerea uneia dintre fete care a decis să denunţe modul în care era exploatată. 11 victime au fost identificate până în prezent.</h2>
      <address>
        <time datetime="2019-11-29T13:53:33+00:00">29 Nov 2019, 13:53</time>
      </address>
      <p>Potrivit unui comunicat transmis vineri, Poliţia Română a asigurat cooperarea internaţională judiciară şi de poliţie, în cadrul unui dosar penal instrumentat în Italia, coordonat de Parchetul de pe lângă Tribunalul din Brescia, în care trei români au fost arestaţi pentru proxenetism.</p>
      <p>Poliţişti de la Direcţia Investigaţii Criminale – IGPR, serviciile de investigaţii criminale Galaţi şi Constanţa şi Biroul SIRENE România au sprijinit Operaţiunea CARPAZI, desfăşurată de Poliţia de Stat din Brescia şi Brigada Mobilă din Brescia, sub coordonarea Serviciului Central Operativ. De asemenea, poliţistul român din cadrul IPJ Vrancea, aflat în misiune în Italia, în cadrul Task Force-ului urmăriţi, a asigurat întregul suport operativ necesar.</p>
      <p>„Cercetările au fost demarate de autorităţile italiene în luna decembrie 2018, în urma unei plângeri depuse de una dintre victime, care decisese să renunţe la cel care o exploata, motiv pentru care bărbatul cercetat pentru proxenetism a ameninţat-o. Activităţile investigative au evidenţiat faptul că persoanele cercetate, chiar dacă se aflau la domiciliile lor din România, de unde se deplasau doar periodic în Italia, ar fi controlat şi exploatat, prin metode violente, mai multe fete (11 au fost identificate până în prezent)”, se arată în comunicatul Poliţiei Române.</p>
      <p>Anchetatorii au probe că fetele ar fi fost obligate să practice prostituţia atât la stradă, cât şi în apartamente din Brescia şi, ulterior, ar fi transferat către proxeneţi banii încasaţi.</p>
      <p>În cadrul operaţiunii au fost arestaţi în România trei români, cu vârste de 24 şi 33 de ani, în baza mandatelor europene de arestare emise de Tribunalul din Brescia.</p>
      <p>Aceştia sunt cercetaţi pentru extorcare şi înlesnirea practicării prostituţiei de tinere femei românce.</p>
      <related>
        <h4>Citeşte şi</h4>
        <a href="https://www.gandul.info/stiri/fifor-despre-infiintarea-parchetelor-financiare-exact-ca-pe-vremea-comunistilor-18631980?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/mesajul-sefei-de-promotie-a-unei-scoli-de-politie-catre-colegi-nu-uitati-ca-inainte-de-a-fi-politisti-sunteti-oameni-18631836?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/infiorator-o-femeie-din-dolj-a-fost-gasita-moarta-in-casa-iar-fostul-ei-sot-spanzurat-in-pod-barbatul-a-lasat-un-bilet-inainte-sa-se-sinucida-18631770?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>