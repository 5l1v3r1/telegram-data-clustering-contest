<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550879.html/%D9%BE%D8%A7%D8%AF%D8%A7%D8%B4-%DB%8C%DA%A9-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%A8%D9%87-%D9%88%D8%B1%D8%B2%D8%B4%DA%A9%D8%A7%D8%B1%D8%A7%D9%86-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T13:31:00+00:00"/>
    <meta property="og:title" content="پاداش یک میلیاردی به ورزشکاران خراسان رضوی"/>
    <meta property="og:description" content="مدیرکل ورزش و جوانان خراسان رضوی گفت: با تصمیم و موافقت استاندار خراسان رضوی، هر یک از ورزشکاران این استان که بتوانند به المپیک 2020 توکیو و پارالمپیک راه یابند، مبلغ یک میلیارد ریال پاداش دریافت خواهند کرد."/>
  </head>
  <body>
    <article>
      <h1>پاداش یک میلیاردی به ورزشکاران خراسان رضوی</h1>
      <h2>مدیرکل ورزش و جوانان خراسان رضوی خبر داد؛</h2>
      <address>
        <time datetime="2019-11-29T13:31:00+00:00">29 Nov 2019, 13:31</time>
      </address>
      <p>مدیرکل ورزش و جوانان خراسان رضوی گفت: با تصمیم و موافقت استاندار خراسان رضوی، هر یک از ورزشکاران این استان که بتوانند به المپیک 2020 توکیو و پارالمپیک راه یابند، مبلغ یک میلیارد ریال پاداش دریافت خواهند کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.sobhtoos.ir/">صبح توس</a>، فرزاد فتاحی، مدیرکل ورزش و جوانان خراسان رضوی شب گذشته در آئین تجلیل از قهرمانان، مربیان تاثیرگذار و هئیت های ورزشی فعال در تالار پیوند شهرستان قوچان گفت: طی یک سال اخیر تلاش های بسیار خوبی در حوزه ورزش شهرستان قوچان شاهد بوده و هستیم و تحول بسیار خوبی در ورزش این شهرستان ایجاد شده است.</p>
      <p>وی با بیان اینکه جایگاه ورزش قوچان از دیرباز بسیار درخشان و زبانزد بوده و این خطه پهلوانان و قهرمانان بسیار بزرگی همچون پهلوان وفادار را تربیت کرده است، ادامه داد: بدون شک قوچان یکی از بهترین شهرستان های استان در حوزه ورزش و جوانان است و استعدادهای ورزشی بی شماری در این شهرستان وجود دارد.</p>
      <p>وی حمایت و همدلی اصحاب رسانه استان را در موفقیت های ورزشی بسیار موثر دانست و افزود: همدلی و همراهی خانواده ورزش و جوانان نقش موثری در موفقیت های فعلی داشته است.</p>
      <p>مدیرکل ورزش و جوانان خراسان رضوی با اشاره به تصمیم استاندار برای حمایت از وزشکاران این استان تصریح کرد: طبق تصمیم و با موافقت استاندار خراسان رضوی هر یک از ورزشکاران این استان که به المپیک 2020 توکیو ژاپن و پارالمپیک راه یابند مبلغ یک میلیارد ریال پاداش دریافت خواهند کرد.</p>
      <p>فتاحی در پایان با بیان اینکه ورزش قوچان سال بسیار خوبی را پشت سر گذاشته است و در آینده نیز شاهد توسعه و پیشرفت بیشتر ورزش در این شهرستان خواهیم بود، تاکید کرد: به ورزشکاران قوچانی قول می دهیم تاپایان سال جاری اتفاقات خوبی در این شهرستان رخ دهد و همچنین در آینده ای نزدیک شاهد افتتاح خانه جوان در قوچان باشیم.</p>
      <p>در پایان این مراسم، جمعی از قهرمانان، هئیت های ورزشی فعال، مربیان تاثیرگذار و همچنین از خیرین و حامیان ورزش در شهرستان تجلیل شد.</p>
      <p>انتهای پیام/</p>
      <p> </p>
    </article>
  </body>
</html>