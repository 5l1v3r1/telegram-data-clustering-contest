<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1983593_stalker-urobil-rodine-zo-zivota-peklo-nemusel-pri-tom-ani-opustit-svoj-dom"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-29T13:05:00+00:00"/>
    <meta property="og:title" content="Stalker urobil rodine zo života peklo. Nemusel pri tom ani opustiť svoj dom"/>
    <meta property="og:description" content="Obvinený zašiel tak ďaleko, že v mene svojich obetí si na internetových fórach objednával drogy."/>
  </head>
  <body>
    <article>
      <h1>Stalker urobil rodine zo života peklo. Nemusel pri tom ani opustiť svoj dom</h1>
      <h2>Obvinený zašiel tak ďaleko, že v mene svojich obetí si na internetových fórach objednával drogy.</h2>
      <address><time datetime="2019-11-29T13:05:00+00:00">29 Nov 2019, 13:05</time> by <a rel="author">HONOLULU/kc</a></address>
      <p>Rodina z amerického Utahu sa stala obeťou veľmi intenzívnej kyberšikany. Diabolský plán zosnoval Havajčan Loren Okamura (44), ktorý posielal na tú istú adresu jedlo z donáškovej služby, rôznych opravárov a prostitútky z eskort servisu. Informoval o tom portál <a href="https://edition.cnn.com/2019/11/28/us/hawaii-man-arrested-cyberstalking-utah-family/index.html?fbclid=IwAR3Z7BhEntucDkKLWi4vM7kYkLELG1IWUNNgQvJ8xDPTMpALm0n4OGELIXo">CNN</a>.</p>
      <p>Od augusta 2018 do marca roka 2019 sústavne terorizoval ženu, ktorá žila v dome so svojím otcom v meste North Salt Lake. Okamura k nim cez svoj mobilný telefón poslal až 500 ľudí poskytujúcich rôzne služby.</p>
      <p>Obvinený zašiel tak ďaleko, že v mene svojich obetí si na internetových fórach objednával drogy a šikanovanej žene založil profil na stránke ponúkajúcej erotické služby. Stalker s rodinou celý čas komunikoval, väčšinou išlo o nebezpečné vyhrážky.</p>
      <figure>
        <iframe src="https://www.youtube.com/embed/gWK3bzn7ryg" width="640" height="360" data-service="Youtube" scrolling="no"/>
      </figure>
      <p>"Spi s jedným okom otvoreným a stále sa pozeraj cez rameno, ty šialená su*a, idem si pre teba, tvojho sprostého otca a šialenú matku," napísal Okamura v jednom z e-mailov. Muž s obťažovaním neprestal, ani keď rodina všetko nahlásila úradom. Používal pri tom aplikáciu, ktorá dokáže maskovať skutočnú polohu majiteľa telefónu.</p>
      <p>Rodina pre neustále sa opakujúce incidenty urobila niekoľko opatrení. Pred domom vyvesili nápis, ktorý odkazoval, že rodina nemá záujem o žiadne služby a všetci by sa mali obrátiť na políciu. Istý čas pre ich domom parkovalo aj policajné auto.</p>
      <p>Okamuru zadržali minulý týždeň po 15-hodinovom pátraní v nemenovanom supermarkete. Polícia odmietla zverejniť páchateľov motív. Vie sa však, že svoje obete si nevybral náhodne.</p>
    </article>
  </body>
</html>