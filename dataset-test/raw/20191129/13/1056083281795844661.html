<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805302/%D9%84%D9%88%D9%84%D8%A7-%D8%AF%D8%A7%D8%B3%DB%8C%D9%84%D9%88%D8%A7-%D8%AF%D9%88%D9%84%D8%AA-%D8%A8%D9%88%D9%84%D8%B3%D9%88%D9%86%D8%A7%D8%B1%D9%88-%D8%AE%D8%B7%D8%B1-%D8%AC%D8%AF%DB%8C-%D8%A8%D8%B1%D8%A7%DB%8C-%D8%A8%D8%B1%D8%B2%DB%8C%D9%84-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:22:23+00:00"/>
    <meta property="og:title" content="لولا داسیلوا: دولت بولسونارو خطر جدی برای برزیل است"/>
    <meta property="og:description" content="رئیس جمهوری سابق برزیل که به تازگی از حبس آزاد شده، گفت، دولت کنونی این کشور بدتر از آن چیزی است که انتظارش را داشت."/>
  </head>
  <body>
    <article>
      <h1>لولا داسیلوا: دولت بولسونارو خطر جدی برای برزیل است</h1>
      <address><time datetime="2019-11-29T13:22:23+00:00">29 Nov 2019, 13:22</time> by <a rel="author">ایراندخت آذر شکیب</a></address>
      <p>رئیس جمهوری سابق برزیل که به تازگی از حبس آزاد شده، گفت، دولت کنونی این کشور بدتر از آن چیزی است که انتظارش را داشت.</p>
      <p>به گزارش ایسنا، به نقل از خبرگزاری آناتولی، لوئیس ایناسیو لولاداسیلوا، رئیس جمهوری سابق برزیل در مصاحبه‌ای با روزنامه اسپانیایی زبان ال پائیس گفت: آنچه من را می‌ترساند این است که می‌بینم دولت ژایر بولسونارو، رئیس جمهوری کنونی کشور به واقع بدتر از آنچه من انتظارش را داشتم، عمل می‌کند. فکر می‌کنم روشی که او برای کشورداری برگزیده و در پیش گرفته، یک خطر جدی برای برزیل است.</p>
      <p>وی ادامه داد: در دولت افرادی هستند که درک کاملی از اینکه دموکراسی چیست، ندارند. بولسونارو به دموکراسی اهمیتی نمی‌دهد. او مکررا درباره تعطیلی دادگاه عالی، کنگره و بر قراری و احیای قانون موسوم به AI-۵ که در سال‌های دیکتاتوری این کشور یعنی در بازه زمانی ۱۹۶۴ تا ۱۹۸۵ اجرایی شد، تهدید می‌کند. </p>
      <p>لولاداسیلوا همچنین گفت: بولسونارو فکر می‌کند که همه چیز را می‌توان با مردم مسلح در خیابان‌ها حل و فصل کرد اما حقیقت چیز دیگری است، چون همه چیز با فناوری بیشتر، آموزش بیشتر و شغل بیشتر حل می‌شود. به نظرم برزیل به دموکراسی بیشتر و تجمعات بیشتر نیاز دارد چون ضامن تحکیم نهادها هستند. ناآرامی‌های مدنی در سایر نقاط آمریکای لاتین هنوز بر برزیل اثری نگذاشته چون از زمان روی کار آمدن بولسونارو مدت زیادی نمی‌گذرد و مردم انتظار دارند که اتفاقات خوبی بیفتد.</p>
      <p>وی ادامه داد: اما آنچه که امروز در حال رخ دادن است، بیکاری بیشتر، درآمدهای کمتر و مشکلات در خرید کالاهای اولیه است که باعث ایجاد نارضایتی می‌شود و به طور حتم آغازگر اعتراضات است. نمی‌دانم دولت کنونی از مردم در خیابان‌ها می‌ترسد یا خیر. بولسونارو خودش از اعتراضات علیه دیلما روسف، رئیس جمهوری سابق کشور حمایت کرد.</p>
      <p>انتهای پیام</p>
    </article>
  </body>
</html>