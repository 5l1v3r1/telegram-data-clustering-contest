<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:833128-Bivsi-srpski-policajac-spijunirao-za-Hrvatsku-Istraga-i-protiv-Hrvata-koji-je-organizovao-obavestajnu-mrezu"/>
    <meta property="og:site_name" content="Вечерње новости"/>
    <meta property="article:published_time" content="2019-11-29T13:20:00+00:00"/>
    <meta property="og:title" content="Bivši srpski policajac špijunirao za Hrvatsku: Istraga i protiv Hrvata koji je organizovao obaveštajnu mrežu"/>
    <meta property="og:description" content="U saopštenju BIA se ističe da je Nikola Kajkić oformio saradničku mrežu za prikupljanje obaveštajnih informacija, za vrbovanje lica sa ovih prostora"/>
  </head>
  <body>
    <article>
      <h1>Bivši srpski policajac špijunirao za Hrvatsku: Istraga i protiv Hrvata koji je organizovao obaveštajnu mrežu</h1>
      <address><time datetime="2019-11-29T13:20:00+00:00">29 Nov 2019, 13:20</time> by <a rel="author">Novosti Online</a></address>
      <p>
        <b>U saopštenju BIA se ističe da je Nikola Kajkić oformio saradničku mrežu za prikupljanje obaveštajnih informacija, za vrbovanje lica sa ovih prostora</b>
      </p>
      <p>Bezbednosno–informativna agencija podnela je krivičnu prijavu Višem javnom tužilaštvu u Sremskoj Mitrovici protiv Nikole Kajkića. i Dražena Letića, zbog postojanja osnova sumnje da su izvršili krivično delo špijunaža, saopštila je BIA.<br/><br/>Bezbednosno-informativna agencija je prikupila podatke koji ukazuju na postojanje osnovane sumnje da se Letić, bivši pripadnik MUP Srbije, svesno, tajno i organizovano, uz materijalnu nadoknadu, po nalozima pripadnika hrvatskih bezbednosnih i političkih struktura, te lica koja se nalaze u prikrivenoj službi Sigurnosno-obaveštajne agencije Hrvatske (SOA), na teritoriji Srbije angažuje na prikupljanju informacija koje imaju obaveštajni karakter, prenošenju istih navedenim inostranim obaveštajnim činiocima, navodi se u saopštenju Agencije.<br/><br/>U saopštenju dodaju da je Letić preduzimao i druge aktivnosti kojima je pomagao rad hrvatskih obaveštajnih struktura, a koje su usmerene na ugrožavanje nacionalne bezbednosti Srbije, međunarodno-političkih i ekonomskih interesa Srbije.<br/><br/>Naime, Letić je deo saradničke mreže, sačinjene od više državljana Srbije, koju je, tokom prethodnih godina oformio i koristio državljanin Hrvatske Nikola Kajkić (46), inspektor u Odeljenju za terorizam i ekstremno nasilje u Policijskoj upravi Vukovarsko-sremskoj, predsednik Nacionalnog sindikata policije Hrvatske.<br/><br/>U saopštenju BIA se ističe da je Kajkić oformio saradničku mrežu za prikupljanje obaveštajnih informacija, za vrbovanje lica sa ovih prostora za saradnju sa hrvatskim pravosuđem, kao i za dolaženje do dokumentacije koja bi bila zloupotrebljena u spoljnopolitičke svrhe, u cilju diskreditacije Srbije.<br/><br/>Kajkić je, svojevremeno, u periodu najintenzivnijeg korišćenja Letić u obaveštajne svrhe, obavljao i funkciju šefa "Istražnog tima za ratne zločine", koji su zajednički formirali MUP Hrvatske, Državno odvjetništvo Hrvatske (DORH) i Sigurnosno-obaveštajna agencija Hrvatske, radi ponovnog pokretanja istražnih radnji u vezi sa ratnim zločinima, počinjenim protiv lica hrvatskog porekla u periodu građanskog rata u Hrvatskoj, a naročito u slučajevima koji su već okončani pravosnažnim presudama Posebnog odeljenja za ratne zločine Okružnog suda u Beogradu, navodi se u saopštenju BIA.<br/><br/><br/>Dražen Letić</p>
      <figure>
        <img src="http://www.novosti.rs/upload/images/2019b//11/29/drazen-letic1.jpg"/>
      </figure>
      <p>"Međutim, Agencija je ustanovila da je Kajkić, svoje angažovanje na teritoriji Srbije sprovodio ilegalno, realizujući tajne, konspirativne i obaveštajne aktivnosti, mimo postojećih procedura i zvaničnih kanala komunikacije i saradnje, koji postoje između policijskih i pravosudnih struktura dve zemlje, u vezi sa istragama i procesuiranjem okrivljenih u slučajevima počinjenih dela ratnog zločina u periodu građanskog rata u Hrvatskoj", saopštila je BIA.<br/><br/>Navedeno je, ističe BIA, realizovao po nalogu hrvatske obaveštajne službe i desničarskih političkih struktura u Hrvatskoj, sa krajnjim ciljem da se pred međunarodnim instancama dovede u pitanje sposobnost pravosudnih institucija naše zemlje da postupaju u skladu sa zakonom, da se ukaže na navodni politički uticaj na pomenute odluke suda, te da se ugroze bezbednost, politički položaj i ekonomska stabilnost naše države.<br/><br/>"Napominjemo da je Letić 13. jula 2019. godine lišen slobode u međunarodnoj policijskoj akciji Srbije, Hrvatske, Češke i Švajcarske u svojstvu pripadnika međunarodne organizovane kriminalne grupe predvođene američkim državljaninom Majklom Dokovićem (pravo ime Iljmija Frljučkić), prilikom pokušaja krijumčarenja 600 kilograma kokaina vrednog oko 18 miliona evra iz Urugvaja u Švajcarsku. Za razliku od imenovanog, Kajkić trenutno je nedostupan istražnim organima Republike Srbije i nalazi se van granica naše zemlje", saopštila je BIA.</p>
      <figure>
        <img src="http://www.novosti.rs/upload/images/2019b//11/29/saopstenje-(1).jpg"/>
      </figure>
      <figure>
        <img src="http://www.novosti.rs/upload/images/2019b//11/29/saopstenje-(2).jpg"/>
      </figure>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:832507-EKSKLUZIVNO-Smenjeni-sef-BIA-u-Nisu-i-njegov-zamenik"/>
        <a href="http://www.novosti.rs/vesti/naslovna/politika/aktuelno.289.html:832086-Ministar-Vulin-Delim-uverenje-predsednika-Vucica-Putin-i-Sojgu-nisu-znali"/>
        <a href="http://www.novosti.rs/vesti/naslovna/politika/aktuelno.289.html:831779-Ne-razmisljam-da-odustanem-Vucic-o-susretu-sa-Putinom-posle-spijunske-afere"/>
        <a href="http://www.novosti.rs/vesti/naslovna/politika/aktuelno.289.html:831583-Vucic-posle-sednice-Saveta-za-nacionalnu-bezbednost-Uskoro-vise-akcija-protiv-pripadnika-razlicitih-agencija-Nasa-namenska-industrija-pod-strahovitim-pritiskom"/>
        <a href="http://www.novosti.rs/vesti/naslovna/politika/aktuelno.289.html:831633-Istrazujemo-U-Srbiji-vrslja-200-stranih-spijuna-a-najaktivnija-je-jedna-cuvena-zapadna-sluzba"/>
      </related>
    </article>
  </body>
</html>