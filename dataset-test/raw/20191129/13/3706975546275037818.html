<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1983608_iracky-premier-mahdi-poda-po-vlne-protestov-demisiu"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-29T13:39:00+00:00"/>
    <meta property="og:title" content="Iracký premiér Mahdí podá po vlne protestov demisiu"/>
    <meta property="og:description" content="Iba vo štvrtok zabili iracké bezpečnostné zložky na demonštráciách vo viacerých mestách viac ako 40 demonštrantov. "/>
  </head>
  <body>
    <article>
      <h1>Iracký premiér Mahdí podá po vlne protestov demisiu</h1>
      <h2>Iba vo štvrtok zabili iracké bezpečnostné zložky na demonštráciách vo viacerých mestách viac ako 40 demonštrantov.</h2>
      <address><time datetime="2019-11-29T13:39:00+00:00">29 Nov 2019, 13:39</time> by <a rel="author">BAGDAD/TASR</a></address>
      <p>Iracký premiér Ádil Abdal Mahdí predloží v sobotu parlamentu svoju demisiu. Mahdí tak urobí po celoštátnych opozičných protestoch, ktoré si počas zásahov vládnych bezpečnostných zložiek proti demonštrantom vyžiadali stovky mŕtvych a zranených. Informovala o tom v piatok agentúra AP.</p>
      <p>Iracký premiér v piatok - približne po roku svojho pôsobenia vo funkcii - oznámil, že v sobotu parlamentu predloží oficiálne memorandum, v ktorom požiada o rezignáciu súčasnej vlády. Mahdího vyhlásenie vysielala v priamom prenose štátna televízia.</p>
      <p>Iba vo štvrtok zabili iracké bezpečnostné zložky na demonštráciách vo viacerých mestách viac ako 40 demonštrantov. Tisícky Iračanov za zúčastnili vo štvrtok v Násiríji na pohrebnom sprievode, čím porušili zákaz vychádzania. V tomto meste, kde bezpečnostné zložky rozohnali demonštráciu streľbou ostrými nábojmi, tiež utrpelo zranenia viac ako 180 ľudí.</p>
      <p>Protivládne demonštrácie v Bagdade i v južnejšie položených častiach Iraku, kde žije prevažuje šiitské obyvateľstvo, prebiehajú od 1. októbra. Počas protestov prišlo o život už vyše 350 ľudí.</p>
      <p>Protestujúci vyčítajú irackej vláde pod vedením šiitov beznádejnú skorumpovanosť a narastajúci vplyv Iránu. Sťažujú sa aj na zlé verejné služby a vysokú nezamestnanosť. Nespokojenci požadujú odstúpenie vlády a usporiadanie predčasných parlamentných volieb.</p>
    </article>
  </body>
</html>