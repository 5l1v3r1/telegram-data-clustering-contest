<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/velemeny/20191129_DJ_Kover_a_Parlamentben_adta_elo_a_Tudatfoglalo_Haborut"/>
    <meta property="og:site_name" content="HVG.hu"/>
    <meta property="article:published_time" content="2019-11-29T13:27:00+00:00"/>
    <meta property="og:title" content="DJ Kövér a Parlamentben adta elő a Tudatfoglaló Háborút"/>
    <meta property="og:description" content="Elemében volt a házelnök, ha ez nem szólítja meg a számítózó fiatalokat, akkor semmi."/>
  </head>
  <body>
    <article>
      <h1>DJ Kövér a Parlamentben adta elő a Tudatfoglaló Háborút</h1>
      <address><time datetime="2019-11-29T13:27:00+00:00">29 Nov 2019, 13:27</time> by <a rel="author">-W-</a></address>
      <p>
        <b>Elemében volt a házelnök, ha ez nem szólítja meg a számítózó fiatalokat, akkor semmi.</b>
      </p>
      <p>Konferenciát rendeztek az Országházban, mégpedig a hazafias és honvédelmi nevelésről. A házigazda Simicskó István volt, de a közönség nyilván a sztárfellépőt, Kövér Lászlót várta a legizgatottabban.</p>
      <p>A teljes előadást olvassa el <a href="https://hirado.hu/belfold/belpolitika/cikk/2019/11/29/kover-napjainkban-egy-tudatfoglalo-haboru-kezdetet-eljuk">itt</a>, aki kedvet kapott hozzá, mi csak a tracklistet közöljük:</p>
      <ul>
        <li>Tudatfoglaló háború</li>
        <li>Európa tudatmegszállás célpontja</li>
        <li>Szupranacionális érdekcsoportok + Profitmaximalizálási törekvéseik</li>
        <li>Elidegenítik a fiatalokat</li>
        <li>Szó szerint azt se tudják magukról, hogy fiúk-e vagy lányok</li>
        <li>Általános emberi értéktudat elsorvasztása</li>
        <li>Teljesen eltorzított gendertan</li>
        <li>Aláaknázzák a fiatalok nemi identitását</li>
        <li>Óvodákban a fiúkból lányokat, a lányokból fiúkat nevelnek</li>
        <li>Családnak az erőszak forrásaként való ábrázolása</li>
        <li>Világkormányzás szükségszerűségének megkérdőjelezhetetlenné tétele</li>
        <li>Lepel alatt hirdetett keresztényellenesség</li>
        <li>Nemzeti sorstragédiába torkolló bomlasztás idegen sorban álló tettesei</li>
        <li>Szellemi önvédelem</li>
      </ul>
      <p>Ezek után Simicskó István, aki</p>
      <blockquote>a hazafias és honvédelmi nevelésért, illetve az ezzel összefüggő beruházásokért felelős kormánybiztos,</blockquote>
      <p>elújságolta, hogy kidolgozták a hazafias és honvédelmi nevelés stratégiájának tervezetét, amely a 2020-2030 közötti időszakra szól. A stratégia céljaként a hazáját szerető, nemzetéhez kötődő, anyanyelvét, kultúráját, hagyományait tisztelő nemzedékek felnevelését határozta meg. Ennek a projektnek kell majd elhárítania az említett borzalmakat.</p>
      <p>Gulyás Gergely Miniszterelnökséget vezető miniszter végül még megemlítette a</p>
      <blockquote>számítógép előtt üldögélő, és virtuális világban szocializálódó fiatalokat,</blockquote>
      <p>bízva abban, hogy az ő megszólításuk nem reménytelen ügy, ami a fentiek alapján megalapozott reménynek tűnik.</p>
    </article>
  </body>
</html>