<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/gradovi/Katolicki-skolski-centar-u-teskoj-situaciji/571167?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T13:47:29+00:00"/>
    <meta property="og:title" content="Katolički školski centar u teškoj situaciji"/>
    <meta property="og:description" content="BIHAĆ - Nastavno osoblje i učenici Katoličkog školskog centra &quot;Ivan Pavao Drugi&quot; u Bihaću ukazali su okupljanjem u popodnevnim satima proteklog četvrtka na tešku situaciju u kojoj se već duže vrijeme nalazi ova obrazovna ustanova. Istaknuto je da bi, ukoliko se ubrzo ne pronađe rješenje finansiranja, ovaj školski centar mogao prestati da postoji."/>
  </head>
  <body>
    <article>
      <h1>Katolički školski centar u teškoj situaciji</h1>
      <address><time datetime="2019-11-29T13:47:29+00:00">29 Nov 2019, 13:47</time> by <a rel="author">Zlatan Čekić</a></address>
      <p>BIHAĆ - Nastavno osoblje i učenici Katoličkog školskog centra "Ivan Pavao Drugi" u Bihaću ukazali su okupljanjem u popodnevnim satima proteklog četvrtka na tešku situaciju u kojoj se već duže vrijeme nalazi ova obrazovna ustanova. Istaknuto je da bi, ukoliko se ubrzo ne pronađe rješenje finansiranja, ovaj školski centar mogao prestati da postoji.</p>
      <p>"Očekujemo da će Vlada USK konačno obratiti pažnju na ovu djecu i da će se već jednom pronaći rješenje ovog problema, zbog kojeg su u neizvjesnosti naša djeca, a i mi s njima", kazala je Amela Šimić, predsjednica Vijeća roditelja ove ustanove. Direktor KŠC "Ivan Pavao Drugi" Vedran Mihić još jednom je apelovao da se kroz budžetsko finansiranje riješi problem Centra.</p>
      <p>Ova obrazovna ustanova se već duže vrijeme nalazi u teškoj finansijskoj situaciji, a zaposlenicima se duguje sedam ličnih dohodaka i toplih obroka. Problemi su započeli prije dvije godine, kada je Ministarstvo obrazovanja USK odlučilo da uskrati finansiranje Srednje medicinske škole, koja djeluje u okviru tog školskog centra, čiji je rad započeo prije pet godina.</p>
      <p>Obrazloženo je to time da za funkcionisanje te škole ne postoji javni interes te je ukinuto njeno budžetsko finansiranje, a svi troškovi prebačeni su na osnivača, odnosno Banjalučku biskupiju. Inače, u sklopu Centra već dugi niz godina djeluju osnovna škola i Gimnazija, a njihov rad se nesmetano finansira iz kantonalnog budžeta. </p>
      <p>Mihić kaže kako im na godišnjem nivou nedostaje oko 300.000 maraka kako bi mogli nesmetano funkcionisati te ističe kako su u proteklom periodu obavili niz razgovora s predstavnicima vlasti i nadležnih institucija, da je bilo raznih obećanja i da ona nisu realizovana.  </p>
    </article>
  </body>
</html>