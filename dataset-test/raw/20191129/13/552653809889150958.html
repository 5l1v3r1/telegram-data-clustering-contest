<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058865_magyarorszag-kiallt-az-oriasvallalatok-adoelkerulese-mellett-az-europai-tanacsban"/>
    <meta property="og:site_name" content="Népszava"/>
    <meta property="article:published_time" content="2019-11-29T13:20:00+00:00"/>
    <meta property="og:title" content="Magyarország kiállt az óriásvállalatok adóelkerülése mellett az Európai Tanácsban"/>
    <meta property="og:description" content="12 tagállam blokkolta azt a javaslatot, ami átláthatóbbá tette volna az évi a 750 milliárd euró fölötti forgalmat bonyolító cégek adózását."/>
  </head>
  <body>
    <article>
      <h1>Magyarország kiállt az óriásvállalatok adóelkerülése mellett az Európai Tanácsban</h1>
      <address><time datetime="2019-11-29T13:20:00+00:00">29 Nov 2019, 13:20</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>12 tagállam blokkolta azt a javaslatot, ami átláthatóbbá tette volna az évi a 750 milliárd euró fölötti forgalmat bonyolító cégek adózását.</b>
      </p>
      <p>Magyarország is egyike annak a 12 uniós tagállamnak, amely csütörtökön az Európai Tanácsban blokkolta azt az előterjesztést, amely leleplezte volna a multinacionális vállalatok adóelkerülését - írja a <a href="https://www.theguardian.com/business/2019/nov/28/12-eu-states-reject-move-to-expose-companies-tax-avoidance">Guardian</a> brit lap nyomán a <a href="https://merce.hu/2019/11/29/magyarorszag-is-blokkolta-az-unios-kezdemenyezest-amely-leleplezte-volna-a-multik-adoelkeruleset/">Mérce</a>.</p>
      <blockquote>A javaslat arra kötelezte volna a 750 milliárd euró fölötti éves forgalmat bonyolító cégeket, hogy tagállamonkénti bontásban tegyék közzé, mennyi bevételt szereztek, valamint hogy ezek után mennyi adót fizettek.</blockquote>
      <p>Az olyan óriáscégek, mint például a Facebook, a Google vagy az Apple azzal, hogy az alacsonyabb társasági adót kivető országokban adóznak olyan esetekben is, ha egyébként máshol is tevékenykednek, évente 500 milliárd dollárnyi kiesést okoznak az uniós tagállamoknak - ezt volt hivatott kezelni a javaslat.</p>
      <p>Magyarország mellett nemmel szavazott még Írország, Luxemburg, Málta és Ciprus - vagyis az összes európai adóparadicsom -, illetve Lettország, Csehország, Észtország, Ausztria, Horvátország és Szlovénia is. Utóbbi tagállamok közül sokan gazdasági versenyelőnyüket az alacsony adóknak köszönhetik. Nemmel szavazott Svédország is, ám ott nem az adóelkerülés segítése volt a cél, hanem a félelem attól, hogy a brüsszeli kompromisszumos szabályok felvizezik a sokkal keményebb svéd előírásokat.</p>
      <blockquote>A 9 százalékos társasági adószinttel Magyarország is az adóparadicsomok felé közelít, de a legnagyobb cégek még ennél is kevesebbet kell, hogy adózzanak itt.</blockquote>
      <p>Összehasonlításként, Írországban alapesetben 6,25 százalék a társasági adó. Tavaly a <a href="https://g7.hu/vallalat/20181112/evi-48-milliard-forintnyi-tarsasagi-adot-trukkozhet-ki-az-orszagbol-30-magyarorszagi-multi/">G7</a> írta meg, hogy a 30 legnagyobb Magyarországon működő globális nagyvállalat esetében a tényleges adókulcs csupán 3,6 százalék, aminek következtében évente 48 milliárd eurónyi, a mai tragikus forintárfolyamon váltva mintegy 16 ezer milliárd forintnyi bevételtől esett el a magyar állam.</p>
    </article>
  </body>
</html>