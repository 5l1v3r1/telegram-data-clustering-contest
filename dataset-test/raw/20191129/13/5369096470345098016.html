<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/782141/bullying-petyche-o-skandalakis-apetyche/"/>
    <meta property="og:site_name" content="to10.gr"/>
    <meta property="article:published_time" content="2019-11-29T13:17:12+00:00"/>
    <meta property="og:title" content="Το bullying πέτυχε, ο Σκανδαλάκης απέτυχε"/>
    <meta property="og:description" content="Το σύστημα ΠΑΟΚ και τα ΜΜΕ του Σαββίδη πίεσαν τον πρόεδρο του ΕΣΚΑΝ, Παναγιώτη Σκανδαλάκη, χρησιμοποιώντας ακόμη και την οικογένειά του και ο ίδιος σύρθηκε σε μια ενέργεια που εκθέτει τον ίδιο, αλλά και τον θεσμό. Και αυτό, ενώ αδρανούσε όλη τη χρονιά που ο Ολυμπιακός ζητάει ελέγχους σε ΟΛΟΥΣ..."/>
  </head>
  <body>
    <article>
      <h1>Το bullying πέτυχε, ο Σκανδαλάκης απέτυχε</h1>
      <h2>Το σύστημα ΠΑΟΚ και τα ΜΜΕ του Σαββίδη πίεσαν τον πρόεδρο του ΕΣΚΑΝ, Παναγιώτη Σκανδαλάκη, χρησιμοποιώντας ακόμη και την οικογένειά του και ο ίδιος σύρθηκε σε μια ενέργεια που εκθέτει τον ίδιο, αλλά και τον θεσμό. Και αυτό, ενώ αδρανούσε όλη τη χρονιά που ο Ολυμπιακός ζητάει ελέγχους σε ΟΛΟΥΣ...</h2>
      <address><time datetime="2019-11-29T13:17:12+00:00">29 Nov 2019, 13:17</time> by <a rel="author">Γιώργος Νοικοκύρης</a></address>
      <p>Ο Παναγιώτης Σκανδαλάκης είναι ένα από τα πρόσωπα των ημερών στο ελληνικό ποδόσφαιρο. Ένα πρόσωπο που αρχικά προκάλεσε (θετική) εντύπωση με τους χειρισμούς του στο παράνομο, ανεδαφικό και προπαγανδιστικό  αίτημα του ΠΑΟΚ για διεξαγωγή αντιντόπιννγκ κοντρόλ σε 5 παίκτες από κάθε ομάδα, ενόψει του ντέρμπι Ολυμπιακός-ΠΑΟΚ. Αρχικά έδειξε ότι σέβεται τους νόμους και τους κανόνες χωρίς να υποκύπτει στους εκβιασμούς και τις απειλές. Αλλά, εν τέλει, λειτούργησε ως φοβικός και άβουλος, υποκύπτοντας στο αίτημα του ΠΑΟΚ. Και στο bullying που δέχθηκε.</p>
      <p>Προφανώς και το πρόβλημα δεν είναι η διεξαγωγή αντιντόπινγκ κοντρόλ σε Ρέντη και Μεσημβρία. Αλλωστε, ο Ολυμπιακός έχει ζητήσει από την αρχή της χρονιάς έκτακτους ελέγχους σε όλους και ο ίδιος έχει περάσει τους περισσότερους από κάθε άλλη ομάδα στην Ελλάδα τα τελευταία 30 χρόνια. Το πρόβλημα είναι ότι ως πρόεδρος του ΕΣΚΑΝ, κλήθηκε να δείξει ότι λειτουργεί αυτόφωτα, δίχως φόβο και δίχως να πιέζεται από συγκεκριμένα κέντρα, που έχουν κάνει σύστημα το bullying, αλλά τελικά υπέκυψε.</p>
      <p>
        <a href="https://www.to10.gr/podosfero/superleague/782078/olybiakos-paok-kanontas-katinies-prin-apo-ena-nterbi/">
          <i>Tην ώρα που ο Ολυμπιακός ασχολείται με το ποδόσφαιρο, ο ΠΑΟΚ στήνει επικοινωνιακό πανηγυράκι,</i>
        </a>
      </p>
      <p>Μπαίνοντας κάποιος στον κόπο να μελετήσει το βιογραφικό του, αντιλαμβάνεται ότι ένας άνδρας με τη δική του εμπειρία, τις παραστάσεις και την τριβή στον επαγγελματικό, αυτοδιοικητικό και τον πολιτικό στίβο, δεν είναι λογικό να υποκύπτει.<br/>* Καθηγητής Χειρουργικής Ανατομίας της Ιατρικής Σχολής του Πανεπιστημίου Αθηνών.<br/>* Πρόεδρος Κεντρικού Συμβουλίου Υγείας (ΚΕ.Σ.Υ.)<br/>* Πρώην Επιμελητής Χειρουργικής του Ακαδημαϊκού Ιατρικού Κέντρου του Πανεπιστημίου Άμστερνταμ.<br/>* Μύστης της Τοπικής Αυτοδιοίκησης για σχεδόν 15 χρόνια (1982-1996.<br/>* Επτά φορές εκλεγμένος βουλευτής με τη Νέα Δημοκρατία (1989-1993 στην Β΄ Αθηνών, 1996-2009 στην Λακωνία).<br/>* Υφυπουργός Εξωτερικών από τον Μάρτιο 2004 έως τον Φεβρουάριο 2006 αρμόδιος για θέματα Απόδημου Ελληνισμού.<br/>* Αντιπρόεδρος του ΝΑΤΟ!<br/>* Αρχηγός της Ελληνικής Διακομματικής Επιτροπής στον ΟΗΕ για τα εθνικά θέματα. Μέλος της Διαρκούς Επιτροπής Εθνικής Άμυνας και Εξωτερικών Υποθέσεων.<br/>Και πολλά ακόμη…</p>
      <p>Κι όμως, ο Παναγιώτης Σκανδαλάκης σύρθηκε σε αυτή την ενέργεια, να κάνει το ΕΣΚΑΝ αιφνιδιαστικό έλεγχο σε Ρέντη και Μεσημβρία, επειδή υπέκυψε στο bullying. Επειδή έγραψαν για αυτόν και την οικογένειά του. Επειδή τα Μέσα του Ιβάν Σαββίδη τον στοχοποίησαν και έγραψαν για τον γιο του και τη σχέση του με τον Ολυμπιακό, έκανε το χατίρι του ΠΑΟΚ. Μια ενέργεια κατάφορα επιθετική προς τον Ολυμπιακό.</p>
      <p>Με την απόφαση να στείλει… κατά παραγγελία κλιμάκια του ΕΣΚΑΝ σε Ρέντη και Μεσημβρία, ο κ. Σκανδαλάκης ακύρωσε τον θεσμό. Ακύρωσε επί της ουσίας αυτό που ο ίδιος υπερασπίστηκε με την επιστολή του προς την ΠΑΕ ΠΑΟΚ. Ακύρωσε το «ξαφνικό», το «έκτακτο», το «απροειδοποίητο» των ελέγχων.</p>
      <p>Δεν μπορεί ο επικεφαλής του Εθνικού Συμβουλίου Καταπολέμησης του Ντόπινγκ να άγεται και φέρεται και να σύρεται σε τέτοιου είδους αποφάσεις επειδή φοβάται, ανησυχεί ή «πιέζεται» από την ΠΑΕ ΠΑΟΚ ή από δημοσιεύματα Μέσων συμφερόντων Ιβάν Σαββίδη. Διότι ο πρόεδρος του ΕΣΚΑΝ είναι θεσμός. Είναι ένα όργανο που δεν μπορεί να εκβιάζεται και να απειλείται από κανέναν. Εάν μπορεί, εάν δίνει το «δικαίωμα» με τις ενέργειές του να εκβιάζεται, απειλείται από καθέναν και οποιονδήποτε, τότε απλά δεν μπορεί να κατέχει αυτή τη θέση. Απλά και ξεκάθαρα.</p>
      <p>Ο ίδιος ο κ. Σκανδαλάκης ανέφερε στην επιστολή του ότι ο έλεγχος ντόπινγκ δεν μπορεί να γίνεται «κατόπιν παραγγελίας». Πουθενά στον πλανήτη δεν γίνονται αυτά. Κι όμως, στην Ελλάδα, ο ΠΑΟΚ το… παρήγγειλε και ο ΕΣΚΑΝ το έκανε. Με τον πρόεδρο του Συμβουλίου, να είναι έκθετος. Διότι μπήκε στον επικοινωνιακό χορό του ΠΑΟΚ και έδειξε αδυναμία να διαχειριστεί μια εύκολη κατάσταση. Στην οποία το ΕΣΚΑΝ είχε απόλυτο δίκιο, είχε μαζί του όλους τους κανονισμούς της WADA, αλλά, εν τέλει, έκανε τα αντίθετα.</p>
      <p>Αυτό που δεν κατανοούν όλοι αυτοί που παίρνουν τέτοιες αποφάσεις, (παρα)συρμένοι από πιέσεις ή απειλές, είναι ότι το μόνο που καταφέρνουν, είναι να βυθίζουν ακόμη περισσότερο τον αθλητισμό στην ανυποληψία. Και να τρέφουν κουτσομπολιά. Κυρίως, όμως, δείχνουν ότι είναι κατά συνθήκη και κατά περίσταση «ευαίσθητοι». Και για αυτό υπάρχουν συγκεκριμένα παραδείγματα…</p>
      <p>Η ομάδα που «σήκωσε» το θέμα του ντόπινγκ στην Ελλάδα από την αρχή της χρονιάς ήταν ο Ολυμπιακός. Οι Ερυθρόλευκοι από το καλοκαίρι ζητούν επισταμένους ελέγχους σε όλες τις ομάδες. Εκτάκτους ελέγχους, όχι μετά τα παιχνίδια, αλλά στα προπονητικά κέντρα των ομάδων. Ολων των ομάδων. Ακολούθησε την προτροπή του Ολυμπιακού ο κ. Σκανδαλάκης; Εγιναν έλεγχοι σε ΟΛΕΣ τις ομάδες; Εκτακτοι και χωρίς πρωτύτερα να έχει γίνει… βούκινο μια στο πανελλήνιο; Εχει κάποια στοιχεία ο κ. Σκανδαλάκης για αυτούς τους ελέγχους. Σε ποιες ομάδες έχουν γίνει; Ποιους παίκτες; Πότε;</p>
      <p>Ο κ. Σκανδαλάκης μπορεί να στέλνει κάθε εβδομάδα, κάθε μέρα, όποτε γενικώς του το ζητούν οι αντίπαλοι του Ολυμπιακού, κλιμάκια του ΕΣΚΑΝ στο Ρέντη. Μπορούν να… κατασκηνώσουν και να διεξάγουν καθημερινούς ελέγχους εάν το επιθυμούν. Διότι αυτό που αγνοεί προφανώς, είναι ότι ο Ολυμπιακός είναι η ομάδα που έχει περάσει από τους περισσότερους ελέγχους ντόπινγκ από κάθε άλλη στην Ελλάδα τα τελευταία 25-30 χρόνια. Πάντοτε πεντακάθαρος. Χωρίς ποτέ να πιαστεί ποδοσφαιριστής, με οποιαδήποτε απαγορευμένη ουσία.</p>
      <p>Μάλιστα, καλό θα είναι ο κ. Σκανδαλάκης να γνωρίζει ότι οι έλεγχοι δεν έγιναν από τα ελληνικά όργανα, αλλά από τα διεθνή. Διότι ο Ολυμπιακός του Champions League και του Europa League, έχει περάσει από… κόσκινο από τους αρμόδιους ελεγκτικούς μηχανισμούς της UEFA.</p>
      <p>Το πρόβλημα, λοιπόν, δεν είναι οι έλεγχοι. Το πρόβλημα λειτουργίας προκύπτει όταν ένας επιστήμονας, που τοποθετείται σε μια θέση τόσο μεγάλης ευθύνης, αντί να λειτουργεί ως θεσμός και να κάνει τη δουλειά του ανεπηρέαστος, μπαίνει στη διαδικασία να τρέφει τις επικοινωνιακές επιδιώξεις ενός υποβολιμαίου συστήματος, που μόνο στόχο έχει την εκτόξευση λάσπης σε όσους δεν τον υπακούν.</p>
      <p>0 Παναγιώτης Σκανδαλάκης έγινε ένας από αυτούς που λύγισαν από το bullying. Αρα, πλέον, μπορεί να κάνει κάτι άλλο. Διότι τη θέση που του δόθηκε, δεν κατάφερε να την υπηρετήσει…</p>
      <p>
        <b>
          <a href="https://www.to10.gr/podosfero/superleague/782141/bullying-petyche-o-skandalakis-apetyche/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>