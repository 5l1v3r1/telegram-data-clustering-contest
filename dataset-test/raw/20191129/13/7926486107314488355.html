<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014750/%D8%AA%D8%A7%D8%B1%D8%AA%D8%A7%D8%B1-%D8%AE%D8%B7%D8%A7%D8%A8-%D8%A8%D9%87-%D8%AE%D8%A8%D8%B1%D9%86%DA%AF%D8%A7%D8%B1-%D8%B4%D9%85%D8%A7-%D8%AA%D8%B1%DA%A9%DB%8C%D8%A8-%D8%AA%DB%8C%D9%85-%D8%B1%D8%A7-%D8%A8%DA%86%DB%8C%D9%86%DB%8C%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T13:27:08+00:00"/>
    <meta property="og:title" content="تارتار خطاب‌به خبرنگار:شما ترکیب تیم را بچینید"/>
    <meta property="og:description" content="سرمربی تیم فوتبال نفت مسجد سلیمان در نشست خبری خطاب به خبرنگاری که به ارنج این مربی ایراد گرفته بود گفت:شما بیایید ترکیب تیم ما را بچینید، آن وقت شرایط نفت درست می‌شود."/>
  </head>
  <body>
    <article>
      <h1>تارتار خطاب‌به خبرنگار:شما ترکیب تیم را بچینید</h1>
      <address>
        <time datetime="2019-11-29T13:27:08+00:00">29 Nov 2019, 13:27</time>
      </address>
      <p>
        <i>سرمربی تیم فوتبال نفت مسجد سلیمان در نشست خبری خطاب به خبرنگاری که به ارنج این مربی ایراد گرفته بود گفت:شما بیایید ترکیب تیم ما را بچینید، آن وقت شرایط نفت درست می‌شود.</i>
      </p>
      <p>به گزارش مشرق، <b>مهدی تارتار </b>در نشست خبری بعد از بازی با <b>ذوب‌آهن </b>اظهار داشت: قبل از صحبت‌های فنی پیغام <b>منصوریان </b>را به شما می‌دهم که عنوان کرد پرواز دارد و نمی‌تواند در نشست خبری شرکت کند.</p>
      <p>وی افزود: در نیمه اول مالکیت توپ در اختیار ما بود ولی خلق موقعیت نداشتیم، یکی 2 بازیکن ما در باد پیروزی هفته قبل خواب بودند، در بین دو نیمه تذکر لازم را به آنها دادیم. ما یک ضربه پنالتی هم داشتیم که تبدیل به گل نشد.</p>
      <blockquote>بیشتر بخوانید:<br/><a href="https://www.mashreghnews.ir/news/1014746/%D8%B2%D9%88%D8%B1-%D9%85%D9%86%D8%B5%D9%88%D8%B1%DB%8C%D8%A7%D9%86-%D9%88-%D8%AA%D8%A7%D8%B1%D8%AA%D8%A7%D8%B1-%D8%A8%D9%87-%D9%87%D9%85-%D9%86%D8%B1%D8%B3%DB%8C%D8%AF">زور منصوریان و <i>تارتار</i> به هم نرسید</a></blockquote>
      <p>تارتار تاکید کرد: ذوب‌آهن در این بازی به خواسته‌اش رسید و حسرت این بازی برای ما باقی ماند.</p>
      <p>مهدی تارتار در پاسخ سوال خبرنگاری که از چیدمان تیمش در این مسابقه ایراد گرفته بود، با ناراحتی و عصبانیت گفت: شما بیایید ترکیب تیم ما را بچینید، آن وقت شرایط نفت درست می‌شود! مثل اینکه فراموش کرده‌اید سال گذشته همه تیم‌ها از نفت 3 امتیاز را می‌گرفتند. یک مقدار منصفانه قضاوت کنید و انصاف داشته باشید. شما هفته گذشته هم انتقاد کردید و من محترمانه جوابتان را دادم، اما اگر قرار است به این شکل انتقاد کنید، دیگر پاسخی به سوالات شما نمی‌دهم.</p>
      <p>وی در خصوص از دست رفتن پنالتی توسط حسین ابراهیمی گفت: ابراهیمی پنالتی‌زن اول ماست و در تمام تمرینات پنالتی‌هایش را گل کرده بود. تمامی بازیکنان دنیا ممکن است پنالتی‌هایشان گل نشود. به هر حال شما امکانات دو باشگاه را کنار هم بگذارید و بعد قضاوت کنید.</p>
      <p>سرمربی نفت تاکید کرد: باید بپذیریم که ما امکانات در حد لیگ برتر نداریم و پولی که بابت استخراج نفت به دست می‌آید، هزینه تیم‌های فوتبال نمی‌شود. من از مسئولان می‌خواهم که یک فکر اساسی کند.</p>
      <p>سرمربی نفت ادامه داد: ما باید مرتب به این شهر و آن شهر برویم تا تمرین کنیم. بعد از بازی با نساجی زمین تمرین ما زیر کشت رفته و حتی یک جلسه هم در مسجدسلیمان تمرین نکردیم. بعد شما چطور انتظار دارید ما با ذوب آهن دیدار عادلانه داشته باشیم؟ حتما انتظار دارید تیمی که یک پنالتی‌اش خراب می‌شود، با این شرایط 3 گل هم به ذوب‌آهن بزند.</p>
      <p>تارتار با گفتن این جمله نشست خبری را ترک کرد.</p>
      <p>منبع: فارس</p>
    </article>
  </body>
</html>