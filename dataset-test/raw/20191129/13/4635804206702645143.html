<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/the-simpsons-icin-beklenmedik-final-iddiasi/"/>
    <meta property="og:site_name" content="LOG"/>
    <meta property="article:published_time" content="2019-11-29T13:00:54+00:00"/>
    <meta property="og:title" content="The Simpsons için beklenmedik “final” iddiası"/>
    <meta property="og:description" content="Televizyon tarihinin en uzun animasyon dizilerinden The Simpsons için ortaya ilginç bir iddia atıldı. Seri finale doğru gidiyor gibi görünüyor."/>
  </head>
  <body>
    <article>
      <h1>The Simpsons için beklenmedik “final” iddiası</h1>
      <address><time datetime="2019-11-29T13:00:54+00:00">29 Nov 2019, 13:00</time> by <a rel="author">Ninsu KAHRAMAN</a></address>
      <p>Televizyon tarihinin en uzun animasyon dizilerinden <b>The Simpsons</b> için ortaya ilginç bir iddia atıldı. Seri finale doğru gidiyor gibi görünüyor.</p>
      <p>1989’dan bu yana hayatımızda yer alan ve pek çok kez “geleceği tahmin ettiği” yönünde internet şakalarına konu olan <b>The Simpsons</b> için yolun sonuna gelmiş olabiliriz. Üstelik bu iddia dizinin açılış müziğinin bestecisi <b>Danny Elfman</b>‘dan geliyor! Bu yüzden hayli güçlü bir dayanağı bulunuyor. <a href="https://www.joe.ie/movies-tv/danny-elfman-simpsons-finished-687660">Joe</a>‘ya verdiği röportajda dizinin sona yaklaştığını kaydeden Elfman, izleyicileri ve hayranları hayli şaşırtan bir açıklamaya imza atıyor. Üstelik dizinin biteceği tarihi de işaret ediyor.</p>
      <h3>“The Simpsons final hazırlığında”</h3>
      <p>Kendi kariyeriyle ilgili açıklamalar yapan Elfman’a elbette sevilen animasyonla ilgili sorular da soruluyor. Onlardan biri dizinin son sezonlara doğru eski kalitesini tutturamamasına yönelik yapılan eleştiriler üzerine. İşte Elfman da tam bu anda bombayı patlatıyor ve artık bunu tartışmanın bir anlamı olmadığını çünkü dizinin finale yaklaştığını kaydediyor. Elfman’ın yaptığı açıklama tam olarak şöyle: “<i>Duyduğuma göre dizi finale hazırlanıyor. Bu yüzden bu argümanın da sonuna geliyoruz. Bunu kesin olarak bilmiyorum. Ancak duyduklarıma göre dizinin önümüzdeki yıl son yılı olacak.</i>”</p>
      <p>Sevilen animasyon halihazırda 31. sezonunu sürdürüyor ve bu sezon <b>1 Mart 2020</b>‘de final bölümünü yayınlayacak. Elfman’ın açıklaması gerçekleşirse dizi aynı tarihte televizyona da veda edecek. Ancak dizi mevcut sezonu sürdürürken birden final kararı alır mı emin değiliz. Geçtiğimiz şubat ayında dizi <b>32. sezon</b> için de onay almıştı. Bu durumda Elfman’ın dediği gibi 2020 değil ancak 2021 The Simpsons için nihai final yılı olabilir.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/the-mandalorian-setinden-sevimli-bebek-yoda-videosu-izle/"/>
      </related>
    </article>
  </body>
</html>