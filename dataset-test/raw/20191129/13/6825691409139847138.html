<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/ekonomika-ir-politika/d-tuskas-perdave-europos-vadovu-tarybos-vadovo-igaliojimus-ch-micheliui-941862"/>
    <meta property="og:site_name" content="Kauno diena"/>
    <meta property="article:published_time" content="2019-11-29T13:40:00+00:00"/>
    <meta property="og:title" content="D. Tuskas perdavė Europos Vadovų Tarybos vadovo įgaliojimus Ch. Micheliui"/>
    <meta property="og:description" content="Briuselyje penktadienį vyksta Europos Vadovų Tarybos (EVT) pirmininko įgaliojimų perdavimo ceremonija."/>
  </head>
  <body>
    <article>
      <h1>D. Tuskas perdavė Europos Vadovų Tarybos vadovo įgaliojimus Ch. Micheliui</h1>
      <address><time datetime="2019-11-29T13:40:00+00:00">29 Nov 2019, 13:40</time> by <a rel="author" href="https://kauno.diena.lt/autoriai/ruta-androsiunaite" target="_blank">Rūta Androšiūnaitė, BNS</a></address>
      <p>
        <b>Briuselyje penktadienį vyksta Europos Vadovų Tarybos (EVT) pirmininko įgaliojimų perdavimo ceremonija.</b>
      </p>
      <p>„Europa – geriausia vieta planetoje“, – pareiškė darbą baigiantis Donaldas Tuskas, kurio žodžius susirinkusieji pasveikino aplodismentais.</p>
      <p>Po to jis įteikė savo įpėdiniui belgui Charles'iui Micheliui (Šarliui Mišeliui) varpelį, kuris simbolizuoja EVT pirmininko įgaliojimų perdavimą.</p>
      <p>„Tarnauti Europos piliečiams – didžiulė garbė“, – penktadienį sakė Ch. Michelis.</p>
      <p>Jis taip pat juokaudamas vylėsi, kad jam baigus kadenciją EVT pirmininko poste, sulauks „ne mažiau aplodismentų nei Donaldas“.</p>
      <p>Ch. Michelis daug kalbėjo apie tai, kad ES daug pasiekė, tačiau perspėjo, kad „gyvename taikoje, bet privalome būti budrūs“.</p>
      <p>Per spaudos konferenciją išvakarėse Ch. Michelis sakė, kad vienas svarbiausių jo prioritetų bus kova su klimato kaita. Pasak būsimojo ES Tarybos vadovo, Europa privalo tapti „pokyčių paradigmos“ varikliu.</p>
      <p>Ch. Michelis ragino sutelkti pastangas, kad grėsmė klimatui atsitrauktų, pasiekti neutralumą išmetamo anglies dioksido požiūriu ir pripažino, kad tam reikia lėšų.</p>
      <p>Šių metų liepą Ch. Michelis 28 Bendrijos valstybių vadovų buvo išrinktas naujuoju EVT pirmininku. Darbą šiame poste jis pradės gruodžio 1 dieną.</p>
    </article>
  </body>
</html>