<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7924122"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-29T13:18:00+00:00"/>
    <meta property="og:title" content="Задържаха вилнелият в столична болница, бил е полицай"/>
    <meta property="og:description" content="Задържаха мъжа, за който се предполага, че е вилнелият в столичната болница „Св. Анна”. Той е на 50 години и се казва Здравко Инджов. След нападението той успя да избяга и беше обявен за общодържавно"/>
  </head>
  <body>
    <article>
      <h1>Задържаха вилнелият в столична болница, бил е полицай</h1>
      <address><time datetime="2019-11-29T13:18:00+00:00">29 Nov 2019, 13:18</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Задържаха мъжа, <b><a href="https://www.24chasa.bg/novini/article/7923501">за който се предполага, че е вилнелият в столичната болница „Св. Анна”</a></b>. Той е на 50 години и се казва Здравко Инджов. След нападението той успя да избяга и беше обявен за общодържавно издирване, предава <a href="https://nova.bg/news/view/2019/11/29/270153/%D0%B7%D0%B0%D0%B4%D1%8A%D1%80%D0%B6%D0%B0%D1%85%D0%B0-%D0%BC%D1%8A%D0%B6%D0%B0-%D0%B7%D0%B0-%D0%BA%D0%BE%D0%B9%D1%82%D0%BE-%D1%81%D0%B5-%D0%BF%D1%80%D0%B5%D0%B4%D0%BF%D0%BE%D0%BB%D0%B0%D0%B3%D0%B0-%D1%87%D0%B5-%D0%B5-%D0%B2%D0%B8%D0%BB%D0%BD%D0%B5%D0%BB%D0%B8%D1%8F%D1%82-%D0%B2-%D1%81%D1%82%D0%BE%D0%BB%D0%B8%D1%87%D0%BD%D0%B0-%D0%B1%D0%BE%D0%BB%D0%BD%D0%B8%D1%86%D0%B0-%D1%81%D0%BD%D0%B8%D0%BC%D0%BA%D0%B8/">NOVA</a>.</p>
      <p>В петък по обяд Инджов сам дойде пред лечебното заведение. Мъжът заяви, че е бивш полицай и твърди, че не е посягал на никого. Казва, че сестрите не му давали да пуши в отделението. Според него една от тях се е свила сама в ъгъл на стаята, без той да я е удрял.</p>
      <p>В нощта срещу петък лекари в болница „Св. Анна“ в София станаха обект на брутална агресия. Около 4 ч. в Клиниката по хирургия е извикан за консултация лекар от КАИЛ на болницата. Консултацията се е налагала заради лечението на тежко болен пациент. В това време друг пациент, приет за планова операция, започнал да вилнее в коридора на Първо отделение на Клиниката по хирургия.</p>
      <p>Той удрял, блъскал, душил и обиждал лекари и сестри, оплакаха се от лечебното заведение. Размахвал и белезници и заплашвал с арест. Предварително е сложил на камерите гумени ръкавици, за да попречи на видеозаснемането. Счупил и врата на клиниката. Удрял е главата на едната от лекарките в стената.</p>
    </article>
  </body>
</html>