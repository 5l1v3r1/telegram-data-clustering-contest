<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23522577-adrian-mihalcea-fost-secund-lui-cosmin-contra-ideile-noastre-nu-mai-ajuns-jucatori-decis-oprim.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T13:51:00+00:00"/>
    <meta property="og:title" content="Adrian Mihalcea, fost secund al lui Cosmin Contra: &quot;Ideile noastre nu au mai ajuns la jucători, am decis să ne oprim&quot;"/>
    <meta property="og:description" content="Finalul campaniei de calificare la EURO 2020 a fost și finalul lui Cosmin Contra pe banca tehnică a echipei naționale a României. După înfrângerea cu Spania și ratarea calificării la"/>
  </head>
  <body>
    <article>
      <h1>Adrian Mihalcea, fost secund al lui Cosmin Contra: "Ideile noastre nu au mai ajuns la jucători, am decis să ne oprim"</h1>
      <address><time datetime="2019-11-29T13:51:00+00:00">29 Nov 2019, 13:51</time> by <a rel="author">Red. Sport</a></address>
      <p><b>Finalul campaniei de calificare la EURO 2020 a fost și finalul lui Cosmin Contra pe banca tehnică a echipei naționale a României. După înfrângerea cu Spania și ratarea calificării la turneul final, "Guriță" a decis să se despartă de "tricolorii mari", transmite Mediafax.<br/></b><br/>La doar două zile după prezentarea oficială a noului selecționer, fostul secund al lui Cosmin Contra, Adrian Mihalcea, a explicat la Digi Sport care a fost atmosfera la echipa națională pe finalul preliminariilor:<br/><br/>"O despărțire bruscă, a durut destul de mult. Ideile noastre n-au mai ajuns la jucători și am decis să nu mai continuăm. E vorba doar de ultima perioadă. Dacă ne uităm la meciul cu Norvegia, atitudinea a fost extraordinară. Poate și datorită presiunii".<br/><br/>În ultima dublă jucată de România cu selecționerul Cosmin Contra pe banca tehnică, tricolorii au încasat șapte goluri, două de la Suedia, iar restul de cinci de la Spania.<br/><br/>"Am întâlnit o echipă a Suediei într-o formă foarte bună, cumva miza aceasta a jocului ne-a făcut să fim temători, precipitați, lucru care a dus la această înfrângere. Băieții nu mai simțeau că pot face un meci bun (n.red. - în meciul cu Spania). Cu mâna pe inimă vă spun că nu au fost incidente, nu au fost probleme. Am făcut alegerile pe care le-am făcut, ceilalți au reacționat, era și normal", a mai spus <b>Mihalcea</b>.<br/><br/>Mihalcea a explicat și decizia staff-ului tehnic de a-l lăsa în afara lotului pe Ionuț Radu, portarul lui Genoa. Ciprian Tătărușanu, Florin Niță și Silviu Lung Jr. au fost portarii convocați pentru dubla cu Spania și Suedia.<br/><br/>"Nici cu Ionuț Radu nu a fost nicio problemă. Eu vă spun din punctul nostru de vedere și cum am considerat să facem convocările. Am ales ca varianta a doua să fie Niță, un jucător care se antrenează extraordinar", a explicat <b>Mihalcea</b>.<br/><br/><b>Cum arată semifinalele din Liga Națiunilor:</b></p>
      <p>Islanda - România<br/>Bulgaria - Ungaria</p>
      <p>Dacă va trece de Islanda, România se va duela, tot în deplasare, cu învingătoarea din duelul Bulgaria vs Ungaria.</p>
      <ul>
        <li>Islanda ocupă locul 39 în clasamentul FIFA și are o echipă cotată la 83,63 milioane €.</li>
      </ul>
      <ul>
        <li>România ocupă locul 37 în ierarhia FIFA și are o echipă cotată la 81,90 milioane €.</li>
      </ul>
      <p><b>Cum arată duelurile din play-off-ul Ligii Națiunilor: <br/></b><br/>Divizia A / Islanda - România şi Bulgaria - Ungaria<br/>Divizia B / Bosnia-Herţegovina - Irlanda de Nord şi Slovacia - Irlanda<br/>Divizia C / Scoţia - Israel şi Norvegia - Serbia<br/>Divizia D / Georgia - Belarus şi Macedonia de Nord - Kosovo.<br/><br/><b>Euro 2020, date de ținut minte</b></p>
      <ul>
        <li>30 noiembrie 2019 - Va avea loc tragerea la sorți a grupelor de la Euro 2020, eveniment care va fi găzduit de București.</li>
      </ul>
      <ul>
        <li>26 martie 2020 - Vor avea loc semifinalele din play-off-ul din Liga Națiunilor.</li>
      </ul>
      <ul>
        <li>31 martie 2020 - Vor avea loc finalele din play-off-ul din Liga Națiunilor.</li>
      </ul>
      <ul>
        <li>12 iunie - 12 iulie 2020 - În această perioadă va avea loc Euro 2020, marea finală urmând să aibă loc pe Wembley, din Londra.</li>
      </ul>
      <p>   </p>
    </article>
  </body>
</html>