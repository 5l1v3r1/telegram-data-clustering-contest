<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infooradea.ro/fetita-de-2-ani-salvata-in-ultima-clipa-de-un-pompier-militar-care-trecea-prin-zona/"/>
    <meta property="og:site_name" content="InfoOradea"/>
    <meta property="article:published_time" content="2019-11-29T13:11:00+00:00"/>
    <meta property="og:title" content="Fetiță de 2 ani salvată în ultima clipă de un pompier militar care trecea prin zonă"/>
    <meta property="og:description" content="După ce la începutul acestei luni, viața unui bebeluș a fost salvată de un medic al SMURD și un pompier militar, la sediul Inspectoratului"/>
  </head>
  <body>
    <article>
      <h1>Fetiță de 2 ani salvată în ultima clipă de un pompier militar care trecea prin zonă</h1>
      <address><time datetime="2019-11-29T13:11:00+00:00">29 Nov 2019, 13:11</time> by <a rel="author">Redactia</a></address>
      <h4>După ce la începutul acestei luni, viața unui bebeluș a fost salvată de un medic al SMURD și un pompier militar, la sediul Inspectoratului pentru Situații de Urgență ”Crișana” al județului Bihor, sâmbătă, 23 noiembrie a.c., un alt copil a fost salvat pe stradă, de un pompier militar aflat în timpul liber.</h4>
      <p>Sâmbătă, în jurul orei 17.00, în timp ce se întorcea de la Oradea,   deplasându-se cu autoturismul spre casă (situată în Marghita), trecând prin localitatea Tămășeu, pompierul militar Petruț Ciprian a observat  un grup de oameni agitați, adunați în jurul unui copil întins pe jos. Militarul a oprit imediat mașina, îndreptându-se rapid spre micuța victimă, care era în stare de inconștiență.</p>
      <p>Le-a spus celor prezenți că știa ce avea de făcut pentru a o salva, desfășurând în calitate de pompier militar în cadrul Stației de Pompieri Săcueni și misiuni de acordare a primului ajutor calificat. Evaluând numaidecât situația, plutonier major Petruț a constatat că fetița nu mai putea respira, astfel că, a luat-o pe micuță  în brațe și i-a acordat măsurile de prim ajutor care se impuneau, reușind în câteva secunde să o salveze, readucând-o în stare de conștiență.</p>
      <p>După sosirea echipajului Serviciului de Ambulanță Județean la fața locului, Petruț Ciprian a continuat, împreună cu cadrele medicale, să-i acorde fetiței îngrijiri de specialitate, până în momentul transportării acesteia la spital.</p>
      <p>Ajuns acasă, primul lucru pe care l-a făcut, a fost acela de a-și strânge în brațe cele două fiice în vârstă de 2, respectiv de 6 ani, fiind recunoscător, după cum a mărturisit,  că i s-a dat șansa de a oferi părinților copilului salvat posibilitatea de a avea în continuare pe cine să îmbrățișeze.</p>
      <related>
        <h4>Articole similare</h4>
        <a href="https://infooradea.ro/bihorean-condamnat-la-inchisoare-pentru-infractiuni-rutiere-depistat-si-incarcerat-de-politisti/"/>
        <a href="https://infooradea.ro/a-b-a-crisuri-au-finalizat-lucrarile-de-reabiltare-la-statiile-hidrometrice-din-judetul-bihor-afectate-de-viituri/"/>
        <a href="https://infooradea.ro/incendiu-violent-in-localitatea-lunca-judetul-bihor-au-ars-constructii-si-animale/"/>
      </related>
    </article>
  </body>
</html>