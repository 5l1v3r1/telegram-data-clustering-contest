<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nationalezorggids.nl/kraamzorg/nieuws/51560-propylgallaat-niet-toegestaan-in-vitamine-d-druppels-maar-zit-er-wel-in.html"/>
    <meta property="og:site_name" content="www.nationalezorggids.nl"/>
    <meta property="article:published_time" content="2019-11-29T13:05:37+00:00"/>
    <meta property="og:title" content="Propylgallaat niet toegestaan in vitamine D-druppels, maar zit er wel in"/>
    <meta property="og:description" content="Van propylgallaat (E310) is niet bekend of de stof schadelijk is voor zeer jonge kinderen, terwijl het wel in sommige druppels vitamine D zit. Kinderartsen raden het ouders af om druppels met deze stof te gebruiken, ook omdat het niet is toegestaan om de toevoeging E310 in supplementen voor kinderen van jonger dan 1 jaar te gebruiken. Het gaat om de druppels Vitamine D Aquosum en Vitamine D suikervrij van Davitamon. Dit meldt RTL Nieuws. "/>
  </head>
  <body>
    <article>
      <h1>Propylgallaat niet toegestaan in vitamine D-druppels, maar zit er wel in</h1>
      <address>
        <time datetime="2019-11-29T13:05:37+00:00">29 Nov 2019, 13:05</time>
      </address>
      <figure>
        <img src="https://www.nationalezorggids.nl/uploads/article/article_image/51560/normal_baby_kruipen_kijken_kind35.jpg"/>
      </figure>
      <p>Van propylgallaat (E310) is niet bekend of de stof schadelijk is voor zeer jonge kinderen, terwijl het wel in sommige druppels vitamine D zit. Kinderartsen raden het ouders af om druppels met deze stof te gebruiken, ook omdat het niet is toegestaan om de toevoeging E310 in supplementen voor kinderen van jonger dan 1 jaar te gebruiken. Het gaat om de druppels Vitamine D Aquosum en Vitamine D suikervrij van Davitamon. Dit meldt RTL Nieuws. </p>
      <p>Volgens de kinderartsen is nooit aangetoond dat vitamine D-druppels met propylgallaat veilig zijn voor baby’s. “Dat betekent dat wij alle Nederlandse kinderartsen hebben meegegeven aan ouders door te geven druppels te kiezen waar geen propylgallaat in zit”, zegt voorzitter Károly Illy van de Nederlandse Vereniging voor Kindergeneeskunde (NVK). Naast kinderartsen, zijn ook huisartsen, jeugdartsen, verloskundigen en gynaecologen hierover geadviseerd.</p>
      <h3>Geen directe aanleiding om te stoppen </h3>
      <p>Overigens is het niet zo dat ouders per direct moeten stoppen met het geven van druppels met deze toevoeging, maar luidt het advies wel om in het vervolg voor iets anders dan de twee producten van Davitamon te kiezen. Naar aanleiding van de bevindingen van RTL heeft het ministerie van Volksgezondheid het RIVM verzocht om hierover een advies uit te brengen. Want vooralsnog heeft RIVM ook nog geen eenduidig antwoord op de eventuele schadelijkheid van het middel dat dient als antioxidant tegen bederf.</p>
      <h3>Gebruik propylgallaat verboden</h3>
      <p>Propylgallaat is een verboden toevoeging in alle producten voor baby’s en peuters, laten de autoriteiten weten. Echter wordt er op het gebruik ervan voorlopig niet gehandhaafd. Er is namelijk een Europese discussie gaande “of er wettelijk iets geregeld moet gaan worden voor het gebruik van onder andere propylgallaat voor die supplementen waarvoor een officieel suppletieadvies geldt”. </p>
      <p>
        <i>Door: Nationale Zorggids</i>
      </p>
    </article>
  </body>
</html>