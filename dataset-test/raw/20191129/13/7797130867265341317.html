<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Zdravlje/a547976/Zene-rade-bolje-u-toplijim-kancelarijama.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Žene rade bolje u toplijim kancelarijama"/>
    <meta property="og:description" content="Poslodavci bi mogli da poboljšaju efikasnost povećanjem temperature na radnim mestima, pokazalo je nedavno..."/>
  </head>
  <body>
    <article>
      <h1>Žene rade bolje u toplijim kancelarijama</h1>
      <address>
        <time datetime="2019-11-29T13:00:00+00:00">29 Nov 2019, 13:00</time>
      </address>
      <p>Poslodavci bi mogli da poboljšaju efikasnost povećanjem temperature na radnim mestima, pokazalo je nedavno istraživanje po kojem su žene efikasnije u toplijim kancelarijama, dok se kod muškaraca nije toliko izrazito pokazalo da visina temperature u kancelarijama utiče na njihovu produktivnost na poslu.</p>
      <p>Naučnici sa Univerziteta u Južnoj Kaliforniji utvrdili su da su žene bile uspešnije u verbalnim i matematičkim zadacima u toplijim kancelarijama. Kod muškaraca se obavljanje istih zadataka popravilo na nižim temperaturama, no kod njih je veza temperature u kancelarijama i učinak bilA mnogo manje izražena nego kod žena.</p>
      <p>Autori istraživanja naveli su da bi temperature u kancelarijama morale znatno da se povećaju iznad sadašnjih standarda kako bi se povećala produktivnost na radnim mestima na kojima rade zaposlenici oba pola.</p>
      <p>U istraživanju provedenom u Berlinu učestvovalo je više od 500 studenata.</p>
      <p>U okviru istraživanja provedena su tri različita vremenski ograničenja testiranja u području matematike, verbalnih veština i kognitivnih funkcija, a uspeh na testu imao je kao rezultat i financijsku nagradu.</p>
      <p>Testovi su sprovedeni na različitim kancelarijskim temperaturama od 16,1 do 32,7 stepeni Celzijusa.</p>
      <p>Naučnici su utvrdili da postoji veza između temperature u kancelarijama i uspeha na matematičkim i verbalnim testovima dok temperatura u kancelariji nije imala nikakve efekte na kognitivne funkcije, kako kod žena tako i kod muškaraca.</p>
      <p>Voditelj istraživanja profesor Tom Čang kazao je da je i "u okviru raspona relativno normalnih temperatura uočena razlika u produktivnosti”.</p>
      <p>"Od ranije je poznato da žene vole toplije radne prostore od muškaraca no do sada se verovalo da se radi o ličnim preferencijama", kaže Čang.</p>
      <p>Istraživanje je pokazalo da su žene najproduktivnije u kancelarijama u kojima je temperatura između 21 do 26 stepeni Celzijusa, dok su muškarci produktivniji u kancelarijama u kojima je temperatura ispod 21 stepeni Celzijusa.</p>
      <p>"Ono što smo otkrili je da se ne radi samo o tome osećate li se ugodno ili ne, nego da i vaša produktivnost zavisi o tome. Na vaš učinak u sferama koje su važne - u matematičkim i verbalnim veštinama i na napor koji ulažete - utiče temperatura. Poslodavci mnogo ulažu u to da se njihovi zaposleni osećaju ugodno i da su visoko produktivni”, kaže profesor Čang.</p>
      <p>Čak i ako se jedino brinete za novac i produktivnost mogli biste razmisliti da podignete temperaturu u svojim kancelarijskim zgradama, poručuje Čang.</p>
      <p>Po tom istraživanju optimalna temperatura u kancelarijama bi bila oko 24 stepeni Celzijusa.</p>
    </article>
  </body>
</html>