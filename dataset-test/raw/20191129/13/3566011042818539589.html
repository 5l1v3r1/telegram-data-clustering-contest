<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550898.html/%D8%A8%D9%87-%D8%B2%D9%88%D8%AF%DB%8C-%D8%B1%D8%AF%D9%BE%D8%A7%DB%8C%DB%8C-%D8%A7%D8%B2-%D8%A7%D8%B3%D8%AA%DA%A9%D8%A8%D8%A7%D8%B1-%D8%AC%D9%87%D8%A7%D9%86%DB%8C-%D8%AF%D8%B1-%D9%85%D9%86%D8%B7%D9%82%D9%87-%D9%86%D8%AE%D9%88%D8%A7%D9%87%DB%8C%D8%AF-%D8%AF%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T13:40:00+00:00"/>
    <meta property="og:title" content="به زودی ردپایی از استکبار جهانی در منطقه نخواهید دید"/>
    <meta property="og:description" content="فرمانده نیروی دریایی ارتش گفت:‌ در آینده نزدیک شاهد خواهید بود که هیچ ردپایی از رژیم‌های منحوس استکبار جهانی در منطقه تحت کنترل نیروی دریایی جمهوری اسلامی و پیرامون آن وجود نخواهند داشت."/>
  </head>
  <body>
    <article>
      <h1>به زودی ردپایی از استکبار جهانی در منطقه نخواهید دید</h1>
      <h2>فرمانده نیروی دریایی ارتش:</h2>
      <address>
        <time datetime="2019-11-29T13:40:00+00:00">29 Nov 2019, 13:40</time>
      </address>
      <p>فرمانده نیروی دریایی ارتش گفت:‌ در آینده نزدیک شاهد خواهید بود که هیچ ردپایی از رژیم‌های منحوس استکبار جهانی در منطقه تحت کنترل نیروی دریایی جمهوری اسلامی و پیرامون آن وجود نخواهند داشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ امیردریادار حسین خانزادی فرمانده نیروی دریایی ارتش جمهوری اسلامی ایران در سخنرانی پیش از خطبه نمازجمعه امروز تهران گفت: در تاریخ هر ملتی روزهایی وجود دارد که موجب مباهات و افتخار است و به لطف خداوند و به برکت انقلاب اسلامی تاریخ ایران اسلامی مملو از چنین روزهایی است.</p>
      <p>  وی افزود: نیروی دریایی در طول 40 سال اخیر و در گام اول افتخاراتی آفرید که متضمن امنیت و برگرفته از  آرمان‌های انقلاب اسلامی بود.   فرمانده نیروی دریایی ارتش تصریح کرد: در شرایطی که استکبار جهانی با تحمیل جنگ 8 ساله به دنبال آن بود که نهال انقلاب را از پای درآورد تکاوران نیروی دریایی در آغاز جنگ تحمیلی حماسه‌آی 34 روزه را در خوزستان آفریدند.   وی افزود: استکبار جهانی که بعثی‌ةا را به نیابت از خود به جنگ علیه جمهوری اسلامی فرا خوانده بود تصور می‌کرد ظرف یک هفته می‌تواند خوزستان را از ایران جدا کرده و به تهران برسند اما دفاع جانانه تکاوران نیروی دریایی آنان را متوقف کرد.   <b>* در 67 روز ابتدایی دفاع مقدس نیروی دریایی ضربه محکمی بر استکبار و ایادی آن وارد کرد</b>   دریادار خانزادی گفت:‌ در 67 روز ابتدایی دفاع مقدس نیروی دریایی توانست سیلی و ضربه محکمی بر استکبار و ایادی آن وارد کرده و دشمن را به طور کامل در دریا متوقف کند و تا پایان 8 سال دفاع مقدس سیطره خود را بر دریا اعمال کرد.   وی تصریح کرد: دشمن می‌تواند تلاش کند کشتی‌های تجاری و نفتی ایران را از بین ببرد و از هوا و دریا به آنها ضربه وارد کند اما عملیات اسکورت این کاروان‌ها مانع از تحقق این اقدام آنها شد.   <b>*نیروی دریایی در طول دفاع مقدس 10 هزار کشتی ایرانی را اسکورت کرد</b>   فرمانده نیروی دریایی ارتش گفت: نیروی دریایی در طول 8 سال دفاع مقدس توانست 10 هزار کشتی ایرانی را اسکورت کرده و باعث شود تا اقتصاد کشور پایدار بماند.   خانزادی خاطرنشان کرد:‌با وجود تحریم‌هایی که از همان روزهای ابتدای پیروزی انقلاب اسلامی شکل گرفته بود و به دنبال تضعیف ایران بود اما نیروی دریایی به دنبال ساخت و تجهیزات با اتکا به ظرفیت داخلی بوده و توانست امکانات، تجهیزات و قطعات خود را به روز کرده و هویت نیروی دریایی انقلاب اسلامی را تثبیت کند و پا به عرصه اقیانوس‌ها بگذارد.   وی افزود: با تجهیزات نیروی دریایی، توانستیم خود را از آبراه کوچک وارد اقیانوس‌ها کرده و جلوه‌های اقتدار علمی و صنعتی جمهوری اسلامی را به رخ استکبار جهانی بکشانیم.   وی گفت:‌ برای تأمین امنیت ناوگان تجاری و نفتی جمهوری اسلامی ایران ناوگروه‌های نیروی دریایی در شمال اقیانوس هند، خلیج عدن و دریای سرخ توانستند با دزدی دریایی و تروریسم دریایی بجنگند و امنیت ناوگان جمهوری اسلامی در دریا برقرار شد.   <b>* 64 ناوگروه نیروی دریایی در آبراه‌ها و اقیانوس‌ها از امنیت جمهوری اسلامی دفاع می‌کنند</b>   وی تصریح کرد: هم اکنون 64 ناوگروه نیروی دریایی در آبراه‌ها و اقیانوس‌ها از امنیت جمهوری اسلامی دفاع می‌کنند و هم اکنون که با شما سخن می‌گویم ناوگروه 64 نیروی دریایی ارتش جمهوری اسلامی در دریای سرخ در حال برقراری امنیت و اسکورت کشتی‌های نفتی جمهوری اسلامی است.   وی خاطرنشان کرد: امتدادهای عمقی جدید برای نیروی دریایی و نظام جمهوری اسلامی ایجاد کرده‌ایم.   وی افزود: در دوران سازندگی و سال‌های پس از دفاع مقدس تجهیزات نیروی دریایی را خودمان ساختیم چرا که معتقد بودیم امنیت عاریه‌ای را برای خود شایسته نمی‌دانیم.   فرمانده نیروی دریایی ارتش گفت:‌ برای ساخت کشتی‌ها و ناوگان خود دست به کار شدیم و ناو موج، جماران، دماوند، سهند را به کار گرفته و وارد آبراه‌های جمهوری اسلامی کردیم و در همین ماه هم ناو دنا را به عرصه رزم دریایی وارد خواهیم کرد.   وی تصریح کرد: ساخت زیردریایی را که پیچیدگی‌های فناوری زیادی دارد را در دستور کار خود قرار دادیم و ظرف 20 سال گذشته فرهنگ استفاده از زیردریایی را به دست آوردیم و توانستیم زیردریایی غدیر را در کلاس بومی بسازیم و آن را به اژدرهای بومی مجهز کرده و این اژدرهای بومی و افتخارآفرین را مانند موشک‌هایی که از عرشه شلیک می‌شوند از عرشه زیردریایی به سمت دشمن به پرواز درآوریم.   وی خاطرنشان کرد: امروز دشمن ناوگان و ابزارهای چشم‌ پرکن خود را 700 کیلومتر دورتر از آبراه‌های دریایی جمهوری اسلامی قرار داده و از آن سو نظاره‌گر ما است.   وی گفت:‌مخابرات پایدار و امن و اطلاعات و ارتباطات از راه دور را در تجهیزات خود به کار گرفته‌ایم.   وی گفت: با حضور در مناطق کمتر برخوردار و آبادسازی این مناطق، تبدیل به پرچمدار توسعه مکران در جنوب شرق ایران شده‌ایم.   وی تصریح کرد:‌امروز مجموعه بصیر، ولایتمدار و شجاع جوانان نیروی دریایی در دریاهای جمهوری اسلامی حضور متقدری دارند.   وی گفت:‌در عرصه ساخت بیمارستان‌ها نیز نیروی دریایی وارد شده و بیمارستان‌های بندرعباس و کنارک را تا پایان سال به بهره‌برداری می‌رسانیم.   فرمانده نیروی دریایی ارتش تصریح کرد: نیروی دریایی راهبردی را از نیروی  دریایی سنتی به نیروی دریایی مدرن، و متناسب با شأن جمهوری اسلامی تبدیل کرده و نیروی دریایی راهبردی را در دستور کار داریم. ضمن اینکه امروز همه کادر نیروی دریایی از نسل انقلاب بوده و با بصیرت و شجاع هستند.   <b>* امنیت امروزمان متکی بر ظرفیت‌های داخلی است</b>   خانزادی خاطرنشان کرد:‌ امروز امنیتی که ما در دریا داریم برخلاف امنیت بسیاری از کشورهای جهان و منطقه عاریه‌ای نیست بلکه متکی بر تمامی ظرفیت‌های داخلی است.   وی افزود : با توجه به تحریم‌ها و فشارهای دشمن که در طول 40 سال اخیر بر جمهوری اسلامی تحمیل شده است توانسته‌ایم نیازهای شناورهای سطحی و زیرسطحی، انواع ناوشکن‌ها و زیردریایی‌ها بر اساس ظرفیت‌های داخلی خود ساخته و متکی بر علم و دانش بومی خود باشیم.   وی افزود: دریاهای ما امن است و حضور شیاطین بزرگ و ایادی آن و آمریکا و رژیم منحوس صهیونیستی نمی‌تواند خللی در اقدامات ما انجام دهد.   وی تصریح کرد:‌دوره‌نمایش‌های دروغین و پرسه‌زدن‌های  دروغین به پایان رسیده و دشمنان و ایادی آنها باید جان سربازان و ابزارهای حلبی خود را بردارند و منطقه را ترک کنند.   فرمانده نیروی دریایی ارتش خاطرنشان کرد: امروز ملت‌های منطقه بیدار بوده و زیر بار چتر امنیت دروغینی که استکبار به دنبال تحمیل به آنان است نمی‌روند.   امیردریادار خانزدای خاطرنشان کرد: دنیا دید که پوزه ائتلاف نمایشی آنها به خاک مالیده شده و ناچار هستند که خیزش تمدنی ایران به سمت دریاهای جهان را ببینند.   وی تصریح کرد: در شرایطی که ایران آزاد مستقل، دانشمند و قدرتمند به سرعت و با اتکای به ظرفیت‌های ملی عرصه‌های پیشرفت را در خواهند نوردید.   وی تصریح کرد: درآینده نزدیک نظاره‌گر رویکرد تمدنی با تکیه بر دریامحور خواهیم بود.   <b>* روزهای آینده نسل جدیدی از تجهیزات بومی را خواهید دید</b>   فرمانده نیروی دریایی ارتش گفت:‌در روزهای آینده با وجود همه فشارها و تحریم‌ها، نسل جدیدی از تجهیزات بومی متکی بر ظرفیت دانش و علم فرزندان این آب و خاک را خواهید دید.   وی گفت:‌ ناوشکن دنا، ناو مین‌شکار و بومی صبا، پهپاد دورپرواز و استراتژیک سیمرغ و پهپاد دریاپایه که قادر است بدون نیاز به هرگونه کاربری از تمامی عرصه‌ها پرواز کرده و اطلاعات دشمن را به دست بیاورد را عملیاتی کرده و بهره‌برداری را آغاز خواهیم کرد.   وی در پایان گفت:‌در آینده نزدیک شاهد خواهید بود که هیچ ردپایی از رژیم‌های منحوس استکبار جهانی در منطقه تحت کنترل نیروی دریایی جمهوری اسلامی و پیرامون آن وجود نخواهند داشت.   انتهای پیام/</p>
    </article>
  </body>
</html>