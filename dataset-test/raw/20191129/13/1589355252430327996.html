<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/pociatek-sa-s-trnkom-zabaval-na-korupcii-kocnerov-trezor-vydal-dalsie-informacie.html"/>
    <meta property="og:site_name" content="TREND.sk"/>
    <meta property="article:published_time" content="2019-11-29T13:57:00+00:00"/>
    <meta property="og:title" content="Počiatek sa s Trnkom zabával na korupcii. Kočnerov trezor vydal ďalšie informácie"/>
    <meta property="og:description" content="Bývalý minister financií sa na nahrávke pochválil informáciami o pochybných kšeftoch Jána Slotu"/>
  </head>
  <body>
    <article>
      <h1>Počiatek sa s Trnkom zabával na korupcii. Kočnerov trezor vydal ďalšie informácie</h1>
      <address><time datetime="2019-11-29T13:57:00+00:00">29 Nov 2019, 13:57</time> by <a rel="author">TREND</a></address>
      <p>
        <b>Archív Mariana Kočnera vydal ďalšiu nahrávku. Tentoraz je jej hlavným aktérom bývalý minister financií Ján Počiatek, ktorý sa na nej, spolu s vtedajším generálnym prokurátorom Dobroslavom Trnkom, dobre zabávajú na korupcii najvyšších vládnych predstaviteľov.</b>
      </p>
      <p>Obsah novej nahrávky, ktorú <a href="https://dennikn.sk/1668678/dalsi-nahraty-je-pociatek-na-kocnerovom-videu-ziada-od-trnku-krytie-v-kauze-tipos-video/?ref=tit1">analyzuje Denník N </a>, dokazuje, že D. Trnka sa pri kauze Lemikon, vďaka ktorej prišlo Slovensko o 13 miliónov eur, správa ako poskok Smeru. Nahrávka je ďalším dôkazom, že bývalý generálny prokurátor si nielenže neplnil svoju služobnú zákonom stanovenú povinnosť, ale naopak, prepojenie organizovaného zločinu na Slovensku dokonca kryl. Nahrávka s veľkou pravdepodobnosťou pochádza zo začiatku roka 2009.</p>
      <related>
        <a href="https://www.etrend.sk/trend-archiv/rok-2019/cislo-42/mal-chranit-pravo-no-zneuzil-ho-kto-je-dobroslav-trnka.html"/>
        <a href="https://www.etrend.sk/trend-archiv/rok-2017/cislo-21/v-akom-biznise-sa-pohybovali-kalinak-pociatek-ci-basternak-2.html"/>
      </related>
      <p>J. Počiatek na nahrávke, okrem iného, hovorí o „fantastickom kšefte“ s emisiami, ktorý mal vymyslieť vtedajší koaličný partner Smeru, predseda SNS, Ján Slota. Šéfovi SNS sa pritom malo dokonca pri týchto „kšeftoch“ podariť obísť premiéra Roberta Fica. D. Trnka sa na nahrávke dobre zabáva keď mu minister financií ozrejmuje, že „ešte aj Fica oholil (myslí tým J. Slotu) do pi..i, lebo nedal mu z toho polku, ale nejak inak ho domotal, úplný kráľ,“ dopĺňa  J. Počiatek.</p>
      <h3>Rozoberali Tipos aj Lemikon</h3>
      <p>Obaja aktéri nahrávky sa stretli, aby spolu prediskutovali kauzu spoločnosti Tipos a Lemikon. V kauze ako podozrivý vystupoval aj samotný J. Počiatek, pričom sa predpokladalo, že namiesto záujmov Slovenska uprednostnil záujmy neznámej schránkovej firmy. Celá kauza sa točila okolo súdneho sporu o ochranné známky. Po rokoch, počas ktorých súdny spor prebiehal, narástli úroky do výšky dvoch miliárd korún (približne 66,7 miliónov eur).</p>
      <p>Táto suma mala byť na základe rozsudku Najvyššieho súdu vyplatená schránkovej spoločnosti Lemikon, ktorá sídlila najskôr na Cypre pričom neskôr zmenila adresu a presťahovala sa do Panamy. Za firmou v tej dobe, podľa informácií Denníka N, stál český podnikateľ Radovan Vitek, ktorý je napojený na finančnú skupinu J&amp;T.</p>
      <p>Problémom bolo, že proti rozhodnutiu Najvyššieho súdu o vyplatení sumy mal minister financií možnosť podať mimoriadny opravný prostriedok. J. Počiatek tak však neurobil a so schránkovou spoločnosťou sa dohodol, akým spôsobom jej peniaze začne vyplácať.</p>
      <p>Prvá splátka vo výške 400-miliónov korún (približne 13-miliónov eur), bola schránkovej firme poslaná už v novembri 2008. Minister financií však o tejto platbe nikomu nepovedal a o tom, že J. Počiatek podpísal s Lemikonom dohodu, informovali až českí novinári. Avšak až v auguste tohto roku, o viac ako 10 rokov neskôr, súdy potvrdili, že štát túto sumu spoločnosti vyplácať nemusel.</p>
      <h3>Kauza emisie</h3>
      <p>Okrem kauzy týkajúcej spoločnosti Lemikon sa D. Trnka od J. Počiatka dozvedel aj o hlbšom pozadí emisnej kauzy. Tá bola vo väčšej miere medializovaná až o niekoľko mesiacov neskôr, v apríli 2009. Vtedajší šéf Ministerstva financií sa na videonahrávke rozhovoril o praktikách J. Slotu.</p>
      <p>Podľa neho si šéf SNS „vymyslel nový kšeft“, ktorým bol predaj emisných kvót. „On ti niekde vyňúral, že existujú také medzinárodné kvóty... ja som tiež netušil, že existujú,“ dopĺňa v nahrávke J. Počiatek.</p>
      <p>Slovensko vďaka emisnej kauze prišlo celkovo až o 66 miliónov eur. Za nevýhodným predajom emisných kvót stáli ministri životného prostredia, ktorí boli na svoje posty nominovaní koaličnou SNS. Napriek niekoľko ročnému vyšetrovaniu uzatvorila generálna prokuratúra v roku 2014 celý prípad tým, že skutok nie je trestným činom.</p>
      <p>Kauza sa nakoniec výraznejšie nedotkla ani samotného J. Slotu, ktorého „výkony“ vo „fantastických kšeftoch“ na nahrávke kvetnato opisuje J. Počiatek. Vtedajší premiér Robert Fico síce najskôr emisnú kauzu odmietal, no nakoniec v roku 2009 aspoň prikročil k odvolaniu dvoch ministerských nominantov SNS, ktorí v jej pozadí stáli. Nakoniec Ministerstvu financií až do ďalších parlamentných volieb šéfoval nominant Smeru Dušan Čaplovič.</p>
    </article>
  </body>
</html>