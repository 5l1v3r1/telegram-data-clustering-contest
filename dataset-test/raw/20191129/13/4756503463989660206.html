<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/izobrazevanje_in_zaposlitev/klavdija-verlak-zadovoljstvo-na-delovnem-mestu.html"/>
    <meta property="og:site_name" content="Cekin.si"/>
    <meta property="article:published_time" content="2019-11-29T13:39:00+00:00"/>
    <meta property="og:title" content="'Ko imate emocionalno nezrelega šefa, je vaša izbira težka'"/>
    <meta property="og:description" content="&quot;V službi preživimo najmanj osem ur, kar je tretjina dneva. Običajno smo tam dlje časa. Če se v službi ne razumemo dobro, slabe odnose in krivice, ki jih tam čutimo, nosimo s seboj domov. Tako smo v službi še dodatnih 8 ali 9 ur, odvisno od tega, koliko časa o krivicah, ki se vam dogajajo, meljete v svoji glavi še doma,&quot; piše Klavdija Verlak."/>
  </head>
  <body>
    <article>
      <h1>'Ko imate emocionalno nezrelega šefa, je vaša izbira težka'</h1>
      <address><time datetime="2019-11-29T13:39:00+00:00">29 Nov 2019, 13:39</time> by <a rel="author">Klavdija Verlak, coach za osebni razvoj</a></address>
      <p>
        <i>"V službi preživimo najmanj osem ur, kar je tretjina dneva. Običajno smo tam dlje časa. Če se v službi ne razumemo dobro, slabe odnose in krivice, ki jih tam čutimo, nosimo s seboj domov. Tako smo v službi še dodatnih 8 ali 9 ur, odvisno od tega, koliko časa o krivicah, ki se vam dogajajo, meljete v svoji glavi še doma," piše Klavdija Verlak.</i>
      </p>
      <figure>
        <img src="https://images.24ur.com/media/images/1920xX/Sep2019/54e91a3631_62317358.jpg?v=d41d"/>
        <figcaption>Klavdija Verlak<cite>FOTO: osebni arhiv</cite></figcaption>
      </figure>
      <p>Pred kratkim sem dobila v roke izsledke ankete na slovenskem trgu, ki je več kot 5.000 ljudi vprašala, kako so zadovoljni s svojo službo. Rezultati so bili porazni, 65 odstotkov jih je namreč reklo, da niso. Kot glavni razlog nezadovoljstva so navedli medosebne odnose. V Ameriki so podobno anketo izvedli aprila letos in podatki so pokazali, da je kar 85 odstotkov ljudi zadovoljnih s svojo službo, kot glavni razlog zadovoljstva so navedli smiselnost svojega dela, priznanje sodelavcev in ravnotežje med službenim in zasebnim življenjem. Očitno smo v Sloveniji še daleč od tega.</p>
      <p>V službi preživimo najmanj osem ur, kar je tretjina dneva. Običajno smo tam dlje časa. Če se v službi ne razumemo dobro, slabe odnose in krivice, ki jih tam čutimo, nosimo s seboj domov. Tako smo v službi še dodatnih 8 ali 9 ur, odvisno od tega, koliko časa o krivicah, ki se vam dogajajo, meljete v svoji glavi še doma.</p>
      <p>To pomeni, da so vaš um in vsi vaši občutki zaposleni s tem, kako je v službi, in tako se na nič drugega doma ne morete skoncentrirati. Vaši otroci, vaš partner nimajo nič od vas. Vašim prijateljem stalno govorite o svojih krivicah. Ko kuhate, se v glavi prepirate in dokazujete svoj prav. Vse to se vidi na vašem obrazu, vaš pogled je odsoten, ne poslušate in stalno ste napeti.</p>
      <p>Sama vem, kako je, ko služba popolnoma prevzame tvoje življenje. Ko so odnosi tam slabi, se začneš dejansko spraševati, kaj delaš narobe, si res takšen, za kakršnega te imajo, in ko pridejo ti dvomi, si pečen. Stalno vrtiš to kolo samoobtožb, kreganj in dokazovanj, da nisi tako slab, kot bi te želeli narediti slabega.</p>
      <p>
        <b>Kaj lahko naredite proti temu?</b>
      </p>
      <p>Zato da bodo drugi spremenili sebe in prenehali govorice in nagajanja, žal nič. To, kaj delajo ali govorijo drugi, je njihova stvar. To, kako se vi na to odzovete, je pa vaša. Na to imate vpliv.</p>
      <p>
        <b>Kaj lahko naredite zase?</b>
      </p>
      <p>Poskušajte se dvigniti nad razmere, kot da se dogaja nekomu drugemu. Tako boste umaknili svoja čustva. Ne, ne bo šlo zlahka, in vsakič, ko boste lahko na okoliščine pogledali par sekund več in nevtralno, boste že zmagovalci. Sčasoma lahko potem vidite, zakaj ima vedenje vaših sodelavcev tako velik vpliv na vas. In zakaj ste vedno znova prizadeti.</p>
      <p>Trezno premislite, koliko od tistega, kar se govori, je dejansko res? Res nič ne znate? Res vse narobe delate? Opazujte sodelavce, ki vas prizadenejo s svojim načinom vedenja.</p>
      <p>Na koga vas spomnijo? Kdo še podobno dela z vami? Kaj od te osebe pričakujete? Kaj res hočete od ljudi, zaradi katerih se počutite prizadeti?</p>
      <p>Bodite iskreni do sebe. Je to zato, ker v vas podzavestno vzbujajo občutek, da niste dovolj dobri, pametni, sposobni ...? Ali vam še krepijo občutek, da ste drugačni in da ne spadate nikamor? Ali pa vzbudijo v vas občutek, da je nekaj za vas nemogoče in kaj se greste, ker ciljate previsoko?</p>
      <table bordered="">
        <tr>
          <td>Ljudje imajo vpliv na vaše počutje, dokler se vi na njihove provokacije čustveno odzovete.</td>
        </tr>
      </table>
      <p>
        <b>Šefi bi morali te okoliščine rešiti!</b>
      </p>
      <p>Šef je vedno tisti, ki zastavi kulturo podjetja. Ne pravijo zastonj, da riba smrdi pri glavi. Tako je tudi v podjetjih. Kulturo podjetja zastavi glava podjetja. Kulturo tima zastavi vodja tima. Če skrbi za to, da se goji medsebojno spoštovanje in je on/ona prvi, ki dejansko spoštuje svoje sodelavce in se tako tudi vede do njih, bo sčasoma to postala kultura celotnega tima. Žal prevelikokrat slišim in vidim, da je prav vodja tisti, ki je največji problem v timu. Vodenje ni lahka naloga. Od vodje se poleg strokovne podkovanosti zahteva predvsem emocionalno zrelost.</p>
      <p>
        <b>Kaj lahko naredim, če je moj/-a vodja glavni vir nezadovoljstva?</b>
      </p>
      <p>Ko imate emocionalno nezrelega šefa, je vaša izbira težka. Če je stanje nevzdržno in vas šikanira, lahko poskusite to vedenje prijaviti njegovim nadrejenim. Pogosto boste takrat ugotovili, da v resnici podpore nimate.</p>
      <p>
        <b>Lahko zamenjate službo.</b>
      </p>
      <p>Lahko pa naredite nekaj najboljšega zase na dolgi rok: vzamete to izkušnjo kot šolo za življenje in pogledate vase, zakaj vas to vedenje tako zelo prizadene, zakaj odreagirate.</p>
      <p>Sama sem dolgo potrebovala, da sem dojela resnico: ne glede na to, koliko sem s prstom kazala na druge, ki naj bi bili odgovorni za vse, kar je bilo slabega in dobrega v službi, reakcija na to je bila vedno moja. Jaz sem bila odgovorna za svoje občutke. Nihče drug ne more vplivati nanje. Včasih se boste počutili prizadete, tudi če imate najboljšega šefa na svetu. In včasih se vam bo tisti bav bav od šefa, ki kriči, zaj..... in maltretira, zdel smešen in kot nezrel otrok, ki bi ga najrajši postavili v kot za 10 minut, da se umiri in razmisli o svojem početju. Ko boste v tej fazi in v vas ne bo občutkov, da niste dovolj dobri ali da se vam dogaja krivica, ste zmagali. Takrat je tudi čas, da zamenjate službo. Vredni ste boljše.</p>
      <p>
        <i>Članek odraža stališče avtorja in ne odraža nujno tudi stališča uredništva.</i>
      </p>
      <related>
        <h4>Sorodni članki</h4>
        <a href="https://cekin.si/izobrazevanje_in_zaposlitev/kako-premagati-stres-na-delovnem-mestu.html"/>
        <a href="https://cekin.si/izobrazevanje_in_zaposlitev/zakaj-nekateri-ne-pasejo-v-tim.html"/>
      </related>
    </article>
  </body>
</html>