<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/renault-nissan-mitsubishi-sara-nominato-un-segretario-generale-469701.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-29T13:00:02+00:00"/>
    <meta property="og:title" content="Renault-Nissan-Mitsubishi, sarà nominato un segretario generale"/>
    <meta property="og:description" content="Le tre case costruttrici hanno deciso di dare una spinta alla loro alleanza decidendo di dotarsi di un segretario generale, che vigilerà sull'efficienza delle operazioni comuni"/>
  </head>
  <body>
    <article>
      <h1>Renault-Nissan-Mitsubishi, sarà nominato un segretario generale</h1>
      <h2>Le tre case costruttrici hanno deciso di dare una spinta alla loro alleanza decidendo di dotarsi di un segretario generale, che vigilerà sull'efficienza delle operazioni comuni</h2>
      <address><time datetime="2019-11-29T13:00:02+00:00">29 Nov 2019, 13:00</time> by <a rel="author">Samuele Prosino</a></address>
      <p><b>Renault, Nissan e Mitsubishi</b> proveranno a uscire dalle secche della loro difficile alleanza nominando, si pensa a breve, un segretario generale che gestirà i piani strategici comuni. Le tre entità automobilistiche, con anime anche distanti nel modo di affrontare il piano industriale (francesi e giapponesi, costruttori puri di auto e industria conglomerata come Mitsubishi), dovranno migliorare il loro rapporto per far fronte a un mercato sempre più spietato e in evoluzione.</p>
      <blockquote>
        <a href="https://www.formulapassion.it/automoto/mondoauto/fusione-fca-psa-problema-nome-comau-general-motors-antitrust-469620.html">Fusione FCA PSA, c’è un problema di nome Comau</a>
      </blockquote>
      <p>L’<b>alleanza</b> ha vissuto il suo meeting mensile di Boulogne-Billancourt in un clima, sembra, più collaborativo. In sala erano presenti tutti i protagonisti: Jean-Dominique Senard (presidente dell’alleanza e di Renault), Makoto Uchida (CEO di Nissan), Osamu Masuko (Presidente di Mitsubishi Motors), Clotilde Delbos (CEO di Renault), Takao Kato (CEO di Mitsubishi Motors), Ashwani Gupta (COO di Nissan), Jose-Vicente de Los Mozos e Olivier Murguet (dirigenti di altissimo livello per Renault). Insieme hanno deciso di dare un maggiore <b>focus</b> al miglioramento dell’efficienza dell’alleanza, in cerca di un punto di vista comune si spera definitivo.</p>
      <blockquote>
        <a href="https://www.formulapassion.it/automoto/mondoauto/megane-r-s-trophy-r-e-record-suzuka-tempo-renault-469526.html">Megane R.S. Trophy R, è record anche a Suzuka</a>
      </blockquote>
      <p>Il futuro segretario generale, che verrà nominato nei prossimi giorni, riporterà direttamente ai vari CEO e ovviamente al consiglio d’amministrazione dell’alleanza. Il suo compito sarà di mettere a punto i <b>piani di azione</b> per permettere alle tre entità in gioco di supportarsi a vicenda e di non ostacolarsi dal punto di vista dei profitti. Sarà l’<b>efficienza operazionale</b> a dettare il suo lavoro: con questo coordinamento, magari distinto da una minore burocrazia, i tre marchi potranno fare un passo in avanti nei progetti comuni, risparmiando tempo e denaro. Il ruolo sarà assolutamente strategico, perché da quella scrivania passeranno anche tutti i problemi di <b>sinergia</b> (industriali ed economici) che le grandi multinazionali soffrono quando devono condividere un tetto comune.</p>
      <footer>RIPRODUZIONE RISERVATA</footer>
    </article>
  </body>
</html>