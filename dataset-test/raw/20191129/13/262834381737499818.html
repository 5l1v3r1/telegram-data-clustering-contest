<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobna.com/454591/%d8%aa%d8%af%d8%a7%d9%88%d9%85-%d9%85%d8%b3%d8%a6%d9%88%d9%84%db%8c%d8%aa-%d9%be%d9%88%d8%b1%d8%b3%db%8c%d8%af%d8%a2%d9%82%d8%a7%db%8c%db%8c-%d8%af%d8%b1-%d8%b4%d9%87%d8%b1%d8%af%d8%a7%d8%b1%db%8c.html"/>
    <meta property="og:site_name" content="مجله آنلاین موبنا"/>
    <meta property="article:published_time" content="2019-11-29T13:21:19+00:00"/>
    <meta property="og:title" content="تداوم مسئولیت پورسیدآقایی در شهرداری تهران غیرقانونی است"/>
    <meta property="og:description" content="یک نماینده مجلس شورای اسلامی با انتقاد از اعمال نفوذ گسترده اعضای یک حزب تغییر نام یافته در مسئولیت نمایندگان مجلس گفت: به‌عنوان مثال انتصاب و حضور محسن پورسیدآقایی در شهرداری تهران اقدامی غیرقانونی است."/>
  </head>
  <body>
    <article>
      <h1>تداوم مسئولیت پورسیدآقایی در شهرداری تهران غیرقانونی است</h1>
      <h2>یک نماینده مجلس شورای اسلامی با انتقاد از اعمال نفوذ گسترده اعضای یک حزب تغییر نام یافته در مسئولیت نمایندگان مجلس گفت: به‌عنوان مثال انتصاب و حضور محسن پورسیدآقایی در شهرداری تهران اقدامی غیرقانونی است.</h2>
      <address>
        <time datetime="2019-11-29T13:21:19+00:00">29 Nov 2019, 13:21</time>
      </address>
      <p><a href="https://mobna.com/"><b>مجله آنلاین موبنا؛ صفورا طالب‌زاده </b></a>– نادر قاضی‌پور به خبرنگار پارلمانی روزنامه «امروز» گفت: حضور پورسیدآقایی در منصب معاونت حمل‌ونقل و ترافیک شهرداری تهران در حالیکه کیفرخواست اتهامات وی از سوی دادسرای کارکنان دولت صادر شده است، در واقع اقدامی خلاف قانون و نتیجه اعمال نفوذ و لابی یک جریان خاص است.<br/>این نماینده مجلس شورای اسلامی به درخواست 161 نماینده مجلس از سران قوا برای تسریع در رسیدگی به تخلفات صورت‌گرفته در حادثه تصادف قطارهای مسافربری در ایستگاه هفت‌خوان سمنان در سال 95 اشاره کرد و گفت: در حالیکه این حادثه وارد چهارمین سال خود شده است، هنوز مرتکبین، مقصران و مسئولان این رخداد تلخ معرفی، محاکمه و مجازات نشده‌اند.<br/>وی به اقدامات کمیسیون عمران مجلس شورای اسلامی در این زمینه اشاره کرد و گفت: چندین بار تاکنون گزارش تهیه شده از سوی اعضای این کمیسیون برای طرح در صحن علنی در دستور کار هیات رئیسه قرار گرفته ولی هربار با اعمال نفوذ از دولت و عواملش در داخل مجلس این امکان فراهم نشده است.<br/>نماینده مردم ارومیه تصریح کرد نمایندگان با وجود همه کارشکنی‌ها پیگیر محاکمه و مجازات مقصران این حادثه تلخ هستند و اقدامات دو هفته پیش هیات رئیسه در خارج کردن این گزارش از دستور کار هفتگی مجلس خللی در اراده آنان برای انجام تکالیف قانونی‌شان بوجود نخواهد آورد.<br/>قاضی‌پور گفت: آقای آخوندی در حادثه تصادف قطارهای مسافربری وزیر و مسئول بوده‌اند ولی با یک استعفای تلویزیونی پورسیدآقایی(مدیرعامل وقت راه‌آهن)، از استیضاح وزیر جلوگیری شد و چندماه بعد و با وجود مفتوح بودن این پرونده نفر دوم پرونده حادثه قطارهای مسافربری در سمنان که مدیرعامل راه‌آهن کشور بوده، معاون شهردار تهران می‌شود.<br/>وی با تأکید بر این که بررسی‌های نمایندگان مجلس از کوتاهی و تقصیر پورسیدآقایی و آخوندی در این حادثه دلالت دارد، افزود: نفوذی‌های دوستان آقای آخوندی و دولتی‌ها در مجلس شورای اسلامی مانع از این می‌شوند که این گزارش در صحن علنی قرائت و با مقصران آن برخورد قانونی صورت گیرد.<br/>پنجم آذرماه سال 95 در ساعت 7:22 دقیقه صبح روز جمعه بدلیل نقص در سیستم جدید هشدار، قطارهای مسافربری سمنان مشهد و تبریز مشهد برخورد کردند که در نتیجه آن 150 نفر از هموطنان کشته و مجروح شدند. این پرونده با تغییر رئیس دستگاه قضایی و پیگیری برخی از نمایندگان مجدداً در دستور کار مسئولان قضایی قرار گرفته است.</p>
      <pre> منبع: روزنامه امروز</pre>
    </article>
  </body>
</html>