<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626910/%E2%80%98%E0%A6%8F%E0%A6%AE%E0%A6%A8-%E0%A6%B8%E0%A7%82%E0%A6%9A%E0%A6%BF-%E0%A6%86%E0%A6%AE%E0%A6%BF-%E0%A6%9C%E0%A7%80%E0%A6%AC%E0%A6%A8%E0%A7%87-%E0%A6%A6%E0%A7%87%E0%A6%96%E0%A6%BF%E0%A6%A8%E0%A6%BF%E2%80%99"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T13:33:00+00:00"/>
    <meta property="og:title" content="‘এমন সূচি আমি জীবনে দেখিনি’"/>
    <meta property="og:description" content="এসএ গেমসের ফুটবলে পাঁচ দল নিয়ে হবে লিগভিত্তিক খেলা। টানা দুই দিন ম্যাচ খেলতে হবে বাংলাদেশসহ প্রতিটি দলেরই। দক্ষিণ এশিয়ান গেমসের পুরুষ ফুটবলে ভারতকে আনা যায়নি বহু চেষ্টা করেও। গতকাল তাই টুর্নামেন্টের ফরম্যাট বদলেছে আয়োজকেরা। এখন পাঁচ দল নিয়েই রাউন্ড রবিন লিগ পদ্ধতিতে হবে গেমসের ফুটবল। নতুন সূচি অনুযায়ী টানা দুই দিন ম্যাচ খেলতে হবে প্রতিটি দেশকেই। এই নিয়ে ক্ষোভ প্রকাশ করেছেন বাংলাদেশ কোচ জেমি..."/>
  </head>
  <body>
    <article>
      <h1>‘এমন সূচি আমি জীবনে দেখিনি’</h1>
      <address><time datetime="2019-11-29T13:33:00+00:00">29 Nov 2019, 13:33</time> by <a rel="author">ক্রীড়া প্রতিবেদক</a></address>
      <p>
        <b>এসএ গেমসের ফুটবলে পাঁচ দল নিয়ে হবে লিগভিত্তিক খেলা। টানা দুই দিন ম্যাচ খেলতে হবে বাংলাদেশসহ প্রতিটি দলেরই।</b>
      </p>
      <p>দক্ষিণ এশিয়ান গেমসের পুরুষ ফুটবলে ভারতকে আনা যায়নি বহু চেষ্টা করেও। গতকাল তাই টুর্নামেন্টের ফরম্যাট বদলেছে আয়োজকেরা। এখন পাঁচ দল নিয়েই রাউন্ড রবিন লিগ পদ্ধতিতে হবে গেমসের ফুটবল। নতুন সূচি অনুযায়ী টানা দুই দিন ম্যাচ খেলতে হবে প্রতিটি দেশকেই। এই নিয়ে ক্ষোভ প্রকাশ করেছেন বাংলাদেশ কোচ জেমি ডে।</p>
      <p>গ্রুপ বাদ দিয়ে পাঁচ দল এখন খেলবে লিগভিত্তিক। সর্বোচ্চ পয়েন্ট পাওয়া দুটি দল ১০ ডিসেম্বর ফাইনাল খেলবে। সেই ফাইনালেই এখন চোখ বাংলাদেশের। লিগভিত্তিক খেলার সুবিধা হলো, শুরুতে খারাপ করলেও সেটা কাটিয়ে ওঠার সুযোগ আছে। কিন্তু টানা দুই দিন খেলা নিয়ে ক্ষোভে ফুঁসছেন জেমি। আগের সূচিতে ১ ডিসেম্বর বাংলাদেশের প্রথম ম্যাচ ছিল নেপালের সঙ্গে। এখন ২ ডিসেম্বর ফুটবল শুরুর দিনে বাংলাদেশের প্রতিপক্ষ ভুটান। কিন্তু পরদিন ৩ ডিসেম্বরই মালদ্বীপের সঙ্গে খেলতে হবে বাংলাদেশকে।</p>
      <p>‘আন্তর্জাতিক’ ফুটবলে টানা দুই দিন খেলার নজির নেই। বাংলাদেশ কোচও বিস্মিত এমন কিছু দেখে, ‘পরপর দুই দিন খেলা। এমন সূচি আমে আগে কখনো দেখিনি। খেলোয়াড়দের জন্য খুবই কঠিন সময় যাবে।’ তবে সমস্যাটা শুধু বাংলাদেশের নয়, অন্য দলগুলোকেও খেলতে হবে টানা দুই দিন। তাই সূচি নিয়ে ক্ষোভ থাকলেও খেলায় মনোযোগ দিতে চান জেমি, ‘আমরা সেরা হওয়ার লক্ষ্য নিয়েই কাঠমান্ডুতে এসেছি। কোনো সমস্যা নিয়ে ভাবতে চাই না। সেরা হতে হলে সমস্যা নিয়ে ভাবা যায় না।’</p>
      <p>এবারের গেমসে আর্চারির পরই সোনা জয়ের সম্ভাবনা থাকবে ফুটবলে। কারণ, প্রায় জাতীয় দল নিয়েই অনূর্ধ্ব-২৩ টুর্নামেন্ট খেলতে যাচ্ছে বাংলাদেশ। তিন সিনিয়র কোটায় নেওয়া হয়েছে অধিনায়ক ও মিডফিল্ডার জামাল ভূঁইয়া, ডিফেন্ডার ইয়াসিন খান ও স্ট্রাইকার নাবীব নেওয়াজ জীবনকে। একদিকে শক্তিশালী দল নিয়ে যাচ্ছে বাংলাদেশ, ওদিকে আবার শক্তিশালী প্রতিপক্ষ ভারত নেই।</p>
    </article>
  </body>
</html>