<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/winter/norvezhki-triumf-v-parvite-startove-za-svetovnata-kupa-po-ski-byagane.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-29T13:18:32+00:00"/>
    <meta property="og:title" content="Норвежки триумф в първите стартове за Световната купа по ски бягане"/>
    <meta property="og:description" content="Майкен Фала и Йоханес Клаебо спечлиха спринтовете в Рука (Финалндия)"/>
  </head>
  <body>
    <article>
      <h1>Норвежки триумф в първите стартове за Световната купа по ски бягане</h1>
      <address><time datetime="2019-11-29T13:18:32+00:00">29 Nov 2019, 13:18</time> by <a rel="author" href="https://topsport.bg/author/todor-krastev" target="_blank">Тодор Кръстев</a></address>
      <p>Норвежците Майкен Фала и Йоханес Клаебо спечелиха първите състезания за световната купа по ски северни дисциплини. В днешните спринтове в Рука (Финландия) "викингите" отново доминираха и показаха, че за пореден сезон ще са на върха.</p>
      <p>При дамите на 1.4км класически стил Фала измина дистанцията на финала за 3:07.49 минути. Норвежката се беше откъснала далече напред и завърши спокойно. Втора се класира шведката Йонна Сундлинг с време 3:09.42 минути, а трета американката Сади Маубет Бьорнсен, финиширала за 3:09.86 минути.</p>
      <p>Останалите финалистки бяха: 4. Ане Стенсет (Норвегия), 5. Стина Нилсен (Швеция) и 6. Титил Уднес Венг (Норвегия).</p>
      <p>Доминаторът в последните години Йоханес Клаебо показа отлични ски в средата на дистанцията, когато на спускането излезе начело, след като беше трети. Той направи характерната си атака и премина финала с огромна преднина за 2:39.47 минути. В това състезание мъжете бягаха по същото трасе като дамите.</p>
      <p>Друг норвежец Пал Голберг с атака в последните метри стана втори с време 2:43.64. Зад него остана стартиралия силно французин Ришар Жув, изминал дистанцията за 2:44.09 минути.</p>
      <p>Големият претендент за световната купа Александър Болшонов (Русия) остана едва четвърти, след като водеше след първите 500 метра. Емил Иверсен (Норвегия) завърши пети, а единственият швед във финала Оскар Свенсон се класира шести.</p>
      <p>Руснакът Сергей Устюгов направи страхотна глупост в четвъртфинала, като направи два фалстарта и беше декласиран.</p>
      <p>Утре в Рука са интервалните индивидуални бягания.</p>
    </article>
  </body>
</html>