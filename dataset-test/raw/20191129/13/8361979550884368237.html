<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/sharl-mishel-noviy-golova-yes-novini-svitu-50030377.html"/>
    <meta property="og:site_name" content="НВ"/>
    <meta property="article:published_time" content="2019-11-29T13:07:00+00:00"/>
    <meta property="og:title" content="Наймолодший прем'єр Бельгії з XIX століття. Що відомо про нового главу Євроради Шарля Мішеля"/>
    <meta property="og:description" content="29 листопада к Брюсселі відбулася церемонія передачі повноважень голови Європейської ради колишньому прем'єру Бельгії Шарлю Мішелю."/>
  </head>
  <body>
    <article>
      <h1>Наймолодший прем'єр Бельгії з XIX століття. Що відомо про нового главу Євроради Шарля Мішеля</h1>
      <h2>29 листопада к Брюсселі відбулася церемонія передачі повноважень голови Європейської ради колишньому прем'єру Бельгії Шарлю Мішелю.</h2>
      <address>
        <time datetime="2019-11-29T13:07:00+00:00">29 Nov 2019, 13:07</time>
      </address>
      <p>Після рукостискання його попередник Дональд Туск передав Шарлю Мішелю дзвіночок, який символізує повноваження голови Євроради.</p>
      <p>Новий голова Євроради розпочне виконання своїх обов’язків 1 грудня, термін його повноважень — п’ять років. НВ розповідає, що про нього відомо.</p>
      <h3>Молодий ліберал</h3>
      <p>Шарль Мішель народився 21 грудня 1975 року, йому 43 роки. Батько Шарля Мішеля — Луї Мішель — теж відомий європейський політик (був міністром закордонних справ Бельгії, комісаром ЄС з питань розвитку та гуманітарної допомоги, член Європейського парламенту).</p>
      <p>І Луї Мішель, і Шарль Мішель є членами бельгійської франкомовної ліберальної партії Реформаторський рух (Mouvement Réformateur). З лютого 2011 року до свого обрання прем'єр-міністром у жовтні 2014 року Шарль Мішель її очолював. Він наймолодший прем'єр-міністр Бельгії з 1840-х років.</p>
      <h3>Політична кар'єра</h3>
      <p>Політичну кар'єру Шарль Мішель почав у 16 років, приєднавшись до Молодих ліберальних реформаторів Жодоня, пов’язаних з Реформаторським рухом. У 1994 році у віці 18 років Шарля Мішеля обрали у провінційну раду провінції Валлонський Брабант.</p>
      <p>Одночасно з політичною діяльністю Шарль Мішель здобув вищу юридичну освіту у Брюссельському вільному університеті та Амстердамському університеті, після чого став юристом у Брюссельській колегії адвокатів. Крім французької, Шарль Мішель вільно володіє голландською та англійською мовами.</p>
      <p>У федеральну палату представників Шарля Мішеля обрали у 1999 році, а у 2000 році він очолив Міністерство внутрішніх справ, ставши наймолодшим міністром в історії Бельгії. Крім того, у 2006 році його обрали мером міста Вавр.</p>
      <p>Від 2007 року Шарль Мішель обіймав посаду міністра з питань співробітництва в цілях розвитку в кількох бельгійських урядах.</p>
      <p>Після невдалих для його партії регіональних виборів у 2009 році він був одним із групи членів партії Реформаторський рух, які вимагали відставки її лідера Дідьє Рейндерса. Рейндерс пішов у відставку у червні 2010 року після федеральних виборів, які теж не були успішними для Реформаторського руху. Після цього Шарль Мішель оголосив, що претендує на посаду голови партії. Його обрали на неї у січні 2011 року, через що він пішов у відставку з поста міністра з питань співробітництва в цілях розвитку.</p>
      <h3>Прем'єр-міністр</h3>
      <p>Після федеральних виборів 2014 року Шарль Мішель був одним із тих, хто формував бельгійський уряд.</p>
      <p>Спочатку передбачалося, що прем'єр-міністром стане представник Християнсько-демократичної і фламандської партії (Christen-Democratisch en Vlaams) Кріс Петерс. Але ця партія наполягла, щоб її представниця Маріанн Тіссен стала єврокомісаром. Інші партії були проти того, щоб представники Християнсько-демократичної і фламандської партії зайняли два найважливіших пости. В результаті сторони досягли домовленості, що Тіссен стане єврокомісаром, але пост прем'єр-міністра обійме представник однієї з ліберальних партій — Реформаторського руху або Відкритих фламандських лібералів і демократів.</p>
      <p>7 жовтня 2014 року Шарлю Мішелю офіційно запропонували стати прем'єр-міністром, Петерс став одним із його заступників. Шарль Мішель — другий франкомовний ліберал, який обійняв посаду прем'єр-міністра в Бельгії.</p>
      <h3>Політична криза і відставка</h3>
      <p>У грудні 2018 року в Бельгії виникла політична криза через розбіжності з приводу того, чи приєднуватися до ініційованого ООН першого Всесвітнього пакту за безпечну, впорядковану і регульовану міграцію<i>.</i></p>
      <p>Суперечки призвели <a href="https://nv.ua/world/countries/v-belhii-spor-po-mihratsii-privel-k-raspadu-pravjashchej-koalitsii-2512300.html">до виходу з коаліції партії Новий фламандський альянс (N-VA)</a>, відставок голови МВС Яна Ямбона, міністра оборони Сандера Лонеса, міністра фінансів Йохана Ван Овертвельдта, а також держсекретарів з міграції Тео Франкена і з боротьби проти бідності та рівності шансів і справ інвалідів Зухал Демір, які були не згодні з наміром приєднатися до міграційного пакту.</p>
      <p>18 грудня 2018 року Шарль Мішель теж <a href="https://nv.ua/world/countries/premer-belhii-podal-v-otstavku-2514097.html">подав у відставку</a>. 21 грудня 2018 року його відставку прийняв король Бельгії. Однак кабінет меншості Шарля Мішеля, підтримуваний Реформаторським рухом, Відкритими фламандськими лібералами і демократами, а також Християнсько-демократичною і фламандською партією продовжив виконувати свої обов’язки до формування нового уряду. Парламентські вибори в Бельгії відбулися 26 травня.</p>
    </article>
  </body>
</html>