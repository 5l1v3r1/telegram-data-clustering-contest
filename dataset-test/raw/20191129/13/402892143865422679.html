<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/riga/298380-beidzot-sakusies-rigas-domes-arkartas-sede-lems-par-jauna-vicemera-ievelesanu.htm"/>
    <meta property="og:site_name" content="nra.lv"/>
    <meta property="article:published_time" content="2019-11-29T13:54:00+00:00"/>
    <meta property="og:title" content="Beidzot sākusies Rīgas domes ārkārtas sēde; lems par jauna vicemēra ievēlēšanu"/>
    <meta property="og:description" content="Deputātu bloka &quot;Rīgai!&quot;, &quot;Saskaņas&quot; un &quot;Gods kalpot Rīgai&quot; frakciju deputātiem ierodoties Rātsnamā, šodien sākusies ārkārtas sēde, kurā tiks lemts par jauna Rīgas vicemēra ievēlēšanu."/>
  </head>
  <body>
    <article>
      <h1>Beidzot sākusies Rīgas domes ārkārtas sēde; lems par jauna vicemēra ievēlēšanu</h1>
      <address><time datetime="2019-11-29T13:54:00+00:00">29 Nov 2019, 13:54</time> by <a rel="author">©Romāns Kokšarovs/F64 photo Agency</a></address>
      <p>Deputātu bloka "Rīgai!", "Saskaņas" un "Gods kalpot Rīgai" frakciju deputātiem ierodoties Rātsnamā, šodien sākusies ārkārtas sēde, kurā tiks lemts par jauna Rīgas vicemēra ievēlēšanu.</p>
      <p>Šim amatam domnieks Oskars Putniņš izvirzīja deputātu bloku "Rīgai!" pārstāvošo Druvi Kleinu, kurš pirms pāris mēnešiem tika izslēgts no Jaunās konservatīvās partijas.</p>
      <p>Tāpat deputāts Aleksejs Rosļikovs vicemēra postenim izvirzīja domnieku Sandri Bergmani (S), taču viņš no šīs nominācijas atteicās.</p>
      <blockquote>Darba kārtībā gan ir vēl virkne jautājumu. Šodien domnieki skatīs atkritumu apsaimniekošanas jomu regulējošos saistošos noteikumus, balsos par uzticības izteikšanu Rīgas domes priekšsēdētājam Oļegam Burovam (GKR), kā arī lems par jauna pārstāvja ievēlēšanu Rīgas brīvostas pārvaldes valdē.</blockquote>
      <p>Līdz ar sēdes norisi, ir pārtraukta pašvaldības "sāktā atskaite" par trim nenotikušām sēdēm pēc kārtas, kas varētu kalpot par pamatu rosināt domes atlaišanu.</p>
      <p>Kā ziņots, vakar, deputātu bloka "Rīgai!" pārstāvjiem, domniecei Baibai Brokai un "Saskaņas" frakcijai neierodoties Rātsnamā, tika atcelta ceturtdienas vakarā paredzētā Rīgas domes sēde, kurā bija plānots uzticības balsojums Rīgas domes priekšsēdētājam.</p>
      <p>Sēžu zālē atradās Neatkarīgo deputātu frakcijas domnieki, kā arī opozīcijas deputāti, taču tā kā viņi nereģistrējās dalībai sēdē, kvorums netika nodrošināts. Kopumā dalībai sēdē reģistrējās tikai desmit domnieki.</p>
      <p>Kā izteicās Burovs, politika ir kompromisu māksla, tomēr katram kompromisam ir robežas un cena. Viņš apstiprināja, ka GKR ar "Saskaņu" un deputātu bloku "Rīgai!" sākotnēji bija vienojušies, ka vicemēra krēslu varētu ieņemt "Rīgai!" deputāts Druvis Kleins, vietu Rīgas brīvostas valdē - šī bloka pārstāvis Oskars Putniņš, bet Pilsētas attīstības komiteju vadītu - neatkarīgā deputāte Baiba Broka. Vienlaikus bijusi arī vienošanās, ka SIA "Rīgas satiksme" būtu Kleina pārziņā.</p>
      <p>Tomēr vēlāk GKR saņēmusi koalīcijas līguma projektu, kuru parakstījuši 16 deputāti no frakcijas "Saskaņa", trīs deputāti no deputātu bloka "Rīgai!" un Broka. GKR vien atlicis parakstīt līgumu un koalīcija būtu izveidota, tomēr politiskais spēks nav piekritis vairākiem līguma punktiem, kas saistīti ar trešā vicemēra krēsla izveidi un kapitālsabiedrību pārdali.</p>
      <p>Šodien partijas "Saskaņa", GKR, kā arī deputātu bloks "Rīgai!" paziņoja, ka tomēr vienojušies par koalīcijas izveidi un šodien plāno apmeklēt gaidāmo sēdi.</p>
      <p>Aģentūras LETA rīcībā esošā neoficiālā informācija liecina, ka "Saskaņa" piekritusi atkāpties no prasības vēl pirms budžeta apstiprināšanas izveidot trešo vicemēra krēslu, kā arī piekritusi GKR pārziņā atstāt SIA "Rīgas meži".</p>
      <p>Proti, ja vicemēra amatā tiks ievēlēts Kleins, viņš būs kapitāldaļu turētājs SIA "Rīgas satiksme" un AS "Rīgas siltums".</p>
      <p><a href="https://nra.lv/latvija/riga/298380-beidzot-sakusies-rigas-domes-arkartas-sede-lems-par-jauna-vicemera-ievelesanu.htm#">Lasīt visu</a>  </p>
    </article>
  </body>
</html>