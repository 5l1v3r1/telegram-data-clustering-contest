<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Holaluz-objectiu-arribar-MEUR-facturacio_0_2352964756.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T13:05:27+00:00"/>
    <meta property="og:title" content="Holaluz, del bar a la borsa en només nou anys"/>
    <meta property="og:description" content="L'energètica col·loca 40 milions en el seu debut i vol arribar als 1.000 milions de facturació"/>
  </head>
  <body>
    <article>
      <h1>Holaluz, del bar a la borsa en només nou anys</h1>
      <h2>L'energètica col·loca 40 milions en el seu debut i vol arribar als 1.000 milions de facturació</h2>
      <address>
        <time datetime="2019-11-29T13:05:27+00:00">29 Nov 2019, 13:05</time>
      </address>
      <p>HLZ. Aquest és el <i>ticker</i> d'Holaluz a la borsa. La companyia energètica catalana ha debutat aquest divendres a la borsa amb el tradicional toc de campana dels seus joves fundadors, Carlota Pi, Ferran Nogué i Oriol Vila, amb una valoració de 160 milions d'euros, cosa que la converteix en l'empresa més gran del Mercat Alternatiu Borsari (MAB) –la borsa de pimes–, i l'acosta a fer el salt al mercat continu, que és el següent l'objectiu. L'acció sortia a 7,78 euros i el primer preu que ha marcat ha sigut de 9,50 euros, amb una pujada del 22,1%.</p>
      <p>L'elèctrica és una història d'èxit. Els seus fundadors, enginyers, van tenir la idea fent una cervesa i s'hi van posar. "Avui també acabarem en un bar", ha dit Oriol Vila just abans del toc de campana. Van passar per Barcelona Activa, després pel Pier 01 del BCN Tech City, i ara ja tenen una moderna seu corporativa al costat del hotel W –l'Hotel Vela– a la Barceloneta. En només nou anys han aconseguit arribar a una facturació de 180 milions d'euros (segons els comptes del 2018), generar beneficis operatius i captar més de 200.000 clients amb 500 instal·lacions d'autoconsum fetes.</p>
      <p>Comparat amb les cinc grans elèctriques espanyoles, que segons Competència retenen el 85% del mercat, Holaluz és encara una empresa petita, però els objectius de creixement són importants, segons la seva presidenta executiva, Carlota Pi: arribar als 1.000 milions d'euros de facturació, un milió de clients i 50.000 instal·lacions d'autoconsum el 2023, i aconseguir un benefici operatiu de més del 7% de la facturació. Per a això han sortit a borsa. La intenció és captar prou recursos per assegurar aquest creixement.</p>
      <h3>L'operació</h3>
      <p>La sortida a borsa s'ha fet amb una ampliació de capital de 30 milions, mentre que els socis actuals han posat al mercat 10 milions més d'euros. En total, 40 milions d'euros de capitalització al mercat, quan la demanda d'accions va ser de més del doble i va superar els 80 milions. Entre els nous inversors, la meitat són fons internacionals, la majoria de Noruega, Londres i París, especialitzats en el sector energètic. Fins ara els socis eren els fundadors de la companyia, Axon Capital Partners i <a href="https://www.ara.cat/economia/Holaluz-incorpora-capital-empresa-Geroa_0_2301369989.html">el grup basc Geroa</a>.</p>
      <figure>
        <a href="https://www.ara.cat/2019/11/29/economia/Holaluz-objectiu-arribar-MEUR-facturacio_2352974884_67762844_651x416.png">
          <img src="https://www.ara.cat/2019/11/29/economia/Holaluz-objectiu-arribar-MEUR-facturacio_2352974884_67762844_651x416.png"/>
        </a>
      </figure>
      <p>"Podíem haver obtingut més inversors", ha explicat la cofundadora de la companyia, que ha assegurat que els 30 milions de l'ampliació de capital són suficients per al creixement. "Anirem a fons", ha matisat el seu soci i també cofundador Oriol Vila.</p>
      <p>L'empresa promet als seus clients llum verda, sempre d'origen renovable, i ara, des de la supressió de l'impost al sol, <a href="https://www.ara.cat/economia/Holaluz-irromp-installacio-dautoconsum-compartida_0_1845415510.html">està promocionant les instal·lacions d'autoconsum</a>. "Ja en tenim més de 1.000 i en venem 50 a la setmana, quan fa dos mesos eren 20 i fa sis mesos només dues", ha explicat Pi. L'altre cofundador de l'empresa, Ferran Nogué, ha explicat un nou producte que han tret per impulsar l'autoconsum, Holaluz Cloud. Amb aquest producte, l'empresa compra als autoconsumidors la llum que no consumeixen, per exemple quan n'estan generant però no són a casa. Això, segons ha dit, permetrà rebaixar el rebut d'aquests clients en un 70%.</p>
    </article>
  </body>
</html>