<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/univerzita-karlova-tomas-zima-audit-cina_1911291342_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T13:42:00+00:00"/>
    <meta property="og:title" content="Rektor Zima: Audit nenašel žádný přesun peněz mezi Univerzitou Karlovou, Balabánovou firmou a Čínou"/>
    <meta property="og:description" content="Vnitřní kontrola účetnictví Univerzity Karlovy zatím neobjasnila, na co šly peníze od čínského velvyslanectví při sporném financování česko-čínských konferencí."/>
  </head>
  <body>
    <article>
      <h1>Rektor Zima: Audit nenašel žádný přesun peněz mezi Univerzitou Karlovou, Balabánovou firmou a Čínou</h1>
      <address><time datetime="2019-11-29T13:42:00+00:00">29 Nov 2019, 13:42</time> by <a rel="author">ČTK</a></address>
      <p>
        <b>Vnitřní kontrola účetnictví Univerzity Karlovy zatím neobjasnila, na co šly peníze od čínského velvyslanectví při sporném financování česko-čínských konferencí. Audit dosud nenašel žádný přesun peněz mezi univerzitou a čínskými úřady ani mezi školou a firmou akademika Miloše Balabána, která údajně peníze na akce od Číňanů dostala. Univerzita proto podle rektora Tomáše Zimy v pátek odeslala zástupcům firmy výzvu, aby to vysvětlili.</b>
      </p>
      <p>Zároveň se univerzita obrátila také na policii kvůli podezření ze spáchání podvodu. Konečné výsledky kontroly podle něj budou známy na začátku příštího roku.</p>
      <p>Server Aktuálně.cz v říjnu napsal, že čínská ambasáda posílala peníze na česko-čínské konference na univerzitě firmě Středisko bezpečnostní politiky, kterou založil bývalý tajemník Česko-čínského centra Univerzity Karlovy Balabán. Podle serveru lhal, když tvrdil, že konference platí centrum samo.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/univerzita-karlova-tomas-zima-cina-milos-balaban-denik-n-bis-cesko-cinske_1911220759_gak"/>
      </related>
      <p>Například na zářijovou akci dali údajně Číňané zhruba 600 000 korun. Balabán v říjnu na funkci tajemníka rezignoval a spolu se dvěma pracovníky firmy má v lednu odejít i z Fakulty sociálních věd Univerzity Karlovy. Firma se na konci října přejmenovala na Multilateral Consulting &amp; Analysis, s. r. o., a Česko-čínské centrum UK Zima v reakci na kauzu zrušil.</p>
      <p>Podle rektora zatím univerzitní audit nenalezl smlouvu s žádnou firmou, která se podle pracovníků správy Česko-čínského centra na pořádání konferencí podílela. Není tedy ani zřejmé, na co přesně se při pořádání akce letos použily peníze, které Číňani údajně na konferenci poslali Balabánově firmě.</p>
      <p>Podle dřívějšího vyjádření vlastníků společnosti šly peníze na úhradu přímých nákladů spojených s konferencí. Zástupci univerzity nyní vyzvali jednatele firmy, aby to vysvětlili.</p>
      <h3>Smlouvy pouze se školami</h3>
      <p>Žádné peníze se mezi univerzitou a Balabánovou firmou ani mezi školou a čínskými úřady nepřesunuly, vyplývá z předběžných výsledků kontroly. Audit zjistil, že škola nemá žádnou smlouvu s Čínou, její ambasádou či jinými institucemi s výjimkou některých čínských univerzit, řekl Zima. K pořádání letních škol Česko-čínským centrem zástupci rektorátu dosud nedostali od pracovníků správy centra všechny dokumenty, jak žádali, dodal rektor.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/cina-ambasada-vliv-univerzity-uk-balaban_1911151204_tec"/>
      </related>
      <p>Mimořádný interní audit školy zkoumá hospodaření Česko-čínského centra Univerzity Karlovy od roku 2016 do konce letoška. Kompletní závěry z něj budou k dispozici na počátku roku 2020, sdělil rektor. Škola podle něj spolupracuje s policií, které podala podnět k vyšetřování kvůli podezření ze spáchání trestného činu podvodu.</p>
      <p>Pro audit se rozhodla také Fakulta sociálních věd (FSV) UK, kde Balabán řídil Středisko bezpečnostní politiky, tedy pracoviště se stejným názvem, jako měla firma. Akademický senát fakulty na svém nedávném zasedání vyzval děkanku Alici Němcovou Tejkalovou, aby zvážila reorganizaci tohoto střediska.</p>
      <p>Podobně jako už dříve rektor, i senát fakulty sociálních věd označil aktivity firmy a všech zaměstnanců střediska na fakultě za eticky neakceptovatelné. Se Zimou se shodl na tom, že by škola podle vývoje kauzy měla zvážit podání trestního oznámení pro podezření na podvod.</p>
      <related>
        <h4>Související články</h4>
        <a href="https://www.irozhlas.cz/zpravy-domov/bis-vyrocni-zprava-2018-rusko-cina-dezinformace_1911261004_zit"/>
        <a href="https://www.irozhlas.cz/zpravy-domov/univerzita-karlova-fsv-uk-sbp-ips-cina-milos-balaban-financovani-konference_1911051957_nkr"/>
        <a href="https://www.irozhlas.cz/zpravy-domov/univerzita-karlova-cesko-cinske-centrum-sro-rektor-tomas-zima_1910311710_jak"/>
      </related>
    </article>
  </body>
</html>