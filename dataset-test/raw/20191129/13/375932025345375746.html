<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/sport/kirugtak-unai-emeryt-1900833/"/>
    <meta property="og:site_name" content="Világgazdaság"/>
    <meta property="article:published_time" content="2019-11-29T13:10:00+00:00"/>
    <meta property="og:title" content="Kirúgták Unai Emeryt"/>
    <meta property="og:description" content="A klub honlapjának közleménye szerint az eredmények és a mutatott játék sem felel meg az elvárásoknak, ezért született ez a döntés."/>
  </head>
  <body>
    <article>
      <h1>Kirúgták Unai Emeryt</h1>
      <address><time datetime="2019-11-29T13:10:00+00:00">29 Nov 2019, 13:10</time> by <a rel="author">MTI</a></address>
      <p>Az Arsenal vezetősége pénteken menesztette Unai Emery vezetőedzőt a labdarúgócsapat éléről.</p>
      <p>A klub honlapjának közleménye szerint az eredmények és a mutatott játék sem felel meg az elvárásoknak, ezért született ez a döntés.</p>
      <p>A klubot vezető cégcsoport nevében Josh Kroenke megköszönte a spanyol szakember munkáját, és a legjobbakat kívánta neki a jövőre nézve. Hozzátette, Emeryvel együtt, akit tavaly májusban neveztek ki, az edzői stáb nagy része is távozik a londoni csapattól.</p>
      <figure>
        <img src="https://www.vg.hu/wp-content/uploads/2019/11/0001MI80C.jpg"/>
        <figcaption>Unai Emery költözik Londonból<br/>Fotó: AFP</figcaption>
      </figure>
      <p>A honlap az utódot is megnevezi: az együttes korábbi játékosa, a június óta segédedzőként dolgozó svéd Fredrik Ljungberg veszi át átmenetileg az Arsenal irányítását, ugyanakkor keresik az új, állandó vezetőedzőt.<br/>Az előző idényben Európa-liga-döntős Arsenal a Premier League-ben öt mérkőzés óta nyeretlen és 13 forduló után csak a nyolcadik, ugyanakkor az El-ben annak ellenére is vezeti csoportját, hogy két legutóbbi mérkőzésen nem tudott nyerni.</p>
    </article>
  </body>
</html>