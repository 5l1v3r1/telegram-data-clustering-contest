<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426787/n-santorinios-plhsiazoyn-xristoygenna-kai-akomh-102-theseis-daskalwn-sta-dwdekanhsa-einai-kenes"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-29T13:25:01+00:00"/>
    <meta property="og:title" content="Ν. Σαντορινιός: «Πλησιάζουν Χριστούγεννα και ακόμη 102 θέσεις δασκάλων στα Δωδεκάνησα είναι κενές»"/>
    <meta property="og:description" content="Ερώτηση, προς την Υπουργό Παιδείας, κατέθεσε ο Νεκτάριος Σαντορινιός υπογραμμίζοντας το γεγονός ότι ενώ το πρώτο τρίμηνο του σχολικού έτους οδεύει προς ολοκλήρωση, ακόμη στη Πρωτοβάθμια Εκπαίδευση Δωδεκανήσου καταγράφονται 102 κενά εκπαιδευτικών."/>
  </head>
  <body>
    <article>
      <h1>Ν. Σαντορινιός: «Πλησιάζουν Χριστούγεννα και ακόμη 102 θέσεις δασκάλων στα Δωδεκάνησα είναι κενές»</h1>
      <h2>Ερώτηση για τα κενά στην Πρωτοβάθμια Εκπαίδευση</h2>
      <address>
        <time datetime="2019-11-29T13:25:01+00:00">29 Nov 2019, 13:25</time>
      </address>
      <p>
        <b>Ερώτηση, προς την Υπουργό Παιδείας, κατέθεσε ο Νεκτάριος Σαντορινιός υπογραμμίζοντας το γεγονός ότι ενώ το πρώτο τρίμηνο του σχολικού έτους οδεύει προς ολοκλήρωση, ακόμη στη Πρωτοβάθμια Εκπαίδευση Δωδεκανήσου καταγράφονται 102 κενά εκπαιδευτικών.</b>
      </p>
      <p>Όπως αναλυτικά αναφέρεται στην Ερώτηση του Βουλευτή στην Γενική Αγωγή διαπιστώνεται ότι υπάρχουν 57 κενές θέσεις, εκ των οποίων 6 Δάσκαλοι, 9 Νηπιαγωγοί και 16 Καθηγητές Ειδικοτήτων, καθώς και 26 κενά μειωμένου ωραρίου σε καθηγητές ειδικοτήτων, ενώ στην Ειδική Αγωγή τα κενά ανέρχονται σε 45, 41 εκ των οποίων σε παράλληλη στήριξη (δάσκαλοι και νηπιαγωγοί) και 4 κενά σε ειδικά σχολεία (καθηγητές ειδικοτήτων).</p>
      <p>Ο Νεκτάριος Σαντορινιός, σημειώνοντας τα μεγάλα προβλήματα λειτουργίας που αντιμετωπίζουν, από την έλλειψη δασκάλων και καθηγητών, τα σχολεία των νησιών, ρωτά την κα. Κεραμέως τι σχεδιασμό έχει το Υπουργείο για την κάλυψη αυτών των κενών και για την ευρύτερη στήριξη των εκπαιδευτικών δομών των νησιών.</p>
      <p>Όταν τα προηγούμενα τέσσερα περίπου χρόνια τα παιδιά της Δωδεκανήσου άκουγαν το πρώτο κουδούνι με τα βιβλία και τους δασκάλους να τους περιμένουν μέσα στην αίθουσα, είναι υποχρέωση της νέας Κυβέρνησης τώρα πια να εξασφαλίσει στους μαθητές του νομού μας τα ίδια δικαιώματα στην μάθηση με αυτών της υπόλοιπης Ελλάδας, αποδεικνύοντας ότι έχει σχέδιο και βούληση για την στήριξη των νησιών, σχολιάζει ο βουλευτής Δωδεκανήσου.</p>
      <p>
        <b>Η ερώτηση</b>
      </p>
      <p>Προς την Υπουργό Παιδείας και Θρησκευμάτων</p>
      <p>ΘΕΜΑ: «Σημαντικά κενά εκπαιδευτικών στην Α/θμια Εκπαίδευση στον Ν. Δωδεκανήσου»</p>
      <p>Αισίως βρισκόμαστε κοντά στην ολοκλήρωση του 1ου τριμήνου του τρέχοντος σχολικού έτους και τα κενά των εκπαιδευτικών Πρωτοβάθμιας Εκπαίδευσης, στον Νομό Δωδεκανήσου, ανέρχονται σε 102, με αποτέλεσμα πολλές σχολικές μονάδες των νησιών να υπολειτουργούν και μαθητές και γονείς να αισθάνονται ότι τα σχολεία τους είναι υποβαθμισμένα.</p>
      <p>Πιο συγκεκριμένα όσον αφορά στην Γενική Αγωγή διαπιστώνεται ότι υπάρχουν 57 κενές θέσεις, εκ των οποίων 6 Δάσκαλοι, 9 Νηπιαγωγοί και 16 Καθηγητές Ειδικοτήτων, καθώς και 26 κενά μειωμένου ωραρίου σε καθηγητές ειδικοτήτων.</p>
      <p>Όσον αφορά στην Ειδική Αγωγή τα κενά ανέρχονται σε 45, 41 εκ των οποίων σε παράλληλη στήριξη (δάσκαλοι και νηπιαγωγοί) και 4 κενά σε ειδικά σχολεία (καθηγητές ειδικοτήτων).</p>
      <p>Επειδή απ’ όλα τα παραπάνω καθίσταται σαφές ότι υπάρχει εμφανής δυσλειτουργία σε αρκετές σχολικές μονάδες του νομού (μη λειτουργία ολοήμερων, πρόωρη αναχώρηση από την κανονική λήξη του σχολικού ωραρίου),</p>
      <p>Επειδή οι μαθητές των σχολείων του νομού μας έχουν τα ίδια δικαιώματα στην μάθηση με τους μαθητές των σχολικών ιδρυμάτων της υπόλοιπης Ελλάδας,</p>
      <p>Επειδή με αυτόν τον τρόπο υπονομεύεται η δημόσια εκπαίδευση των μαθητών της νησιωτικής χώρας και αμβλύνονται ακόμα περισσότερο οι κοινωνικές ανισότητες,</p>
      <p>
        <b>Ερωτάται η αρμόδια Υπουργός</b>
      </p>
      <p>1. Με ποιον τρόπο θα συμβάλλει στην ομαλοποίηση της λειτουργίας των σχολικών μονάδων του νομού Δωδεκανήσου και στην κάλυψη των εκπαιδευτικών κενών;</p>
      <p>2. Πότε προβλέπεται η κάλυψη των παραπάνω κενών;</p>
      <p><b>Οι ερωτώντες Βουλευτές</b><br/>Σαντορινιός Νεκτάριος</p>
      <p>Τζούφη Μερόπη</p>
    </article>
  </body>
</html>