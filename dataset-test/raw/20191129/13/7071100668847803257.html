<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/wydarzenia/artykuly/614155,zabil-pies-znecanie-sie-zwierzeta-grozby-nieletni-mezczyzna-wiezienie.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-11-29T13:49:00+00:00"/>
    <meta property="og:title" content="Zabił psa, znęcał się nad innymi zwięrzetami i groził nieletnim. Mężczyzna trafi do więzienia"/>
    <meta property="og:description" content="Na cztery lata pozbawienia wolności skazał w piątek szczeciński sąd mężczyznę za m.in. rozbój dokonany wobec dwóch chłopców, zabicie psa i znęcanie się nad dwoma kotami. Wobec mężczyzny orzeczono także 10-letni zakaz posiadania zwierząt."/>
  </head>
  <body>
    <article>
      <h1>Zabił psa, znęcał się nad innymi zwięrzetami i groził nieletnim. Mężczyzna trafi do więzienia</h1>
      <h2>Na cztery lata pozbawienia wolności skazał w piątek szczeciński sąd mężczyznę za m.in. rozbój dokonany wobec dwóch chłopców, zabicie psa i znęcanie się nad dwoma kotami. Wobec mężczyzny orzeczono także 10-letni zakaz posiadania zwierząt.</h2>
      <address>
        <time datetime="2019-11-29T13:49:00+00:00">29 Nov 2019, 13:49</time>
      </address>
      <figure>
        <img src="https://s0.dziennik.pl/pliki/12570000/12570776-sad-900-557.jpg"/>
        <figcaption>Sąd / Shutterstock</figcaption>
      </figure>
      <p>Redakcja Dziennik.pl</p>
      <p>Prokurator zarzucił <b>Patrykowi M. </b>sześć przestępstw, w tym zniszczenie mienia, rozbój, a także grożenie małoletnim pobiciem; mężczyzna groził dwóm trzynastoletnim chłopcom, że ich pobije i zabrał jednemu z nich <a href="https://serwisy.gazetaprawna.pl/nowe-technologie/dzial/urzadzenia-mobilne">telefon</a> komórkowy.</p>
      <p>Szczeciński <b>sąd </b>rejonowy wymierzył M. karę łączną czterech lat więzienia i zakaz posiadania wszelkich zwierząt na okres 10 lat. <i>Sprawstwo i wina oskarżonego, co do wszystkich zarzucanych czynów w tym postępowaniu nie budziły wątpliwości sądu </i>- powiedział w uzasadnieniu wyroku <a href="https://www.dziennik.pl/tagi/sedzia">sędzia</a> Marek Dalidowicz.</p>
      <p><i>Oskarżony przyzanł się do popełnienia gróźb karalnych wobec trzynastoletniego chłopca, rozboju wobec dwóch trzynastoletnich chłopców, zniszczenia telefonu komórkowego i zabicia psa. Stanowczo i konsekwentnie nie przyznawał się do czynów polegających na znęcaniu się nad dwoma kotami, z których jeden musiał zostać uśpiony -</i> kontynuował Dalidowicz.</p>
      <p>Okolicznościami obciążającymi według sądu było to, że w krótkim czasie M. dokonał sześciu przestępstw w tym poważnych wobec zwierząt i bardzo poważnego na szkodę dwóch trzynastoletnich chłopców.</p>
      <p><i>Część z pokrzywdzonych to <a href="https://kobieta.dziennik.pl/dziecko">dzieci</a>, które do dziś na skutek tych zdarzeń obawiają się, że pan lada chwila opuści zakład karny i obawiają się o swoją przyszłość. Na pewno działanie w sposób agresywny i wulgarny było okolicznością obciążającą. Także to, że aż nad trzema zwierzętami pan się znęcał ze szczególnym okrucieństwem i spowodował pan u nich wiele różnych obrażeń, które skutkowały ostatecznie śmiercią dwojga z nich. Przeciwko panu przemawiało również to, że wykorzystywał pan bezbronność zwierząt i znaczną przewagę nad nimi </i>- powiedział Dalidowicz.</p>
      <p>Na korzyść oskarżonego sąd uwzględnił młody wiek M. i to, że nie był on wcześniej karany. <i>Na korzyść przemawia również to, że nie działał pan w sposób zaplanowany z premedytacją, a wydaje się, że były to czyny impulsywne, spontaniczne, nieprzemyślane, wynikające z pobudzenia. Również to, że pan nie utrudniał postępowania, że pan się przyznał do większości tych czynów, wyraził skruchę i przeprosił pokrzywdzonych</i> - dodał Dalidowicz.</p>
      <p>Wyrok orzeczony przez szczeciński sąd nie jest prawomocny.</p>
    </article>
  </body>
</html>