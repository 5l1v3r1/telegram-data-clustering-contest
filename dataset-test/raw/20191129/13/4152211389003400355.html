<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/sport/news/596946/%E0%A6%93%E0%A7%9F%E0%A6%BE%E0%A6%B0%E0%A7%8D%E0%A6%A8%E0%A6%BE%E0%A6%B0-%E0%A6%B2%E0%A7%8D%E0%A6%AF%E0%A6%BE%E0%A6%AC%E0%A7%81%E0%A6%B6%E0%A7%8D%E0%A6%AF%E0%A6%BE%E0%A6%97%E0%A6%A8%E0%A7%87%E0%A6%B0-%E0%A6%B8%E0%A7%87%E0%A6%9E%E0%A7%8D%E0%A6%9A%E0%A7%81%E0%A6%B0%E0%A6%BF%E0%A6%A4%E0%A7%87-%E0%A6%85%E0%A6%B8%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B2%E0%A6%BF%E0%A7%9F%E0%A6%BE%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T13:07:00+00:00"/>
    <meta property="og:title" content="ওয়ার্নার-ল্যাবুশ্যাগনের সেঞ্চুরিতে অস্ট্রেলিয়ার রান উৎসব"/>
    <meta property="og:description" content="বৃষ্টির কারণে ১৭ ওভার খেলা হয়নি, এরপরও স্কোরবোর্ডে শোভা পাচ্ছে ১ উইকেটে ৩০২ রান। দিবা-রাত্রির টেস্টে অ্যাডিলেড আলোকিত হয়েছে ডেভিড ওয়ার্নার ও মার্নাস ল্যাবুশ্যাগনের পারফরম্যান্সে। টানা দুই টেস্টে সেঞ্চুরি পূরণ করা এই দুই ব্যাটসম্যানের ব্যাটে পাকিস্তানের বিপক্ষে প্রথম দিন রান উৎসব করেছে..."/>
  </head>
  <body>
    <article>
      <h1>ওয়ার্নার-ল্যাবুশ্যাগনের সেঞ্চুরিতে অস্ট্রেলিয়ার রান উৎসব</h1>
      <address><time datetime="2019-11-29T13:07:00+00:00">29 Nov 2019, 13:07</time> by <a rel="author">স্পোর্টস ডেস্ক</a></address>
      <figure>
        <img src="https://cdn.banglatribune.com/contents/cache/images/900x0x1/uploads/media/2019/11/29/51ed2e330876bdadc398ac6b009c1f1d-5de118c9ac21a.jpg"/>
        <figcaption>ডেভিড ওয়ার্নারের সেঞ্চুরি উদযাপন</figcaption>
      </figure>
      <p>
        <b>বৃষ্টির কারণে ১৭ ওভার খেলা হয়নি, এরপরও স্কোরবোর্ডে শোভা পাচ্ছে ১ উইকেটে ৩০২ রান। দিবা-রাত্রির টেস্টে অ্যাডিলেড আলোকিত হয়েছে ডেভিড ওয়ার্নার ও মার্নাস ল্যাবুশ্যাগনের পারফরম্যান্সে। টানা দুই টেস্টে সেঞ্চুরি পূরণ করা এই দুই ব্যাটসম্যানের ব্যাটে পাকিস্তানের বিপক্ষে প্রথম দিন রান উৎসব করেছে অস্ট্রেলিয়া।</b>
      </p>
      <p>আজ (শুক্রবার) অ্যাডিলেডে শুরু হওয়া দিবা-রাত্রির টেস্টে নতুন রেকর্ড গড়েছেন ওয়ার্নার-ল্যাবুশ্যাগনে। দিনের শুরুতে শাহীন আফ্রিদির শিকার হয়ে ওপেনার জো বার্নস (৪) ফেরার পর শুরু এই দুই ব্যাটসম্যানের প্রতিরোধ। ২৯৪ রানের অবিচ্ছিন্ন জুটিতে নতুন রেকর্ড গড়েছেন তারা। গোলাপি বলের ক্রিকেটে যে কোনও উইকেটে এটাই এখন সবচেয়ে বড় জুটি। এর আগে ২০১৭ সালে এজবাস্টনে ইংল্যান্ডের অ্যালিস্টার কুক ও জো রুটের গড়া ২৪৮ রানের জুটি ছিল দিবা-রাত্রির টেস্টে সর্বোচ্চ।</p>
      <p>রেকর্ড হয়েছে আরও। লাল কিংবা গোলাপি, যে কোনও বলে অ্যাডিলেডে দ্বিতীয় উইকেট জুটিতে সর্বোচ্চ রানের জুটি গড়েছেন তারা। অ্যাডিলেডের ১৩৫ বছরের ইতিহাসে এতদিন দ্বিতীয় উইকেটে সর্বোচ্চ জুটি ছিল ২৭৫ রানের, ১৯৫২-৫৩ মৌসুমে দক্ষিণ আফ্রিকার বিপক্ষে রেকর্ডটি গড়েছিলেন কলিন ম্যাকডোনাল্ড ও লিন্ডসে হ্যাসেট।</p>
      <p>শুরুর ধাক্কা কাটিয়ে সিরিজের দ্বিতীয় টেস্টে ওয়ার্নার ও ল্যাবুশ্যাগনে পূরণ করেন সেঞ্চুরি। ওয়ার্নার টানা দ্বিতীয় ইনিংসে খেললেন ১৫০ ছাড়ানো ইনিংস। ব্রিসবেনে ১৫৪ রান করা এই ওপেনার অপরাজিত আছেন ১৬৬ রানে। ২২৮ বলের ইনিংস তিনি সাজিয়েছেন ১৯ বাউন্ডারিতে। টেস্ট ক্যারিয়ারের ২৩তম শতক পূরণ করে সেঞ্চুরি সংখ্যায় তিনি পাশে বসেছেন অস্ট্রেলিয়ার বর্তমান কোচ জাস্টিন ল্যাঙ্গারের।</p>
      <figure>
        <img src="https://cdn.banglatribune.com/contents/cache/images/900x0x1/uploads/media/2019/11/29/1068f17f52e793edeff3428652fb761b-5de118c99839c.jpg"/>
        <figcaption>মার্নাস ল্যাবুশ্যাগনের সেঞ্চুরি উদযাপন</figcaption>
      </figure>
      <p>ঘরের মাঠে এটি ওয়ার্নারের ১৭তম সেঞ্চুরি। অস্ট্রেলিয়ার মাটিতে তার চেয়ে বেশি সেঞ্চুরি আছে কেবল তিন ব্যাটসম্যান- রিকি পন্টিং (২৩), ম্যাথু হেডেন (২১) ও ডন ব্র্যাডম্যানের (১৮)। আর একবার তিন অঙ্কের ঘরে যেতে পারলেই ওয়ার্নার বসবেন ব্র্যাডম্যানের পাশে।</p>
      <p>সমান তালে লড়ে যাচ্ছেন ল্যাবুশ্যাগনে। অ্যাশেজে মাথায় আঘাত পাওয়া স্টিভেন স্মিথের বদলি হিসেবে সুযোগ পেয়ে আলো ছড়িয়ে চলেছেন এই ব্যাটসম্যান। ব্রিসবেনের পর অ্যাডিলেডেও উজ্জ্বল তিনি। ব্রিসবেনে টেস্ট ক্যারিয়ারের প্রথম সেঞ্চুরি পূরণ করে খেলেছিলেন ১৮৫ রানে ঝলমলে ইনিংস। পারফরম্যান্সের ধারা সচল রেখে অ্যাডিলেডের প্রথম ইনিংসে অপরাজিত ১২৬ রানে। ২০৫ বলের ইনিংসটি ডানহাতি ব্যাটসম্যান সাজিয়েছেন ১৭ বাউন্ডারিতে।</p>
      <p>ওয়ার্নার-ল্যাবুশ্যাগনের দুর্দান্ত পারফরম্যান্সে হতাশার দিন কেটেছে পাকিস্তানের বোলারদের। দিনের শুরুতে শাহীন আফ্রিদির সৌজন্যে একবারই উদযাপনের সুযোগ মিলেছিল সফরকারীদের। ক্রিকইনফো</p>
      <footer>/কেআর/</footer>
    </article>
  </body>
</html>