<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221399/vlhova-do-toho-ide-naplno-ma-najvyssie-ciele-dvoje-preteky-za-24-hodin-a-v-oboch-chce"/>
    <meta property="og:site_name" content="Športky.sk"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="Vlhová do toho ide naplno, má najvyššie ciele: Dvoje preteky za 24 hodín a v oboch chce..."/>
    <meta property="og:description" content="BRATISLAVA - Dvoje preteky za 24 hodín! Takýto nahustený program má pred sebou počas víkendu v americkom Killingtone slovenská zjazdárka Petra Vlhová. V sobotu sa postaví na štart obrovského slalomu ..."/>
  </head>
  <body>
    <article>
      <h1>Vlhová do toho ide naplno, má najvyššie ciele: Dvoje preteky za 24 hodín a v oboch chce...</h1>
      <address>
        <time datetime="2019-11-29T13:30:00+00:00">29 Nov 2019, 13:30</time>
      </address>
      <p>BRATISLAVA - Dvoje preteky za 24 hodín! Takýto nahustený program má pred sebou počas víkendu v americkom Killingtone slovenská zjazdárka Petra Vlhová. V sobotu sa postaví na štart obrovského slalomu a v nedeľu ju čaká slalom. Po nevydarenom úvode Svetového pohára v obrovskom slalome v rakúskom Söldene a predčasnej rozlúčke z líderskej pozície v 2. kole slalomu vo fínskom Levi nastal čas na reparát v oboch jej obľúbených disciplínach.</p>
      <anchor name="galeria">
        <slideshow>
          <figure>
            <img src="https://sportky.zoznam.sk/cacheImg/obr/1200px/petra-vlhova-solden-525275.jpg"/>
            <figcaption>Petra Vlhová<cite><b>Zdroj:</b> TASR/Martin Baumann</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-530983.jpg"/>
            <figcaption>Petra Vlhová<cite><b>Zdroj:</b> SITA/AP Photo/Alessandro Trovati</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-solden-525385.jpg"/>
            <figcaption>Na snímke slovenská lyžiarka Petra Vlhová po 2. kole obrovského slalomu žien Svetového pohára v alpskom lyžovaní v rakúskom Söldene<cite><b>Zdroj:</b> TASR - Martin Baumann</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-slalom-levi-531169.jpg"/>
            <figcaption>Petra Vlhová<cite><b>Zdroj:</b> TASR/AP/Martti Kainulainen/Lehtikuva</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-levi-531019.jpg"/>
            <figcaption>Petra Vlhová<cite><b>Zdroj:</b> profimedia.sk</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-530985.jpg"/>
            <figcaption>Petra Vlhová<cite><b>Zdroj:</b> TASR/AP Photo/Alessandro Trovati</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-vlajka-fanusikovia-525317.jpg"/>
            <figcaption>Slovenskí priaznivci v Söldene<cite><b>Zdroj:</b> SITA/AP/Alessandro Trovati</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-solden-525315.jpg"/>
            <figcaption>Na snímke slovenská lyžiarka Petra Vlhová po 2. kole obrovského slalomu žien Svetového pohára<cite><b>Zdroj:</b> TASR - Martin Baumann</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-solden-525287.jpg"/>
            <figcaption>Slovenská lyžiarka Petra Vlhová<cite><b>Zdroj:</b> TASR/Martin Baumann</cite></figcaption>
          </figure>
        </slideshow>
        <p><b><i>"Už deň po pretekoch v Levi sme pokračovali do iného fínskeho strediska Suomu, kde sme dva dni trénovali obrovský slalom. Podmienky boli výborné. Potom sme sa letecky presunuli na východ USA do Killingtonu, kde sme v stredu Petre dopriali deň voľna. Vo štvrtok sme chceli trénovať slalom aj obrovský slalom, ale lanovky nepremávali v dôsledku veľmi zlého počasia," </i></b>uviedol Matteo Baldissarutti, člen trénerského tímu Petry Vlhovej.</p>
        <p>Talian Baldissarutti len toto leto doplnil športové zázemie druhej najlepšej pretekárky Svetového pohára. Okrem asistencie hlavnému trénerovi Liviovi Magonimu pomáha aj s prípravou lyží ďalšiemu krajanovi Pierluigimu Parravicinimu. Podľa Baldissaruttiho sa má v piatok v Killingtone umúdriť počasie a Team Vlha bude trénovať s dôrazom na obrovský slalom, pričom Petra absolvuje aj slalomové jazdy. <b><i>"Predpoveď počasia je sľubná na niekoľko najbližších dní, takže uvidíme. Naším cieľom v Killingtone je dosiahnuť pódiové umiestnenie v obrovskom slalome aj slalome. Dúfame, že Petra zabojuje aj o víťazstvo,"</i></b> doplnil Baldissarutti.</p>
        <figure>
          <img src="https://sportky.zoznam.sk/cacheImg/obr/1200px/petra-vlhova-530983.jpg"/>
          <figcaption>Petra Vlhová<cite><b>Zdroj:</b> SITA/AP Photo/Alessandro Trovati</cite></figcaption>
        </figure>
        <p>Vlhová sa v Killingtone predstavila aj v predchádzajúcich troch rokoch, odkedy Svetový pohár prvýkrát zavítal do tohto zimného strediska v americkom štáte Vermont. Ambiciózna Liptáčka už na miestnych svahoch dosiahla dve druhé a jedno piate miesto v slalome, v obrovskom slalome to zatiaľ najvyššie dotiahla vlani na siedmu priečku. Všeobecne sa očakáva ďalší diel jej súboja s fenomenálnou Američankou Mikaelou Shiffrinovou, ktorá sa stala víťazkou slalomu v Levi. Shiffrinová je zatiaľ na domácom snehu v slalome stopercentná, na konte má víťazný hetrik z rokov 2016 - 2018. V obrovskom slalome zatiaľ na domáce víťazstvo čaká.</p>
        <p>Preteky SP žien na východe USA sa vlani tešili veľkej diváckej obľube, priamo v dejisku si ich pozrelo počas dvoch dní až 39 000 ľudí.<b><i> "Killington je môj najobľúbenejší Svetový pohár. Pred rokom prišlo toľko ľudí, že bol utvorený rekord v účasti fanúšikov na ženských pretekoch Svetového pohára. Môj víťazný hetrik na domácom svahu pred americkými fanúšikmi je niečo, na čo nikdy nezabudnem. Už sa veľmi teším na pokračovanie,"</i></b> uviedla Mikaela Shiffrinová v tlačovej správe organizátorov SP v Killingtone.</p>
        <p>V sobotu ženy v Killingtone absolvujú obrovský slalom. Prvé kolo sa začne o 15.45 h, druhé kolo s tridsiatkou najlepších príde na rad od 19.00 h. V nedeľu sa v rovnakom čase uskutočnia preteky v klasickom slalome.</p>
        <footer><b>Zdroj:</b> SITA<br/><b>Foto:</b> TASR/Martin Baumann</footer>
        <related>
          <h4>SÚVISIACE ČLÁNKY</h4>
          <a href="https://sportky.zoznam.sk/c/221341/biatlonove-sialenstvo-konecne-zacina-jednoznacny-kral-j-t-boe-moze-mat-problem-obhajit"/>
          <a href="https://sportky.zoznam.sk/c/221333/vlhova-sa-pusta-do-boja-s-domacou-superstar-shiffrinovej-specialne-miesto-teraz-pojde-o-vela"/>
          <a href="https://sportky.zoznam.sk/c/221307/sezona-sa-zacina-slovensko-ma-v-ohni-dve-zeliezka-zaujimavy-krok-nas-priblizi-ku-konkurencii"/>
          <a href="https://sportky.zoznam.sk/c/221145/legendarny-bjorndalen-a-domracevova-spat-v-biatlonovom-kolotoci-elitna-desiatka-by-bola-super"/>
        </related>
      </anchor>
    </article>
  </body>
</html>