<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-copil-in-varsta-de-7-ani-ar-fi-murit-la-spitalul-din-pascani-tatal-acuza-medicii-defibrilatorul-a-fost-carat-pe-scari-timp-de-40-de-minute-_3060442.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T13:40:25+00:00"/>
    <meta property="og:title" content="Un copil în vârstă de 7 ani ar fi murit la Spitalul din Paşcani. Tatăl acuză medicii. Defibrilatorul a fost cărat pe scări timp de 40 de minute"/>
    <meta property="og:description" content="Părinții unui copil de 7 ani care a murit la Spitalul din Pașcani acuză că micuțul trebuia resuscitat, dar a durat 40 de minute ca defibrilatorul și tuburile de oxigen să fie cărate pe scări de personalul medical, timp în care copilul a murit, scrie Ziaru"/>
  </head>
  <body>
    <article>
      <h1>Un copil în vârstă de 7 ani ar fi murit la Spitalul din Paşcani. Tatăl acuză medicii. Defibrilatorul a fost cărat pe scări timp de 40 de minute</h1>
      <address><time datetime="2019-11-29T13:40:25+00:00">29 Nov 2019, 13:40</time> by <a rel="author">PUBLIKA.MD</a></address>
      <p><b>Părinții unui copil de 7 ani care a murit la Spitalul din Pașcani acuză că micuțul trebuia resuscitat, dar a durat 40 de minute ca defibrilatorul și tuburile de oxigen să fie cărate pe scări de personalul medical, timp în care copilul a murit, scrie <a href="https://www.ziaruldeiasi.ro/stiri/moartea-unui-copil-a-socat-iasul-defibrilatorul-carat-pe-brate-5-etaje-in-40-de-minute--237488.html">Ziarul de Iași</a>.<br/></b>Micuțul Ianis a fost internat cu diagnosticul varicelă, însă după decesul copilului, există suspiciuni de meningită. Copilului i s-a făcut rău în salon și a avut nevoie să fie resuscitat, însă, neavând aparatura necesară în salon, personalul medical i-a acordat primul ajutor efectuând manevre clasice: "L-au resuscitat un sfert de oră, douzeci de minute, până au cărat aparatura de la parter până la etajul 5. Îmi pare rău că nu am putut să filmez cum cărau în braţe asistentele tuburile de oxigen şi defibrilatorul, ajungând în 40 de minute. E ceva de neimaginat. Cu toate astea, l-au resuscitat doar apăsând pe pieptul lui, cum se vede şi în filmare", a povestit tatăl copilului.<br/><br/>Familia băiețelului de 7 ani mai spune că după ce a sunat la 112, ambulanța a venit după 17 minute, timp în care parcursese un kilometru.<br/>Ianis nu a fost considerat o urgență gravă, așa că nu a fost dus de ambulanță la Spitalul din Iași, ci la Pașcani, mai spune familia. Odată ajuns aici, de la Unitatea de Primiri Urgențe, copilul este trimis la Secția de pediatrie, la etajul 5.<br/><br/>Aici, copilul și-a pierdut cunoștința după puțin timp și a avut nevoie de resuscitare, dar până au fost cărate pe scări defibrilatorul și tuburile de oxigen, timp de 40 de minute, copilul a murit.</p>
    </article>
  </body>
</html>