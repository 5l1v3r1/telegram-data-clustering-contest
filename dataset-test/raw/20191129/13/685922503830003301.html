<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1477060"/>
    <meta property="og:site_name" content="طرفداری"/>
    <meta property="article:published_time" content="2019-11-29T13:05:04+00:00"/>
    <meta property="og:title" content="زیدان: وینیسیوس در رئال مادرید می‌ماند؛ مصدومیت هازارد جدی نیست؛ مطمئنا کار سختی مقابل آلاوز خواهیم داشت"/>
    <meta property="og:description" content="طرفداری - زین الدین زیدان اعلام کرد جدایی وینیسیوس جونیور از رئال مادرید منتفی است."/>
  </head>
  <body>
    <article>
      <h1>زیدان: وینیسیوس در رئال مادرید می‌ماند؛ مصدومیت هازارد جدی نیست؛ مطمئنا کار سختی مقابل آلاوز خواهیم داشت</h1>
      <address><time datetime="2019-11-29T13:05:04+00:00">29 Nov 2019, 13:05</time> by <a rel="author" href="https://www.tarafdari.com/%D9%85%D9%87%D8%AF%DB%8C-%D8%A2%D8%B2%D8%A7%D8%AF%DB%8C/308716" target="_blank">مهدی آزادی</a></address>
      <pre>زیزو دلیل بازی نکردن وینیسیوس را اعلام کرد.</pre>
      <p><a href="https://www.tarafdari.com/">طرفداری </a>- زین الدین زیدان اعلام کرد جدایی وینیسیوس جونیور از رئال مادرید منتفی است.</p>
      <p>به گزارش <a href="https://as.com/futbol/2019/11/29/primera/1575024536_823947.html?m1=cG9ydGFkYV9wb3J0YWRh&amp;m2=QUNUVUFMSURBRA%3D%3D&amp;m3=MQ%3D%3D&amp;m4=bm9ybWFs&amp;m5=MjE%3D">AS</a>، وینگر برزیلی اخیرا به ندرت از سوی زیدان به کار گرفته می‌شود و همین هم باعث شده شایعاتی درباره احتمال خروج او از جمع کهکشانی‌ها در ژانویه به گوش می‌رسد. زیدان در کنفرانس مطبوعاتی پیش از دیدار مقابل آلاوز در هفته پانزدهم لالیگا به خبرنگاران گفت:</p>
      <blockquote>آلاوز؟‌ می‌دانیم با چه تیمی رو به رو خواهیم شد. می‌دانیم که آلاوز شروع خوبی داشته و بازی سختی پیش رو خواهیم داشت. بازی فردا مهم ترین بازی است که به عقیده من، بازی سختی هم خواهد بود. در زمین دشواری به میدان خواهیم رفت. شک ندارم که برای پیروزی باید از دقیقه اول تا آخر، آماده باشیم.</blockquote>
      <blockquote>احتمال <a href="https://www.tarafdari.com/node/1476949">جدایی وینیسیوس از رئال مادرید</a>؟ نه. او قرار نیست جدا شود. وینیسیوس می‌ماند و روی او حساب می‌کنیم. روی هر 25 یا 26 بازیکنی که داریم، حساب می‌کنیم. اخیرا وینیسیوس زیاد بازی نکرده اما روی او هم حساب خواهیم کرد. اکنون وقت بازی کردن او نیست ولی اوضاع خیلی زود می‌تواند عوض شود. وینیسیوس می‌ماند. اینکه چرا اکنون زمان وینیسیوس نیست، حرفی ندارم جز اینکه حتما بازیکن دیگری هست که وارد لیست می‌شود و بازی می‌کند. مثلا رودریگو. ما 26 بازیکن داریم؛ چه حرف دیگری باقی می‌ماند؟ هر بار 5 تا 6 بازیکن از لیست خط می‌خورند. فردا را باید ببینیم چه می‌شود. باید آماده باشید. تفاوت وینیسیوس امسال با سال پیش در چیست؟ تفاوت در این است که اکنون هازارد و رودریگو روی فرم هستند و خوب بازی می‌کنند. البته وینیسیوس هم خوب تمرین می‌کند. فصل پیش خوب کار کرد و اکنون به دنبال داشتن عملکردی خوبدر هنگام نیاز تیم به او است. تنها دلیل این است که بازیکنان مهم دیگری هم در خط حمله هستند و من باید انتخاب کنم. سبک کاری من این است و عوض نمی‌شود.</blockquote>
      <blockquote>غیبت بنزما در لیست 50 بازیکن برتر سال 2019؟ همه مادریدیستاها بابت همه کارهای کریم، به او افتخار می‌کنند. به او و دیگر بازیکنان افتخار می‌کنیم. خواسته‌مان فقط این است که در هر بازی خوب کار کنیم و هواداران شاد شوند. این هدف ما است. بقیه چیزها دست بقیه است نه من. از جمله انتخاب بهترین‌ها. توپ طلا؟ بهترین‌ها را در اختیار دارم. مدام این را می‌گویم چون واقعیت است. هر کسی در رئال مادرید بازی می‌کند، بهترین است چون بزرگ ترین باشگاه دنیا است. بازیکنان من بهترین هستند. نمی‌توانم یک فرد به خصوص را به شما معرفی کنم.</blockquote>
      <blockquote>حرف‌های پیکه پس از <a href="https://www.tarafdari.com/node/1236036">حذف رئال مادرید از کوپا دل ری توسط بارسلونا</a>؟<sup>1</sup>هر کسی آزاد است هر کاری دلش خواست انجام بدهد. درباره کارهای پیکه نظری نمی‌دهم.</blockquote>
      <blockquote>روند پیشرفت والورده و تاثیرش بر نقش مودریچ؟ مودریچ، مودریچ است و این تغییر نخواهد کرد. اکنون فده روی فرم است و در هر بازی می‌خواهد بهترین عملکرد را داشته باشد. انتخاب کردن در این بین برای من دردسر است ولی چیزی را عوض نمی‌کند. تصمیم گیری با من است. هر دو آماده و مهیای بازی هستند. آنها می‌دانند که فلسفه کاری من عوض نخواهد شد. برای بردن یک بازی اینجا نیستیم؛ برای قهرمانی اینجا هستیم. روی همه حساب خواهم کرد و همه بازیکنان این را می‌دانند.</blockquote>
      <blockquote>ال کلاسیکو در تاریخ تعیین شده برگزار می‌شود؟ باید بازی کنیم. ما باید طبق برنامه 18 دسامبر در بارسلونا باشیم؛ اینکه بازی برگزار می‌شود یا نه، نمی‌دانم.</blockquote>
      <blockquote>مصدومیت ادن هازارد؟ نمی‌توانم حرفی درباره تاریخ بازگشت بزنم. ضربه بدی به پایش وارد شده و مچ او پیچ خورده است ولی چندان مهم نیست. مصدومیت ادن جدی نیست و خواهیم دید هفته بعد به تمرینات برمی‌گردد یا خیر.</blockquote>
      <blockquote>هو شدن بیل؟ مهم ترین چیز حمایت از او است. تیم فوق العاده‌ای داریم و هر کس، عشق و علاقه‌ای که بازیکنان نیاز دارند را با خود دارد. ما در کنار گرت هستیم و معتقدم مردم هم همین طور هستند. فکر نمی‌کنم این قضیه چندان تاثیری بر یک بازی داشته باشد چون بخشی از زندگی یک بازیکن، هو شدن است.</blockquote>
      <blockquote>جدایی احتمالی ماریانو دیاز و براهیم از رئال مادرید در زمستان؟ در ژانویه خواهیم دید. این حقیقت دارد که آنها بسیار به ندرت بازی کرده‌اند ولی تا ژانویه هر اتفاقی ممکن است. خواهیم دید چه می‌شود. فعلا که روی آنها حساب می‌کنیم تا اگر نیاز شد، مورد استفاده قرار بگیرند.</blockquote>
      <p>
        <sup>1. اشاره خبرنگاران به صحبت‌های پیکه پس از پیروزی 3-0 بارسلونا مقابل رئال مادرید در فصل گذشته کوپا دل ری بود که در مستند مچ دی بارسا نشان داده شد. پیکه پس از آن بازی در رختکن بارسا گفته بود دیگر بردن رئال مادرید با 3 یا 4 گل اختلاف جذابیتی ندارد!</sup>
      </p>
    </article>
  </body>
</html>