<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/tudomany-high-tech/urkutatas/cikk/2019/11/29/megdobbento-meretu-fekete-lyukat-fedeztek-fel-a-tejutrendszerben"/>
    <meta property="og:site_name" content="hirado.hu"/>
    <meta property="article:published_time" content="2019-11-29T13:05:00+00:00"/>
    <meta property="og:title" content="Megdöbbentő méretű fekete lyukat fedeztek fel a Tejútrendszerben"/>
    <meta property="og:description" content="A kutatókat is megdöbbentő méretű fekete lyukat fedeztek fel a Tejútrendszerben: a szakértők szerint olyan hatalmas, hogy „nem is létezhetne” a galaxisban."/>
  </head>
  <body>
    <article>
      <h1>Megdöbbentő méretű fekete lyukat fedeztek fel a Tejútrendszerben</h1>
      <address><time datetime="2019-11-29T13:05:00+00:00">29 Nov 2019, 13:05</time> by <a rel="author">MTI</a></address>
      <p>
        <b>A kutatókat is megdöbbentő méretű fekete lyukat fedeztek fel a Tejútrendszerben: a szakértők szerint olyan hatalmas, hogy „nem is létezhetne” a galaxisban.</b>
      </p>
      <p>Az LB–1 jelű fekete lyuk 15 ezer fényévnyi távolságra van a Földtől, tömege 70-szer nagyobb a Napénál – olvasható a Nature című tudományos lapban megjelent tanulmányban.</p>
      <p>A Tejútrendszer a becslések szerint 100 millió steláris fekete lyukat tartalmaz, de az LB–1 kétszer akkora tömegű, mint amekkora a tudósok szerint egyáltalán elképzelhető lenne – mondta Liu Csi-feng, a Kínai Nemzeti Csillagvizsgáló professzora, a kutatás vezetője.</p>
      <p>„<i>A csillagfejlődés jelenlegi modelljei szerint ilyen hatalmas tömegű fekete lyukak nem is létezhetnének a galaxisunkban</i>” – mondta.</p>
      <p>A kutatók szerint a fekete lyukaknak alapvetően két típusa létezik. A kisebb, csillagtömegű fekete lyukak a Napnál legfeljebb 20-szor nagyobb tömegűek, akkor keletkeznek, amikor egy nagyon nagy csillag összeomlik. A szupernagy tömegű fekete lyukak viszont legalább több milliószor nagyobbak, mint a Nap, eredetük pedig ismeretlen.</p>
      <p>A kutatók azonban úgy vélték, hogy a Tejútrendszerre jellemző csillagok gázaikat kiárasztják a csillagszéllel, emiatt nem alakulhatnak ki akkora fekete lyukak, mint az LB–1 – mondta Liu Csi-feng.</p>
      <p>Hozzátette: a csillagászoknak most magyarázatot kell találniuk a jelenségre.</p>
      <p>A csillagászok egyelőre még csak kezdik felmérni a fekete lyukak óriási mennyiségét és formálódásuk mechanizmusát – mondta David Reitze, Kaliforniai Műszaki Egyetem (Caltech) munkatársa, aki nem vett részt a kutatásban.</p>
      <p>Az LB–1 fekete lyukat egy nemzetközi kutatócsoport fedezte fel a kínai LAMOST teleszkóp segítségével azáltal, hogy hosszú időn át figyelték több nagyobb csillag mozgását. Az eredményeket megerősítette a világ legnagyobb optikai teleszkópjai közül kettő is.</p>
      <p>Ezt a módszert évtizedeken át kevés sikerrel alkalmazták az eszközök korlátozottsága miatt, a 2001 és 2008 között épült LAMOST azonban lehetővé teszi a kutatók számára, hogy egyszerre akár négyezer csillagot is megfigyeljenek.</p>
      <p>Liu szerint a módszer segítségével még több fekete lyukat fedezhetnek fel a tudósok a jövőben.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>