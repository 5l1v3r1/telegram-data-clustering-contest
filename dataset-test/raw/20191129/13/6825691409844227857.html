<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sportas/kitos-sporto-sakos/lietuvos-tinklininkes-pergale-baige-pasirodyma-europos-cempionato-atrankoje-941866"/>
    <meta property="og:site_name" content="Kauno diena"/>
    <meta property="article:published_time" content="2019-11-29T13:32:00+00:00"/>
    <meta property="og:title" content="Lietuvos tinklininkės pergale baigė pasirodymą Europos čempionato atrankoje"/>
    <meta property="og:description" content="Gruzijoje vykusiame Europos jaunimo (iki 17 metų) merginų tinklinio čempionato atrankos pirmajame etape – Rytų Europos zoninės tinklinio asociacijos (EEVZA) čempionate – Lietuvos rinktinė užėmė septintąją vietą."/>
  </head>
  <body>
    <article>
      <h1>Lietuvos tinklininkės pergale baigė pasirodymą Europos čempionato atrankoje</h1>
      <address><time datetime="2019-11-29T13:32:00+00:00">29 Nov 2019, 13:32</time> by <a rel="author">BNS inf.</a></address>
      <p>
        <b>Gruzijoje vykusiame Europos jaunimo (iki 17 metų) merginų tinklinio čempionato atrankos pirmajame etape – Rytų Europos zoninės tinklinio asociacijos (EEVZA) čempionate – Lietuvos rinktinė užėmė septintąją vietą.</b>
      </p>
      <p>Rungtynėse dėl 7-8 vietų mūsiškės ketvirtadienį 3-1 (25:14, 25:21, 17:25, 25:20) nugalėjo Gruzijos ekipą. Nugalėtojoms 22 taškus pelnė Vilūnė Rauluševičiūtė, 15 – Aurelija Želvytė, 8 – Ieva Armaitytė, 7 – Emilija Želvytė, 6 – Augustė Danilovaitė.</p>
      <p>Grupės etape Lietuvos tinklininkės 0-3 (16:25, 21:25, 12:25) pralaimėjo Baltarusijos ekipai, 1-3 (25:22, 20:25, 20:25, 14:25) – Estijos komandai ir 0-3 (18:25, 12:25, 20:25) – Lenkijos tinklininkėms.</p>
      <p>„Užimta vieta turbūt atspindi mūsų realybę. Mes turėjome mažiau treniruočių, mažiau kontrolinių rungtynių, mažiau buvimo kartu negu kitos ekipos. Pakišo koją ir tai, kad ne visos žaidėjos galėjo išvykti, o pagalbos tikrai trūko. Džiaugiamės Lietuvos berniukų sėkme, bet kartu ir liūdna. Mes, kaip ir jie, laimėjome vienerias rungtynes, bet jų svajonė išsipildė, o mūsų – ne. Tikrai labai stengėmės ir buvome labai arti tikslo“, – mintimis dalinosi Lietuvos merginų trenerė Jolita Kontvainienė.</p>
      <p>Lietuvos jaunių (iki 18 metų) vaikinų rinktinė Daugpilyje (Latvija) vykusiame analogiškame turnyre užėmė šeštąją vietą ir pateko į antrąjį Europos čempionato atrankos etapą.</p>
      <p>Turnyro Gruzijoje nugalėtojomis tapo ir tiesioginį kelialapį į Europos čempionatą iškovojo rusės. Jos finale 3-0 (25:16, 27:25, 25:6) nugalėjo Lenkijos ekipą. 2-6 vietas užėmusios ekipos žengė į antrąjį Europos čempionato atrankos etapą.</p>
      <p>„Didžiausia mūsų bėda – psichologinis neatsparumas. Labai džiaugiuosi, kad žaidimas gerėjo su kiekviena diena ir mūsų kaimynų atotrūkis mažėja. Džiaugiamės, kad turėjome savo statistiką, kurio darbas padėjo mums atrodyti solidžiau. Merginos tikros šaunuolės, bet reikia pripažinti, kad mums teko žaisti stipresnėje grupėje – juk visas rungtynes dėl vietų laimėjo mūsų grupės komandos, išskyrus galingą Rusijos rinktinę. Labiausiai nustebino finalinės rungtynės tarp Rusijos ir Lenkijos, kurios parodė tikrąjį tinklinio grožį ir tokį aukštą lygį, apie kokį mes galime tik pasvajoti“, – pridūrė J. Kontvainienė.</p>
      <p>EEVZA merginų čempionate varžėsi devynios komandos.</p>
    </article>
  </body>
</html>