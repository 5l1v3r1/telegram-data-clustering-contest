<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/hokej/nhl/clanek/1167767-omluvny-dopis-zavadejici-neuprimny-znepokojujici-reaguje-rasisticky-urazeny-hokejista.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-29T13:22:00+00:00"/>
    <meta property="og:title" content="NHL | Omluvný dopis? Zavádějící, neupřímný, znepokojující! reaguje rasisticky urážený hokejista"/>
    <meta property="og:description" content="Pochopitelně mu neunikl omluvný dopis sepsaný současným trenérem Calgary Billem Petersem určený generálnímu manažerovi Flames Trelivingovi, v němž se omlouvá za své deset let staré chování směrem k hráči tmavé pleti Akimu Aliuovi, jenž ho obvinil z rasismu. Samotný hokejista narozený v Nigérii si ale o pokání čtyřiapadesátiletého kouče myslí své..."/>
  </head>
  <body>
    <article>
      <h1>NHL | Omluvný dopis? Zavádějící, neupřímný, znepokojující! reaguje rasisticky urážený hokejista</h1>
      <address><time datetime="2019-11-29T13:22:00+00:00">29 Nov 2019, 13:22</time> by <a rel="author">škv, Sport.cz</a></address>
      <p>Pochopitelně mu neunikl omluvný dopis sepsaný současným trenérem Calgary Billem Petersem určený generálnímu manažerovi Flames Trelivingovi, v němž se omlouvá za své deset let staré chování směrem k hráči tmavé pleti Akimu Aliuovi, jenž ho obvinil z rasismu. Samotný hokejista narozený v Nigérii si ale o pokání čtyřiapadesátiletého kouče myslí své...</p>
      <p>„Četl jsem vyjádření Billa Peterse, které mi přijde zavádějící, neupřímné a znepokojující," uvedl Aliu, který se v nejbližších dnech střetne s vedením NHL, aby s ním diskutoval o svých zkušenostech se současným lodivodem Plamenů.</p>
      <p>„Přijal jsem pozvánku od NHL na setkání a prodiskutování této situace. Z respektu k procesu nebudu veřejně odpovídat na (Petersovo) prohlášení ani diskutovat o rasismu a diskriminaci, které jsem zažil ať před, nebo po daném střetnutí," dodal Aliu.</p>
      <figure>
        <iframe data-src="https://twitter.com/Dreamer_Aliu78/status/1200082588423139333?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dnes třicetiletý hokejový univerzál, jenž má na svém kontě sedm zápasů v NHL, na začátku týdne přišel s tvrzením, že Peters ho před deseti lety, kdy jej vedl na farmě Chicaga v Rockfordu v AHL, urážel rasistickými komentáři.</p>
      <p>Peters měl na jeho adresu opakovaně použít slovo ne*r jenom proto, že se mu nelíbil druh hudby, který hráč s kanadským a ukrajinským pasem v kabině poslouchá.</p>
      <p>Trenér v omluvném listu tvrdil, že hned po daném incidentu se vrátil do šatny, aby se za své slova omluvil. Aliu naopak vypověděl, že si ho Peters zavolal do své kanceláře, kde na žádnou omluvu nedošlo, naopak se znovu prezentoval rasistickými poznámkami.</p>
      <figure>
        <img src="https://media.sport.cz/images/top_foto1/0000003509990564/YlxpwZf0qgDplq7g5CDzbQ/5ddfa4e2c2e8dc92fa1b0200-289383.jpg"/>
      </figure>
      <p>
        <a href="https://www.sport.cz/1167475-skandal-bobtna-slova-ceskeho-obrance-spustila-v-nhl-lavinu.html">
          <b>Skandál bobtná! Slova českého obránce spustila v NHL lavinu</b>
        </a>
      </p>
      <p>„Pak vyšel z místnosti, jako by se nic nestalo. V šatně jste mohli slyšet spadnout na zem špendlík, jaké v ní bylo ticho. Jen jsem si sedl na své místo a neřekl ani slovo," řekl před pár dny Aliu.</p>
      <p>Peterse následně obvinil z fyzického násilí i český obránce Michal Jordán, který pod ním nastupoval mezi roky 2014–16 v Carolině Hurricanes.</p>
      <figure>
        <img src="https://media.sport.cz/images/top_foto1/0000007109990564/Pn_7Nhs55i3o9xvmMtCdcw/5c98e6a5e8d5492df3630100-274162.jpg"/>
      </figure>
      <p>
        <a href="https://www.sport.cz/1166866-mas-co-si-zaslouzis-otresne-svedectvi-ceskeho-reprezentanta-do-ktereho-trener-v-nhl-kopal.html">
          <b>Máš, co si zasloužíš! Otřesné svědectví českého reprezentanta, do kterého trenér v NHL kopal</b>
        </a>
      </p>
      <p>Incident s Aliuem začal okamžitě vyšetřovat současný zaměstnavatel Peterse, Calgary Flames. Kouč byl od mužstva dočasně odstaven a vede ho zatím jeho asistent. Sportsnet ve čtvrtek uvedl, že prošetřování se blíží svému konci, datum finálního verdiktu ale zatím není známé. Podle daného serveru je nejpravděpodobnějším scénářem, že Peters bude od Flames odvolán.</p>
      <figure>
        <img src="https://media.sport.cz/images/top_foto1/0213003306340358/htzF_F-rw-_Xqy-GM2DlYw/5ddcef6f6e502b7862330100-289199.jpg"/>
      </figure>
      <p>
        <a href="https://www.sport.cz/1167217-osocovani-pomluvy-napadani-peters-neni-sam-v-dejinach-nhl-mezi-trenery-moc-dobraku-nenajdete.html">
          <b>Osočování, pomluvy, napadání. Peters není sám. V dějinách NHL mezi trenéry moc dobráků nenajdete</b>
        </a>
      </p>
    </article>
  </body>
</html>