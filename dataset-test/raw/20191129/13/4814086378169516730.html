<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gol.bg/ludogorets/2019-11-29/nikolay-yordanov-za-4-ti-pat-na-tsska-ludogorets"/>
    <meta property="og:site_name" content="gol.bg"/>
    <meta property="article:published_time" content="2019-11-29T13:00:43+00:00"/>
    <meta property="og:title" content="Николай Йорданов за 4-ти път на ЦСКА - Лудогорец"/>
    <meta property="og:description" content="Той е най-възрастният активен рефер в елита"/>
  </head>
  <body>
    <article>
      <h1>Николай Йорданов за 4-ти път на ЦСКА - Лудогорец</h1>
      <h2>Той е най-възрастният активен рефер в елита</h2>
      <address>
        <time datetime="2019-11-29T13:00:43+00:00">29 Nov 2019, 13:00</time>
      </address>
      <p>Най-възрастният активен рефер в елита Николай Йорданов ще ръководи двубоя ЦСКА - Лудогорец в неделя. 44-годишният арбитър получава 4-ти наряд в кариерата си за този сблъсък, като предстоящият ще е трети в първенството, а има и един за Купата на България, всичките му назначение за през миналия сезон.</p>
      <p>За последно Йорданов ръководи 1/4-финала на 3 април 2019 г. ЦСКА тотално надигра Лудогорец в Разград и го победи с 1:0 с гол на Пинто. Балансът в досегашните 3 двубоя е напълно изравнен - по една победа и едно равенство при 2:2 голова разлика. </p>
      <p>Рекордьорът по назначения в елита е свирил една среща на "Армията" точно преди година - 1:1 на 6 декември 2018 г. Тогава зелените повеждат с гол на Кешерю след корнер. През втората част обаче Десподов изравнява след асистенция на Манолев и красив изстрел от въздуха.</p>
      <p>Двубоят е доста оспорван, с близо 50 нарушения. Към края на срещата Йорданов изгонва Сисиньо, но после дава едва 2 минути добавено време. Това води до емоционалната реакция на треньора на ЦСКА Нестор Ел Маестро, който сяда на пистата в знак на протест.</p>
      <p>Интересно е да се отбележи, че в онзи мач Валентин Антов изненадващо е титуляр за армейците и играе доста стабилно. И тази неделя Антов ще попадне сред стартовите 11 срещу Лудогорец. Първият сблъсък между двата тима, който Йорданов ръководи, пък е на 19 август 2018 г. в Разград - 1:0 за домакините с гол на Вандерсон. </p>
      <p>През последния месец арбитърът свири по една среща на ЦСКА и Лудогорец. Армейците победиха с 2:0 Черно море на "Тича", а разградчани се справиха със същия резултат срещу Царско село в София. Преди двубоя във Варна Йорданов не беше ръководил 7 месеца мач на ЦСКА. А предходният случай бе злополучен за армейците - 2:3 от Ботев Пд в Коматево в първи полуфинал за купата. Тогава Йорданов ощети сериозно червените в редица ситуации. </p>
      <p>Като цяло реферът има дълга история с порязвания на ЦСКА. Неслучайно той не свири мач на отбора близо 6 години - от ноември 2012-а до април 2018-а. Завръща се в 1/2-финал реванш за купата срещу Левски при 2:2 на 25 април миналата година.</p>
      <p>Йорданов е рязал здраво ЦСКА в двубои с Локо Сф, Сливен и Левски. В мача Лудогорец - ЦСКА (0:1) за купата тази пролет, той също ощети сериозно червените. Не им даде дузпа, не показа директен червен картон на Сисиньо и спести втори жълт на Манолев. Въпреки че в елита той има цели 259 наряда, Йорданов е пращан на мачове на армейците едва 15 пъти.</p>
    </article>
  </body>
</html>