<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805308/%D9%88%D8%B2%DB%8C%D8%B1-%D8%A7%D8%B1%D8%B4%D8%A7%D8%AF-%D8%AC%D9%85%D8%B9%DB%8C%D8%AA-%D9%82%D8%A7%D8%A8%D9%84-%D8%AA%D9%88%D8%AC%D9%87%DB%8C-%D8%AA%D8%A6%D8%A7%D8%AA%D8%B1-%D9%86%D9%85%DB%8C-%D8%A8%DB%8C%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:31:14+00:00"/>
    <meta property="og:title" content="وزیر ارشاد: جمعیت قابل توجهی تئاتر نمی‌بینند"/>
    <meta property="og:description" content="وزیر فرهنگ و ارشاد اسلامی با بیان اینکه فضای فرهنگی و هنری دریچه تنفس روح انسان است، گفت: هم اکنون ۶۲۱ مجتمع فرهنگی – هنری با وسعت یک میلیون متر مربع در کشور وجود دارد و ۲۷۸ مجتمع با وسعت ۸۰۰ هزار مترمربع نیز در حال ساخت است لذا تا رسیدن به ۱.۶ میلیون مترمربع فاصله بسیار است."/>
  </head>
  <body>
    <article>
      <h1>وزیر ارشاد: جمعیت قابل توجهی تئاتر نمی‌بینند</h1>
      <address>
        <time datetime="2019-11-29T13:31:14+00:00">29 Nov 2019, 13:31</time>
      </address>
      <p>وزیر فرهنگ و ارشاد اسلامی با بیان اینکه فضای فرهنگی و هنری دریچه تنفس روح انسان است، گفت: هم اکنون ۶۲۱ مجتمع فرهنگی – هنری با وسعت یک میلیون متر مربع در کشور وجود دارد و ۲۷۸ مجتمع با وسعت ۸۰۰ هزار مترمربع نیز در حال ساخت است لذا تا رسیدن به ۱.۶ میلیون مترمربع فاصله بسیار است.</p>
      <p>به گزارش ایسنا به نقل از مرکز روابط عمومی و اطلاع‌رسانی وزارت فرهنگ و ارشاد اسلامی، سید عباس صالحی روز پنجشنبه در مراسم آغاز عملیات عمرانی نخستین پردیس تئاتر مشهد، اظهار داشت: شورای عالی شهرسازی و معماری سرانه فضای هنری و فرهنگی در کشور را حداقل یک متر مربع برای پنج نفر می‌داند و این آمار نشان می‌دهد در حوزه مجتمع‌ها و مکان‌های هنری و فرهنگی گرفتار فقر دسترسی هستیم.</p>
      <p>وی ادامه داد: هرچند هنرهای نمایشی در کشور مسیر رو به رشدی را در ارتباط با عناوین، دفعات نمایش و تعداد تماشاگران داشته اما شرایط کنونی راضی کننده نیست.</p>
      <p>وزیر فرهنگ و ارشاد اسلامی تاکید کرد: در سال گذشته هفت هزار و ۲۰۰ هنر نمایشی به تعداد ۸۶ هزار نوبت در استان‌های مختلف اجرا شد که هشت میلیون نفر آنها را تماشا کردند.</p>
      <p>صالحی یادآور شد: طبق آمار سال ۱۳۹۶ از ۶۰ میلیون نفر جمعیت بالای ۱۵ سال در کشور سه میلیون و ۱۰۰ نفر تئاتر تماشا کردند و باقی این جمعیت در طول یک سال به تماشای تئاتر نرفتند.</p>
      <p>وی افزود: جمعیت قابل توجهی در ایران از دیدن هنرهای نمایشی محروم هستند و ارتباطی با این نوع هنر ندارند در حالی که سطح پویش‌ها در هنرهای نمایشی، امکانات، تنوع سبک‌ها و تاثیرگذاری آنها رشد بسیار داشته است.</p>
      <p>وزیر فرهنگ و ارشاد اسلامی مطرح کرد: یکی از عوامل جدی در میزان اندک تماشاگران هنرهای نمایشی در کشور، محدودیت سالن‌های نمایش است زیرا وجود یک‌هزار و ۵۷ سالن نمایش در کشور نیاز مردم را پاسخگو نیست و این مهم از فرصت عرضه هنرهای نمایشی می‌کاهد.</p>
      <p>صالحی خاطرنشان کرد: هم اکنون ۶۲۱ مجتمع فرهنگی – هنری با وسعت یک میلیون متر مربع در کشور وجود دارد و ۲۷۸ مجتمع با وسعت ۸۰۰ هزار مترمربع نیز در حال ساخت است لذا تا رسیدن به ۱.۶ میلیون مترمربع فاصله بسیار است.</p>
      <p> وی ادامه داد: فضای سبز دریچه تنفس بدن و فضای فرهنگی و هنری دریچه تنفس روح انسان است لذا اگر کمبود اکسیژن برای بدن را درک کردیم اکنون وقت آن رسیده است که به درک کمبود اکسیژن برای روح برسیم.</p>
      <p>وزیر فرهنگ و ارشاد اسلامی تصریح کرد: در سال ۱۳۷۰ موج توسعه فضای سبز در کشور به راه افتاد زیرا این بینش و نیاز به وجود فضای سبز در کشور به وجود آمد و متولیان نسبت به توسعه آن همت کردند و اکنون شاهد دستاورد این بینش در شهرهای کشور هستیم به طوری که در مشهد سرانه فضای سبز به ۱۳ مترمربع رسیده است.</p>
      <p>صالحی اضافه کرد: راه‌اندازی پردیس تئاتر مشهد نیز از اتفاقات خوب در راستای توسعه فضاهای فرهنگی_هنری در کشور است و امیدواریم مجموعه‌های دیگر مانند شهرداری نسبت به راه‌اندازی این گونه مجموعه‌ها اقدام کنند.</p>
      <p>وی با بیان اینکه مشهد مقدس دارای هشت سالن تئاتر با یک‌هزار و ۳۰۰ صندلی است، افزود: با پیگیری شورای شهر و شهرداری قرار است این تعداد صندلی به ۲ برابر افزایش یابد به طوری که مرحله نخست پروژه پردیس تئاتر مشهد طی ۱۷ ماه به بهره‌برداری رسیده و ۷۰۰ صندلی به این تعداد افزوده می‌شود.</p>
      <p>وی در پایان گفت: مشهد مقدس پایگاه قدیمی هنرهای نمایشی ایران از دهه ۱۳۵۰ تاکنون بوده و لازم است با توسعه امکانات زیربنایی آن به قطب هنرهای نمایشی در کشور و جهان اسلام تبدیل شود.</p>
      <p>نخستین پردیس تئاتر مشهد با زیربنای ۱۲ هزار مترمربع و برآورد هزینه ۱۵۰ میلیارد تومان طی ۵۲۰ روز در بوستان وفا واقع در بولوار فکوری این شهر ساخته‌ می‌شود.</p>
      <p>انتهای پیام </p>
    </article>
  </body>
</html>