<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/voetbal/football-talk-hayen-als-stvv-bazen-met-mij-willen-doorgaan-zeg-ik-niet-neen-sommer-tot-2023-bij-gladbach~ab4332e7/"/>
    <meta property="og:site_name" content="HLN"/>
    <meta property="article:published_time" content="2019-11-29T13:02:00+00:00"/>
    <meta property="og:title" content="Football Talk. Hayen: “Als STVV-bazen met mij willen doorgaan, zeg ik niet neen” - Sommer tot 2023 bij Gladbach"/>
    <meta property="og:description" content="Nicky Hayen bevestigde vanmiddag op een persconferentie dat hij minstens aanblijft als T1 tot na het duel tegen RC Genk. “Wat verder gebeurt, wacht ik af”, aldus Hayen. “Al zal ik natuurlijk niet n..."/>
  </head>
  <body>
    <article>
      <h1>Football Talk. Hayen: “Als STVV-bazen met mij willen doorgaan, zeg ik niet neen” - Sommer tot 2023 bij Gladbach</h1>
      <address><time datetime="2019-11-29T13:02:00+00:00">29 Nov 2019, 13:02</time> by <a rel="author">Redactie</a></address>
      <h3>Nicky Hayen zeker T1 tot na duel tegen RC Genk</h3>
      <p>Nicky Hayen bevestigde vanmiddag op een persconferentie dat hij minstens aanblijft als T1 tot na het duel tegen RC Genk. “Wat verder gebeurt, wacht ik af”, aldus Hayen. “Al zal ik natuurlijk niet neen zeggen als de bazen met mij willen doorgaan.” Exact twintig jaar geleden zette Hayen de stap als speler van beloften naar eerste ploeg. Toen verloor STVV met 2-1 bij Standard. Morgen, in Genk, doet hij dezelfde stap, maar dan wel van beloftentrainer naar trainer van de eerste ploeg. “Niet dat ik zal tevreden zijn met een 2-1. Dat zal pas zo zijn als we punten pakken.”</p>
      <p>Hayen beseft dat het geen sineceure zal worden tegen een gewond Genk. “Maar moeilijk gaat ook. Ik heb niemand moeten motiveren. Tijd voor een andere aanpak had ik niet, want daarvoor was de tijd te kort. Maar dat neemt niet weg dat ik andere accenten zal leggen.” Hayen gaf een brede selectie van 21 namen vrij. Daarbij onder meer ook Ito en Lee. “Jongens die met gelijke kansen starten en die ik eerst het gevoel wil geven dat ze geaccepteerd worden. Al is het nog niet zeker dat ik beide meeneem. Dat beslis ik pas zaterdag.”</p>
      <h3>Fabinho (Liverpool) komt in 2019 niet meer in actie</h3>
      <p>Liverpool kan in 2019 geen beroep meer doen op Fabinho. De Braziliaanse middenvelder blesseerde zich woensdag aan de enkel in de Champions League-wedstrijd tegen Napoli (1-1). Op hun website bevestigen de Reds dat Fabinho geraakt is aan de ligamenten. “Hij komt niet meer in actie tot Nieuwjaar”, luidt het. Het wegvallen van de sterkhouder is slecht nieuws voor Liverpool. De leider in de Premier League heeft in december negen wedstrijden op het programma.</p>
      <figure>
        <img src="https://images0.persgroep.net/rcs/E0xHo2ByG3Fefi6RSPbBfWSm28k/diocontent/161561357/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <h3>Loting Europese kwalificaties voor WK 2022 niet in Qatar</h3>
      <p>De loting van de Europese kwalificaties voor het WK 2022 in Qatar gebeurt voor het eerst sinds het WK 1990 niet in het gastland. Volgens bronnen binnen de FIFA en UEFA zal de ceremonie in november of december 2020 worden gehouden in het Zwitserse Zürich. In Qatar wordt dan pas in april 2022 de loting voor de eindronde gehouden.</p>
      <p>In 1987 vond de loting van de kwalificatiegroepen voor het WK 1990 eveneens plaats in Zürich. Sindsdien werden de lotingen steeds in het gastland verricht. De 55 nationale elftallen van de UEFA beginnen pas in maart 2021 aan het kwalificatietraject voor het WK, na de volgende editie van de Nations League. Tot en met november 2021 worden in groepen van vijf of zes landen tien tickets voor directe kwalificatie verdeeld. De tien nummers twee in de groepen strijden met de twee beste landen uit de Nations League om de resterende drie startbewijzen.</p>
      <h3>Doelman Sommer tot 2023 bij Gladbach</h3>
      <p>Yann Sommer heeft zijn contract bij Borussia Mönchengladbach verlengd tot 2023. De 30-jarige Sommer speelt sinds 2014 voor ‘Die Fohlen’. De Zwitserse international nam er de plaats in van Marc-André ter Stegen, die naar FC Barcelona verhuisde. Sommer had nog een verbintenis tot 2021. “Yann is een speler die de voorbije jaren is uitgegroeid tot een echte leidersfiguur. Hij hoort voor mij tot de beste keepers in de wereld”, aldus sportdirecteur Max Eberl.</p>
      <figure>
        <img src="https://images0.persgroep.net/rcs/yMx2Yr8dLfmI-2lXDFujVlr3FeM/diocontent/161594013/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Yann Sommer.<cite>© EPA</cite></figcaption>
      </figure>
      <h3>Clement, Preud’homme en Vrancken in de running voor Trofee Goethals</h3>
      <p>De drie genomineerden voor de Trofee Raymond Goethals 2019 zijn, in alfabetische volgorde, Philippe Clement (RC Genk en Club Brugge), Michel Preud’homme (Standard) en Wouter Vrancken (KV Mechelen). Dat is het resultaat van de eerste stemronde die vandaag werd afgesloten. Francky Dury (Zulte Waregem) strandde op de vierde plaats. De Trofee Raymond Goethals beloont de beste Belgische coach van het jaar, werkzaam in binnen- of buitenland, in clubverband of als bondscoach.</p>
      <p>De tweede stemronde én de daaropvolgende uitreiking van de Trofee Raymond Goethals 2019 vinden plaats op maandag 16 december in het Edmond Machtensstadion van RWDM. De vorige laureaten zijn: Eric Gerets (2011), Peter Maes (2012), Francky Dury (2013), Marc Wilmots (2014), Hein Vanhaezebrouck (2015), Michel Preud’homme (2016), Felice Mazzu (2017) en Philippe Clement (2018).</p>
      <p>Dit jaar zal er voor het eerst ook een Prijs Dominique D’Onofrio worden toegekend aan de beste Belgische debutant in de Jupiler Pro League. Alleen spelers die op 31 december 2019 niet ouder zijn dan 20, komen voor die onderscheiding in aanmerking. Dominique D’Onofrio — bij leven en welzijn zeer close met de ‘Tovenaar’ — was een enthousiast jurylid van de Trofee Raymond Goethals, als coach en sportief directeur gewaardeerd voor zijn omgang met jonge spelers. Hij overleed in februari 2016. (AR)</p>
      <h3>Heynen vandaag geopereerd</h3>
      <p>Bryan Heynen wordt vandaag geopereerd aan de kruisband van zijn rechterknie. De Genkse middenvelder liep die blessure afgelopen weekend op tegen Moeskroen. De operatie wordt uitgevoerd door chirurg Jan Truyen. Hij is een expert op het vlak van knieletsels en zetelt tevens in de Genkse raad van bestuur. Heynen zal één nacht in het ziekenhuis moeten verblijven. Hij staat voor een lange revalidatie van zes tot acht maanden. (KDZ)</p>
      <figure>
        <img src="https://images1.persgroep.net/rcs/7pwysJfSQqaP8f16yoct2FRUp3Q/diocontent/161294743/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <h3>Anderlecht met of zonder Kompany?</h3>
      <p>Wie van de drie? Deze week sloten zowel Vincent Kompany (dij), Philippe Sandler (knie) als Adrien Trebel (meniscus) bij de groep aan. Het drietal lijkt volledig hersteld van zijn blessures. Gisteren hadden de spelers vrij. Vandaag moet blijken hoe ze de verhoogde trainingsintensiteit hebben verteerd. De kans dat de drie zondag op Oostende weer inzetbaar zijn, is gering. De medische stap hoopt één van de drie wedstrijdfit te krijgen. Wie dat wordt, zal pas zondag duidelijk worden. Zeker is dat men met Kompany totaal geen risico wil nemen. Men wil absoluut vermijden dat hij opnieuw in zijn dijblessure zou hervallen. Wellicht blijft hij nog een weekje aan de kant. (MJR)</p>
      <figure>
        <img src="https://images4.persgroep.net/rcs/mtS7KT1UUyMXH6gn6TjSUMA1_UI/diocontent/161508176/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
    </article>
  </body>
</html>