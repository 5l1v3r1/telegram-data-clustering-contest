<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/najlepsze-smartfony-fotograficzne-2019-dxomark/"/>
    <meta property="og:site_name" content="Tabletowo.pl"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Najlepsze smartfony fotograficzne 2019 roku zdaniem DxOMark"/>
    <meta property="og:description" content="DxOMark podaje, na jakie smartfony z 2019 roku trzeb zwrócić uwagę, jeśli dla nas najbardziej liczy się aparat."/>
  </head>
  <body>
    <article>
      <h1>Najlepsze smartfony fotograficzne 2019 roku zdaniem DxOMark</h1>
      <address><time datetime="2019-11-29T13:00:00+00:00">29 Nov 2019, 13:00</time> by <a rel="author" href="https://www.tabletowo.pl/author/kkunat/" target="_blank">Karol Kunat</a></address>
      <p>
        <b>Ponieważ 2019 rok powoli zbliża się ku końcowi, a wszystkie najważniejsze premiery smartfonów mamy już za sobą, DxOMark pokusiło się o podsumowanie ich recenzji pod kątem fotografii. Oto czterech wspaniałych – najlepsze aparaty w urządzeniach mobilnych.</b>
      </p>
      <p><b>DxOMark </b>przetestowało w 2019 roku 31 aparatów w smartfonach, od przyjemnych kamer w budżetowcach po konstrukcje <i>top-of-the-top. </i>W tym roku jak w żadnym innym można było dostrzec stosowanie połączeń wielu aparatów w jeden zestaw główny. O taki ruch pokusiła się Nokia w modelu <a href="https://www.tabletowo.pl/przedsprzedaz-nokia-9-pureview-sluchawki-nokia-bh-705-gratis-specyfikacja-cena/">9 PureView</a> czy Xiaomi w Mi CC Pro Premium Edition. Podobny postęp zauważono w mobilnym oprogramowaniu fotograficznym – algorytmy robią świetną robotę, zwłaszcza gdy wziąć pod uwagę zdjęcia wykonane po zmroku.</p>
      <p>Recenzenci z <i>DxOMark </i>podzielili swoje rekomendacje na kilka kategorii – w każdej z nich wyróżniono inny smartfon, co powinno pomóc komuś w zorientowaniu się, który flagowiec najlepiej pasuje do jego fotograficznego stylu.</p>
      <h3>Najbardziej wszechstronne: <a href="https://www.tabletowo.pl/huawei-mate-30-pro-oficjalnie-trafi-do-polski/">Huawei Mate 30 Pro</a> i <a href="https://www.tabletowo.pl/premiera-smartfon-xiaomi-cc9-pro-mi-note-10-specyfikacja-cena/">Xiaomi Mi CC9 Pro Premium Edition</a></h3>
      <p>Oba powyższe modele zajmują najwyższe miejsce w rankingu DxOMark. Rozpiętość ich zdolności fotograficznych jest godna uwagi. Różnice między jakością zdjęć między tymi smartfonami jest symboliczna. Jednak Huawei osiąga nieco lepszy wynik w badaniu samego aparatu, głównie dzięki lepszemu zarządzaniu szumami i artefaktami.</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/huawei_mate_30_pro-1024x768-350x350.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/xiaomi-mi-cc9-pro-premium-edition-350x350.png"/>
        </figure>
      </slideshow>
      <p>Z kolei Xiaomi świetnie sprawuje się podczas przybliżania obrazu, zachowując bardzo dobrą jakość w całym zakresie ogniskowych. Ponadto oferuje nieco szersze pole widzenia dzięki ultraszerokiemu obiektywowi. Także wideo kręcone <a href="https://www.tabletowo.pl/premiera-smartfon-xiaomi-cc9-pro-mi-note-10-specyfikacja-cena/">Mi CC9 Pro Premium Edition</a> wydaje się być nieco ładniejsze, z zachowaniem lepszej wyrazistości kolorów, niższemu poziomowi zaszumienia i sprawniejszemu autofokusowi.</p>
      <h3>Najlepsze wideo: <a href="https://www.tabletowo.pl/recenzja-iphonea-11-pro-max/">Apple iPhone 11 Pro Max</a></h3>
      <p>Najwięcej punktów za testy wideo zgarnął tegoroczny iPhone w najbardziej wypasionej wersji. Jest to jeden z niewielu smartfonów zdolnych do nagrywania materiału w HDR, co daje bardzo szeroki zakres dynamiczny, a klipy ze smartfona Apple ukazują szczegóły świateł i cieni nawet w trudnych warunkach, gdzie w kadrze mamy wysoki kontrast. Dla wielu mobilnych twórców filmowych będzie to niemal naturalny wybór, również ze względu na ogromny wybór akcesoriów, świetnie współpracujących z iPhone’ami.</p>
      <figure>
        <img src="https://www.tabletowo.pl/wp-content/uploads/2019/11/apple-iphone-11-pro-max-dxomark.jpg"/>
      </figure>
      <h3>Najlepszy zoom: <a href="https://www.tabletowo.pl/premiera-smartfon-xiaomi-cc9-pro-mi-note-10-specyfikacja-cena/">Xiaomi Mi CC9 Pro Premium Edition</a></h3>
      <p>Zoom jest nadal jednym z obszarów, gdzie przepaść między konwencjonalnymi aparatami cyfrowymi a kamerami mobilnymi jest ogromna. Jednak miniaturowa optyka smartfonów czasem potrafi pozytywnie zaskakiwać. Przykładem takiego zaskoczenia były dla testerów DxOMark wyniki <a href="https://www.tabletowo.pl/premiera-smartfon-xiaomi-cc9-pro-mi-note-10-specyfikacja-cena/">Xiaomi Mi CC9 Pro Premium Edition</a>. Wykorzystuje on dwa teleobiektywy o różnych ogniskowych i oferuje naprawdę niezłą szczegółowość zdjęć – zauważalnie lepszą niż u konkurentów, również potrafiących strzelać fotki z dystansu.</p>
      <p>Nie można powiedzieć, że zoom jest idealny, i jeszcze długo nie będzie dało się tego powiedzieć o smartfonach, ale wśród kieszonkowych aparatów, w tym temacie <i>#Xiaomilepsze.</i></p>
      <figure>
        <img src="https://www.tabletowo.pl/wp-content/uploads/2019/11/xiaomi-cc9-pro-premium-dxomark.jpg"/>
      </figure>
      <h3>Najlepszy obiektyw szerokokątny: Samsung Galaxy Note 10+ 5G</h3>
      <p>Specjalistom z DxOMark bardzo spodobał się obiektyw szerokokątny w nowym Galaxy Note od Samsunga (<a href="https://www.tabletowo.pl/recenzja-samsunga-galaxy-note-10/">tu recenzja mniejszego Galaxy Note 10</a>). Choć takie rozwiązania nie są nowością w smartfonowych aparatach, nie zawsze były odpowiednio dopracowane. Wynik <i>42 </i>w rankingu redakcji odzwierciedla wysokie uznanie za zastosowanie jednego z najszerszych obiektywów w mobilnej branży foto. Note 10+ potrafi zachować dobrą jakość obrazu na wszystkich testowanych ogniskowych (od 12 mm do 20 mm), za co mu sława i chwała. Poszukując telefonu z aparatem o szerokim kącie, nie sposób nie brać pod uwagę flagowca z Korei Południowej.</p>
      <figure>
        <img src="https://www.tabletowo.pl/wp-content/uploads/2019/11/galaxy-note-10-plus-5g-dxomark.jpg"/>
      </figure>
      <h3>Najlepsze zdjęcia nocne: <a href="https://www.tabletowo.pl/huawei-mate-30-pro-oficjalnie-trafi-do-polski/">Huawei Mate 30 Pro</a></h3>
      <p>Wyróżnienie dla Mate’a 30 Pro jest o tyle ważne, że wkrótce smartfon ten <a href="https://www.tabletowo.pl/huawei-mate-30-pro-oficjalnie-trafi-do-polski/">będzie miał swoją premierę w Polsce</a>. Jest więc w stanie realnie konkurować z wymienionymi wyżej urządzeniami o uwagę mobilnych fotografów nad Wisłą. DxOMark wskazało ten model jako świetny wybór dla amatorów zdjęć nocnych. Słabe warunki oświetleniowe to pięta achillesowa wielu sensorów w smartfonach, ale na tym tle nowy Mate Pro wypada bardzo korzystnie. Dzięki niezwykle dużemu czujnikowi Quad-Bayer 1/1,7″, flagowiec Huawei czyni prawdziwe cuda nocą.</p>
      <figure>
        <img src="https://www.tabletowo.pl/wp-content/uploads/2019/11/huawei-mate-30-pro-dxomark.jpg"/>
      </figure>
      <p>Powyższe typy to propozycje DxOMark, wynikające bezpośrednio z fotograficznego rankingu, tworzonego przez zespół testerów. Jego metody badawcze poddawane są wiecznej krytyce, stąd nie wszyscy ufają prezentowanym zeń wynikom. Nie ma chyba jednak wątpliwości co do tego, że wymienione smartfony to absolutna czołówka fotografii smartfonowej 2019 roku. <b>Czy dodalibyście do tej listy jakieś sprzęty?</b></p>
      <p>
        <i>źródło: <a href="https://www.dxomark.com/the-best-smartphone-cameras-of-2019/">DxOMark</a></i>
      </p>
      <p>Kategorie <a href="https://www.tabletowo.pl/category/producenci-2/apple-ipad/">Apple</a><a href="https://www.tabletowo.pl/category/producenci-2/huawei-producenci-2/">Huawei</a><a href="https://www.tabletowo.pl/category/producenci-2/samsung/">Samsung</a><a href="https://www.tabletowo.pl/category/sprzet-2/phablety-2/">Smartfony</a><a href="https://www.tabletowo.pl/category/producenci-2/xiaomi/">Xiaomi</a><a href="https://www.tabletowo.pl/category/zestawienia/">Zestawienia</a> Powiązane tematy <a href="https://www.tabletowo.pl/tag/apple-iphone-11-pro-max/">Apple iPhone 11 Pro Max</a><a href="https://www.tabletowo.pl/tag/foto-smartfon-2019/">foto smartfon 2019</a><a href="https://www.tabletowo.pl/tag/huawei-mate-30-pro/">Huawei Mate 30 Pro</a><a href="https://www.tabletowo.pl/tag/jaki-smartfon-do-foto-2019/">jaki smartfon do foto 2019</a><a href="https://www.tabletowo.pl/tag/najlepsze-aparaty-w-sartfonach/">najlepsze aparaty w sartfonach</a><a href="https://www.tabletowo.pl/tag/samsung-galaxy-note-10-5g/">Samsung Galaxy Note 10 5G</a><a href="https://www.tabletowo.pl/tag/xiaomi-mi-cc9-pro-premium-edition/">Xiaomi Mi CC9 Pro Premium Edition</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/najlepsze-smartfony-fotograficzne-2019-dxomark/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>