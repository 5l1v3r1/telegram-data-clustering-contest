<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/pyrgos-charopaleyei-18chroni-egkyos-sothike-to-moro/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-29T13:24:03+00:00"/>
    <meta property="og:title" content="Πύργος: Χαροπαλεύει 18χρονη έγκυος – Σώθηκε το μωρό"/>
    <meta property="og:description" content="Πύργος: Χαροπαλεύει 18χρονη έγκυος – Σώθηκε το μωρό. Μάχη για τη ζωή της δίνει 18χρονη έγκυος από την περιοχή της Πηνείας, καθώς νοσηλεύεται σε ιδιαίτερα"/>
  </head>
  <body>
    <article>
      <h1>Πύργος: Χαροπαλεύει 18χρονη έγκυος – Σώθηκε το μωρό</h1>
      <address><time datetime="2019-11-29T13:24:03+00:00">29 Nov 2019, 13:24</time> by <a rel="author">ΣΥΝΕΙΔΗΣΗ</a></address>
      <p>
        <b>Μάχη για τη ζωή της δίνει 18χρονη έγκυος από την περιοχή της Πηνείας, καθώς νοσηλεύεται σε ιδιαίτερα κρίσιμη κατάσταση στη ΜΕΘ του Νοσοκομείου Πύργου.</b>
      </p>
      <p>Σύμφωνα με πληροφορίες της «Πρώτης» η 18χρονη βρισκόταν στην 36η εβδομάδα κύησης. Το πρωί της Τρίτης, άρχισε να μην αισθάνεται καλά και επισκέφθηκε γυναικολόγο στο Νοσοκομείο Αμαλιάδας. Εκεί ο γιατρός που την εξέτασε διαπίστωσε ότι είχε συμπτώματα προεκλαμψίας (σ.σ. με κυριότερο την υψηλή αρτηριακή πίεση) και έγραψε τα σχετικά παραπεμπτικά προκειμένου να φύγει άμεσα για το Νοσοκομείο του Ρίου, εξηγώντας στην 18χρονη ότι η κατάσταση της είναι κρίσιμη.</p>
      <p>Παρ’ όλα αυτά η 18χρονη αντί να μεταβεί στο νοσοκομείο του Ρίου αποφάσισε να πάει σπίτι της… Λίγες ώρες αργότερα τα ξημερώματα της Τετάρτης η 18χρονη εντοπίστηκε από τους οικείους της σε ημικωματώδη κατάσταση και αρχικά μεταφέρθηκε στο Νοσοκομείο της Αμαλιάδας. Οι γιατροί βλέποντας την κατάσταση της άτυχης γυναίκας προώθησαν το περιστατικό στο Νοσοκομείο του Πύργου.</p>
      <p>Τα ξημερώματα της Τετάρτης βρήκαν τους γιατρούς του Νοσοκομείου Πύργου να δίνουν μάχη να κρατήσουν στην ζωή τόσο την 18χρονη όσο και το αγέννητο μωρό της. Οι γιατροί επέλεξαν να «πάρουν» το μωρό με καισαρική τομή προκειμένου να μην υπάρξει κίνδυνος για τη ζωή του βρέφους. Έτσι τα ξημερώματα της Τετάρτης γεννήθηκε ένα υγιέστατο αγοράκι το οποίο και νοσηλεύεται στο Νοσοκομείο Πύργου, ωστόσο η άτυχη 18χρονη βρίσκεται σε καταστολή στη Μονάδα Εντατικής Θεραπείας ενώ η κατάσταση της κρίνεται από τους θεράποντες ιατρούς ως ιδιαίτερα σοβαρή.</p>
      <p>Αυτό το οποίο πραγματικά προκαλεί εντύπωση, είναι το γεγονός ότι οι οικείοι της 18χρονης φαίνεται να είπαν στους ιατρούς ότι η άτυχη μητέρα, δεν μετέβη στο Πανεπιστημιακό Νοσοκομείο της Πάτρας λόγω οικονομικών δυσχερειών που αντιμετώπιζε, χωρίς ωστόσο η ίδια να έχει ενημερώσει τον ιατρό του Νοσοκομείου Αμαλιάδας για την αδυναμία μετάβασης της στον όμορο Νομό.</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/trochaio-atychima-stin-ionia-odo-enas-traymatias/"/>
        <a href="http://sinidisi.gr/kairos-tsoychtero-kryo-tin-kyriaki-chionia-aisthiti-ptosi-tis-thermokrasias/"/>
        <a href="http://sinidisi.gr/dytiki-ellada-acha-a-o-proin-archigos-tis-el-as-stin-kentriki-epitropi-anasygkrotisis-syriza/"/>
        <a href="http://sinidisi.gr/erixan-asfalto-se-merika-simeia-dromoy-vonitsas-leykadas-pareleipsan-tin-diagrammisi/"/>
        <a href="http://sinidisi.gr/epanerchetai-to-dikastiko-ensimo-antidroyn-oi-dikigoroi/"/>
        <a href="http://sinidisi.gr/sygklisi-panorthodoxis-synodoy-to-oykraniko-zitoyn-4-mitropolites/"/>
      </related>
    </article>
  </body>
</html>