<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/553269/"/>
    <meta property="og:site_name" content="חרדים10"/>
    <meta property="article:published_time" content="2019-11-29T13:09:00+00:00"/>
    <meta property="og:title" content="הפרשן עמית סגל חושף: כך יולי אדלשטיין תכנן פוטש לביבי – ונסוג"/>
    <meta property="og:description" content="אדלשטיין רצה להכריז ביום רביעי על הקמת ממשלה בראשותו, בחתימתם של בני גנץ, אביגדור ליברמן ושני שליש מסיעת הליכוד - ולבסוף נסוג • בסביבתו של ראש הממשלה דווקא רואים את ההתמודדות האפשרית של אדלשטיין נגדו כדבר חיובי"/>
  </head>
  <body>
    <article>
      <h1>הפרשן עמית סגל חושף: כך יולי אדלשטיין תכנן פוטש לביבי – ונסוג</h1>
      <address><time datetime="2019-11-29T13:09:00+00:00">29 Nov 2019, 13:09</time> by <a rel="author">אריה ריבקינד</a></address>
      <p>
        <b>אדלשטיין רצה להכריז ביום רביעי על הקמת ממשלה בראשותו, בחתימתם של בני גנץ, אביגדור ליברמן ושני שליש מסיעת הליכוד - ולבסוף נסוג • בסביבתו של ראש הממשלה דווקא רואים את ההתמודדות האפשרית של אדלשטיין נגדו כדבר חיובי</b>
      </p>
      <p>האם יו”ר הכנסת יולי אדלשטיין בחן לבצע פוטש לנתניהו וגם את האפשרות לרוץ נגדו לראשות בליכוד?</p>
      <p>בלשכתו של יו”ר הכנסת מיהרו להבהיר כי הוא מתמקד רק בהקמת ממשלת אחדות ומניעת בחירות פעם נוספת.</p>
      <p>אבל למרות הצהרותיו, לפי דיווח בחדשות 12, יותר ויותר גורמים בליכוד טוענים שאדלשטיין בונה כוח פוליטי ומכין את עצמו להתמודדות. מצד אחד, אין לו את הרצון להשאיר את המגרש כולו לגדעון סער ולסמנו כיורש היחידי של נתניהו, אך מנגד הוא מסתכן בהפסד משמעותי – כשנתניהו וסער על המגרש.</p>
      <p>הבוקר חשף הפרשן הפוליטי עמית סגל בטורו ב’ידיעות אחרונות’, כי אדלשטיין עמד בדילמה מול ההכרזה של גדעון סער על ריצתו לראשות הליכוד.</p>
      <p>לפי סגל, מה שאדלשטיין רצה באמת להכריז ביום רביעי, היה על הקמת ממשלה בראשותו, בחתימתם של בני גנץ, אביגדור ליברמן ושני שליש מסיעת הליכוד.</p>
      <p>“זה המספר שהוא נקב בו בשיחות סגורות כדי לקבל לגיטימציה לפוטש בלי פריימריז”, כותב סגל. כך, בעצם, הוא יכול היה לעקוף את סער ולמצב את עצמו כמנהיג הליכוד מהמקום השני ברשימה, מבלי להתמודד מול ראש הממשלה.</p>
      <p>“הוא שתק רק בתקשורת”, כותב עמית סגל. “במשך חמישה ימים הסתגר בלשכתו עם בכירים במפלגה, עד שהתברר סופית לכל המעורבים שאין לכך היתכנות”.</p>
      <p>לכן, “בצר לו, הסתפק בקריאה לאחדות”.</p>
      <p>אולם, לפי דפנה ליאל בחדשות 12, משיחות עם אנשי ראש הממשלה עולה שהתמודדות של אדלשטיין דווקא לא רעה להם: היא מפצלת את המחנה של גדעון סער ולוקחת את הליכודניקים מהקבוצות הליברליות, וכך מונעת מסער את האפשרות לנצח וכמעט ממליכה את נתניהו באופן אוטומטי, אלא אם שני המועמדים יחברו במהלך של הרגע האחרון.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/553253/"/>
        <a href="http://www.ch10.co.il/news/553237/"/>
        <a href="http://www.ch10.co.il/news/553164/"/>
        <a href="http://www.ch10.co.il/news/553154/"/>
        <a href="http://www.ch10.co.il/news/553150/"/>
        <a href="http://www.ch10.co.il/news/553142/"/>
      </related>
    </article>
  </body>
</html>