<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805288/%D8%B3%D8%A7%D8%AE%D8%AA-%DB%8C%DA%AF%D8%A7%D9%86-%D9%87%D8%A7%DB%8C-%D8%B4%D9%86%D8%A7%D9%88%D8%B1-%D8%B1%D8%B2%D9%85%DB%8C-%D8%B3%D9%86%DA%AF%DB%8C%D9%86-%D8%A7%D8%B2-%D8%A7%D9%82%D8%AF%D8%A7%D9%85%D8%A7%D8%AA-%D8%A7%D9%86%D9%82%D9%84%D8%A7%D8%A8%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:02:01+00:00"/>
    <meta property="og:title" content="ساخت یگان‌های شناور رزمی سنگین از اقدامات انقلابی است"/>
    <meta property="og:description" content="ایسنا/آذربایجان شرقی معاون عملیات ارتش جمهوری اسلامی ایران با بیان این‌که نیروهای مسلح بعد از دفاع مقدس به این نتیجه رسیدند که قدرت بازدارندگی باید متکی به تولید داخلی باشد، تاکید کرد: ساخت یگان‌های شناور رزمی سنگین یکی از کارهای جهادگونه و انقلابی است که در راستای لبیک به فرمانده‌کل قوا، مقام معظم رهبری، نهادینه شده است."/>
  </head>
  <body>
    <article>
      <h6 class="kicker">معاون عملیات ارتش جمهوری اسلامی ایران:</h6>
      <h1>ساخت یگان‌های شناور رزمی سنگین از اقدامات انقلابی است</h1>
      <address><time datetime="2019-11-29T13:02:01+00:00">29 Nov 2019, 13:02</time> by <a rel="author">لیلا جلیلی</a></address>
      <p>ایسنا/آذربایجان شرقی معاون عملیات ارتش جمهوری اسلامی ایران با بیان این‌که نیروهای مسلح بعد از دفاع مقدس به این نتیجه رسیدند که قدرت بازدارندگی باید متکی به تولید داخلی باشد، تاکید کرد: ساخت یگان‌های شناور رزمی سنگین یکی از کارهای جهادگونه و انقلابی است که در راستای لبیک به فرمانده‌کل قوا، مقام معظم رهبری، نهادینه شده است.</p>
      <p> امیر دریادار محمود موسوی درسخنرانی پیش خطبه‌ نماز جمعه تبریز، با بیان این‌که پیروزی شکوهمند انقلاب اسلامی در سال ۵۷ به منزله ی برچیدن سفره گسترده نظام استکبار جهانی در این کشور بود، اظهار کرد: استکبار جهانی و دشمنان از همان ابتدای پیروزی انقلاب اسلامی، مخالفت‌ها و دشمنی‌های‌خود را با یک نظام نوپا شروع کرده و روز به روز نیز افزایش دادند که در نتیجه‌ی این دسیسه‌های گوناگون هشت سال جنگ ویرانگر برای دو ملت و دو کشور مسلمان، ایران و عراق تحمیل شد.<br/><br/>وی با بیان این‌که شرایط کشور جمهوری اسلامی ایران در این دوران خاص و ویژه بود و وابستگی زیادی به کشورهای بیگانه وجود داشت، گفت: یکی از اهداف اصلی رژیم بعثی از حمله به ایران، تسلط بیشتر به دریا و منافع آن بود، اما سربازان وطن با هشت سال ایستادگی مانع تحقق اهداف شوم مستکبران شدند.<br/><br/>وی با بیان این‌که بیش از ۹۰ درصد صادرات و جابه جایی کالا از طریق دریا انجام‌می‌شود، افزود: ارزان‌ترین و ایمن‌ترین راه حمل و نقل، راه دریایی است، در دوران جنگ اگر صادرات نفت قطع می‌شد، مشکلات مردم دوچندان می‌شد، اما نیروی دریایی اجازه نداد خدشه‌ای به واردات و صادرات وارد شود،قطعا اگر نمی‌توانستیم نیازمندی‌های روز مره‌ی مردم ایران را تامین کنیم، مشکلات و سختی‌های به مراتب بیشتری برای ملت عزیز فراهم می‌شد.<br/><br/>وی تامین امنین خطوط مواصلاتی و دریایی را جزو وظایف ذاتی نیروی دریایی ارتش جمهوری اسلامی ایران دانست و گفت: نیروی دریایی جمهوری اسلامی ایران در دوران جنگ همزمان با این‌که نیروهای خود را به خرمشهر و سایر مناطق کشور برای دفاع جانانه از ذره ذره خاک مقدس این کشور اسلامی اعزام کرده بود، در دریا نیز برای برقراری امنیت حضور فعالانه داشت.<br/><br/>معاون عملیات ارتش جمهوری اسلامی ایران تاکید کرد: در اختیار گرفتن کنترل آبراهه‌ها و تردد در این مناطق حساس و حیاتی توسط نیروهای دریایی باعث شد، رزمندگان در جبهه‌های زمینی به مقابله با دشمن بعثی بپردازند که در نهایت برای جمهوری اسلامی سربلندی به همراه داشت.<br/><br/>وی با اشاره به انجام عملیات غرور آفرین مروارید در دفاع مقدس که منجر به از بین رفتن نیروی دریایی بعثی شد، گفت: دستاوردهای عملیات مروارید به برتری نظامی ایران در آب‌های خلیج فارس و متوقف شدن ماشین جنگی عراق تا پایان جنگ در این منطقه منجر شد، در این عملیات سکوهای دشمن و پایگاه های اطلاعاتی و خطوط دشمن قطع و نابود شد.</p>
      <p>دریادار موسوی یاد شهدای ناوچه پیکان و دیگر شهدای نیروی دریایی را گرامی داشت و گفت: روز نیروی دریایی روز بزرگداشت دلاورمردانی است که در دوران دفاع مقدس و اکنون از مرزهای آبی ایران اسلامی حفاظت می‌کنند.</p>
      <p>وی تاکید کرد: حضور ناوشکن جماران و سهند در پهنه آب‌های آزاد توسط سربازان ولایت مدار انقلاب اسلامی در نزدیکی شناور رزمی دشمن بیگانه، نشانگر توانمندی قابلیت و ظرفیت بالای نشات گرفته از نظام جمهوری اسلامی ایران است.</p>
      <p>وی یادآور شد: سربازان و نمایندگان نیروی دریایی در هزاران کیلومتر از مرزهای میهن اسلامی مشغول اسکورت و حفاظت از کشتی های تجاری هستند.</p>
      <p>معاون عملیات ارتش جمهوری اسلامی ایران با بیان این‌که طراحی و ساخت زیردریایی سنگین، ایجاد سامانه‌های کنترلی و پهپاد بدون سرنشین از جمله دستاوردهای نیروی دریایی جمهوری اسلامی ایران است، گفت:   امیدواریم با حمایت ها و پیشتیبانی مردم شهید پرور، سربازان ولایت مدار در نیروهای مسلح همواره به همراه نمایش اقتدار موفق و پیروز باشند.<br/> </p>
      <p>انتهای پیام</p>
    </article>
  </body>
</html>