<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/okupanti-minuyut-novi-teritoriji-bojepripasami-viluchenimi-u-rayonah-rozvedennya-viysk-643373.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T13:18:08+00:00"/>
    <meta property="og:title" content="Окупанти мінують нові території боєприпасами, вилученими у районах розведення військ"/>
    <meta property="og:description" content="Бойовики на Донбасі встановлюють додаткові мінно-вибухові загородження з використанням заборонених міжнародними конвенціями протипіхотних мін"/>
  </head>
  <body>
    <article>
      <h1>Окупанти мінують нові території боєприпасами, вилученими у районах розведення військ</h1>
      <address>
        <time datetime="2019-11-29T13:18:08+00:00">29 Nov 2019, 13:18</time>
      </address>
      <h4>Бойовики на Донбасі встановлюють додаткові мінно-вибухові загородження з використанням заборонених міжнародними конвенціями протипіхотних мін</h4>
      <p>Російсько-окупаційні війська мінують нові території мінами, вилученими під час розмінування ділянок в районах відведення військ.</p>
      <p>Про це під час <a href="http://www.mil.gov.ua/news/2019/11/29/vistup-rechnika-minoboroni-shhodo-situaczii-v-rajoni-provedennya-operaczii-obednanih-sil/">брифінгу</a> повідомив речник Міноборони Михайло Шаравара з посиланням на інформацію Головного управління розвідки.</p>
      <p>«Російські окупанти продовжують інтенсивні роботи з удосконалення фортифікаційного обладнання передових позицій з’єднань і частин 1 (Донецьк) та 2 (Луганськ) АК ЗС РФ. Зокрема, в авральному порядку здійснюється облаштування позицій і інших інженерних об’єктів, у т.ч. для їх використання у зимовий період», - повідомив речник.</p>
      <p>За словами Шаравари, крім іншого, ворогом встановлюються додаткові мінно-вибухові загородження з використанням заборонених міжнародними конвенціями протипіхотних мін та саморобних вибухових пристроїв, у тому числі поза межами позицій. При цьому, для мінування окремих ділянок території окупанти використовують міни, вилучені під час розмінування місцевості у районах відведення військ.</p>
      <p>Речник також зазначив, що недотримання російськими найманцями заходів безпеки у ході мінування та інженерного обладнання об’єктів на передових позиціях призвело до їх загибелі та поранень у 3 окремій мотострілковій бригаді (ОМСБр), 9 окремому мотострілковому полку 1 АК, 2 та 4 ОМСБр 2 АК ЗС РФ.</p>
      <p>Нагадаємо, що сьогодні, <a href="https://glavcom.ua/news/naperedodni-normandskogo-samitu-okupanti-zayavili-shcho-jihnya-teritoriya-usya-donecka-oblast-643370.html">«Народна рада» підтримуваного Росією збройного угруповання «ДНР» ухвалила «закон» про державний кордон «ДНР»</a>, згідно з яким «межі» території незаконно формування закріплюються в межах усієї Донецької області України.</p>
      <p>Як відомо, Росія на саміті Нормандської четвірки, який планують провести у Парижі 9 грудня, <a href="https://glavcom.ua/news/lavrov-rozkazav-yaki-propoziciji-putin-priveze-na-zustrich-normandskoji-chetvirki-642843.html">закликатиме Київ до прямого діалогу з Донбасом.</a></p>
      <p>Раніше заступник міністра закордонних справ Росії Олександр <a href="https://glavcom.ua/news/u-rosiji-nazvali-klyuchovu-umovu-dlya-uspihu-normandskogo-samitu-642683.html">Грушко озвучив «ключовий елемент»</a> для успішних переговорів «нормандському форматі».</p>
      <p>Напередодні секретар Ради нацбезпеки та оборони Олексій Данилов заявив, що <a href="https://glavcom.ua/country/politics/ukrajina-vikonala-vsi-umovi-dlya-samitu-u-normandskomu-formati-rnbo-642663.html">Україна виконала всі умови для проведення зустрічі у «нормандському форматі»</a>, зокрема, успішно провела розведення сил на Донбасі.</p>
      <p>Також президент України Володимир Зеленський сказав, що під час зустрічі в «нормандському форматі» він <a href="https://glavcom.ua/news/zelenskiy-pro-normandsku-zustrich-treba-zakinchuvati-cyu-viynu-642377.html">говоритиме про припинення вогню на Донбасі.</a></p>
      <p>До слова, за інформацією росЗМІ, у Парижі у понеділок, 9 грудня <a href="https://glavcom.ua/news/zmi-zelenskiy-ta-putin-mozhut-provesti-dvostoronnyu-zustrich-u-parizhi-642655.html">очікується окрема двостороння зустріч </a>президента України Володимира Зеленського та президента Росії Володимира Путіна.</p>
      <p>Як відомо, наступний саміт за участю лідерів України, Франції, Німеччини та Росії (так званої Нормандської четвірки) <a href="https://glavcom.ua/digest/mirne-vregulyuvannya-na-donbasi-protistoyannya-za-lashtunkami-normandskogo-samitu-v-parizhi-640882.html">запланований на 9 грудня у Парижі.</a></p>
      <p>Ввечері 25 листопада президент України <a href="https://glavcom.ua/news/zelenskiy-proviv-telefonnu-rozmovu-z-putinim-642378.html">Володимир Зеленський провів телефонну розмову з президентом Росії Володимиром Путіним.</a></p>
      <p>У процесі підготовки до «нормандської зустрічі» Україна погодила так звану «формулу Штайнмаєра» та відбулося розведення сил і засобів на трьох ділянках лінії розмежування: Станиці Луганській, Золотому та Петрівському.</p>
      <related>
        <a href="https://glavcom.ua/news/naperedodni-normandskogo-samitu-okupanti-zayavili-shcho-jihnya-teritoriya-usya-donecka-oblast-643370.html"/>
        <a href="https://glavcom.ua/news/za-desheviy-rosiyskiy-gaz-ukrajina-vzhe-zaplatila-vtratoyu-svojih-teritoriy-klimpush-cincadze-643357.html"/>
        <a href="https://glavcom.ua/columns/stanislavzhelikhovsky/koli-rosiya-pide-yakimi-povernutsya-krim-ta-donbas-643330.html"/>
      </related>
    </article>
  </body>
</html>