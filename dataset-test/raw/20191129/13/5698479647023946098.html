<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/29/charles-michel-replaces-donald-tusk-eu-council-president"/>
    <meta property="og:site_name" content="euronews"/>
    <meta property="article:published_time" content="2019-11-29T13:07:35+00:00"/>
    <meta property="og:title" content="شارل میشل ۴۴ ساله رئیس شورای اتحادیه اروپا شد"/>
    <meta property="og:description" content="شارل میشل، نخست وزیر سابق بلژیک از ظهر جمعه(۲۹ نوامبر) به طوری رسمی جایگزین دونالد توسک، رئیس شورای اتحادیه اروپا شد."/>
  </head>
  <body>
    <article>
      <h1>شارل میشل ۴۴ ساله رئیس شورای اتحادیه اروپا شد</h1>
      <address><time datetime="2019-11-29T13:07:35+00:00">29 Nov 2019, 13:07</time> by <a rel="author">یورونیوز فارسی </a></address>
      <p>شارل میشل، نخست وزیر سابق بلژیک از ظهر جمعه (۲۹ نوامبر) به طور رسمی جایگزین دونالد توسک، رئیس شورای اتحادیه اروپا شد.</p>
      <p>آقای میشل در نشست رسمی معارفه‌اش به عنوان رئیس جدید شورای اتحادیه اروپا ضمن تاکید بر اهمیت و جایگاه این سمت خواستار مشارکت فعال‌تر اعضاء برای غلبه بر چالش‌های پیش روی اتحادیه شد.</p>
      <p>او با تقدیر از تلاش‌های بی‌دریغ دونالد توسک طی پنج سال گذشته گفت که با چالش‌های پیش‌روی اروپا به خوبی آشناست و امیدوارست که بتواند آنها را بدل به فرصت کند.</p>
      <p>رئیس جدید شورای اتحادیه اروپا خود را از طرفداران محیط زیست معرفی کرد و ابراز امیدواری کرد که اتحادیه اروپا بتواند رهبری زندگی سبز را در جهان برعهده بگیرد و ماحصل آن بهبود کیفیت زندگی مردم باشد.</p>
      <p>او همچنین از اعضاء اتحادیه اروپا خواست تا به سیاست دست روی دست گذاشتن پایان دهند و با همکاری جدی‌تر تاثیرگذاری اروپا بر تحولات بین‌المللی را افزایش دهند.</p>
      <p>آقای میشل گفت که اروپا افزون بر این که توان فائق آمدن بر چالش‌های امنیتی و اقتصادی خود را دارد قادر است محوریت تحولات بین المللی را برعهده بگیرد و منشاء تولید اخبار مثبت و دلگرم کننده نه تنها برای شهروندان اروپا بلکه برای کل دنیا باشد.</p>
      <p>رئیس جدید شورای اتحادیه اروپا ابراز امیدواری کرد که در پایان دوره ماموریت دشوارش حداقل به اندازه آقای توسک مورد تشویق حضار قرار گیرد.</p>
      <p>دونالد توسک بین سال‌های ٢٠٠٧ تا ٢٠١٤ نخست وزیر لهستان بود و از سال ٢٠١٤ رئیس شورای اتحادیه اروپا بود.</p>
      <figure>
        <iframe data-src="https://twitter.com/euronewses/status/1200357608516988928" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>شارل میشل که به عنوان سیاستمداری اهل اجماع و گفت‌وگو شهرت دارد از سال ۲۰۱۴ و به مدت چهار سال نخست وزیر بلژیک بود. او فرزند ارشد کمیسر سابق اروپا ، لوئیس میشل است. آقای میشل از ۱۸ سالگی فعالیت جدی خود در حوزه سیاست را آغاز کرد و پس از تجربه سمت مشاور، در ۲۵ سالگی به وزارت یکی از هیات‌های اجرایی منطقه‌ای بلژیک رسید. او جوان‌ترین نخست وزیر بلژیک در ۲۰۰ سال اخیر بوده است.</p>
      <p>آقای میشل در ۴۴ سالگی نیز جایگزین دونالد توسک ۶۲ ساله شد تا عهده‌دار مهمترین سمت سیاسی زندگی اش شود.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/27/eu-s-tusk-says-trumppraying-for-the-breakup-of-eu">رئیس‌ شورای اتحادیه اروپا: ترامپ احتمالا بزرگترین چالش اروپاست</a>
      </p>
    </article>
  </body>
</html>