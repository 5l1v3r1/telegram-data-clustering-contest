<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/360645-pec-karteja-zaudejuma-arsenal-atlaiz-galveno-treneri-emeriju"/>
    <meta property="og:site_name" content="Jauns.lv"/>
    <meta property="article:published_time" content="2019-11-29T13:27:00+00:00"/>
    <meta property="og:title" content="Pēc kārtējā zaudējuma &quot;Arsenal&quot; atlaiž galveno treneri Emeriju"/>
    <meta property="og:description" content="Anglijas premjerlīgas futbola komanda Londonas &quot;Arsenal&quot; pēc ceturtdien piedzīvotā zaudējuma UEFA Eiropas līgas grupu turnīra spēlē, atlaidusi galveno treneri Unai Emeriju, kurš vienību vadīja pusotru gadu."/>
  </head>
  <body>
    <article>
      <h1>Pēc kārtējā zaudējuma "Arsenal" atlaiž galveno treneri Emeriju</h1>
      <address><time datetime="2019-11-29T13:27:00+00:00">29 Nov 2019, 13:27</time> by <a rel="author">Jauns.lv / LETA</a></address>
      <p>
        <b>Anglijas premjerlīgas futbola komanda Londonas "Arsenal" pēc ceturtdien piedzīvotā zaudējuma UEFA Eiropas līgas grupu turnīra spēlē, atlaidusi galveno treneri Unai Emeriju, kurš vienību vadīja pusotru gadu.</b>
      </p>
      <p>Londonas klubs ceturtdien UEFA Eiropas līgas grupu turnīra spēlē ar 1:2 piekāpās Frankfurtes "Eintracht" no Vācijas.</p>
      <p>"Arsenal" visos turnīros pēdējās septiņās spēlēs piedzīvojusi vienīgi neveiksmes, tāpēc piektdienas rītā tika lemts par Emerija atlaišanu. Viņa vietu pagaidām ieņems bijušais spēlētājs un trenera asistents Fredijs Junbergs.</p>
      <p>Londonas vienības publicētajā paziņojumā pateicās Emerijam par darbu un norādīja, ka šāds lēmums pieņemts tikai tāpēc, ka komanda nespēja rādīt atzīstamu sniegumu. "Mūsos mājo pārliecība, ka Fredijs komandu vedīs tālāk."</p>
      <p>Emerijs amata pienākumus pārņēma no Arsēna Vengera, kurš par galveno treneri Londonā strādāja jau kopš 1996.gada, un savā pirmajā sezonā aizveda komandu līdz piektajai vietai premjerlīgas čempionātā, kā arī finālam UEFA Eiropas līgā.</p>
      <p>Šosezon komanda vairs nedemonstrē tik atzīstamu sniegumu, jo pagaidām "Arsenal" vietējā čempionāta tabulā ierindojas tikai astotajā pozīcijā un no pirmā četrinieka atpaliek par astoņiem punktiem.</p>
      <p>Londonieši šajā starpsezonā spēlētāju pārejās iztērēja 130 miljonus sterliņu mārciņu (aptuveni 152,54 miljonus eiro). Dārgākais pirkums bija Nikolass Pepe no Francijas kluba "Lille", kura transfērs izmaksāja 72 miljonus mārciņu (84,5 miljonus eiro).</p>
      <p>Pēc divām gūtām uzvarām sezonas ievadā "Arsenal" turpinājumā pieklusa, jo 13 šīs sezonas spēlēs izdevies izcīnīt vien četrus panākumus.</p>
      <p>Anglijas bukmeikeri spekulē, ka "Arsenal" grožus drīzumā varētu pārņemt Nuno Esperito Santo vai nesen atlaistais Totenhemas "Hotspur" bijušais treneris Mauriso Početino. Emerijs ir jau trešais treneris Anglijas premjerlīgā, kurš šosezon zaudējis darbu. Šajā pulkā arī ir "Watford" bijušais treneris Havi Garsija un Početino.</p>
    </article>
  </body>
</html>