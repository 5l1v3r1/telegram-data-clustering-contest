<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426763/kwstas-diakoy-ayto-einai-to-orama-mas-gia-toys-panthhres-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-29T13:10:01+00:00"/>
    <meta property="og:title" content="Κώστας Διάκου: «Αυτό είναι το όραμά μας για τους Πάνθηρες της Ρόδου!»"/>
    <meta property="og:description" content="Η δημιουργία ενός γηπέδου που θα στεγάσει τα όνειρα και τις φιλοδοξίες των δικών του παιδιών, είναι ένα από τα βασικά μακροπρόθεσμα σχέδια της νέας διοίκησης των Πανθήρων."/>
  </head>
  <body>
    <article>
      <h1>Κώστας Διάκου: «Αυτό είναι το όραμά μας για τους Πάνθηρες της Ρόδου!»</h1>
      <h2>Ο πρόεδρος των Πανθήρων αναφέρθηκε στον πολύ μεγάλο στόχο του συλλόγου που δεν είναι άλλος από το γηπεδικό. «Είναι κάτι που το ψάχνουμε», είπε χαρακτηριστικά</h2>
      <address>
        <time datetime="2019-11-29T13:10:01+00:00">29 Nov 2019, 13:10</time>
      </address>
      <p>
        <b>Η δημιουργία ενός γηπέδου που θα στεγάσει τα όνειρα και τις φιλοδοξίες των δικών του παιδιών, είναι ένα από τα βασικά μακροπρόθεσμα σχέδια της νέας διοίκησης των Πανθήρων.</b>
      </p>
      <p>Είναι ίσως το μεγαλύτερο όραμα του προέδρου Κώστα Διάκου το οποίο θα …εκτοξεύσει τον σύλλογο και θα του ανοίξει άλλες προοπτικές. Με γνώμονα πάντα τη σωστή οργάνωση της Ακαδημίας ο κ. Διάκου θέτει το θέμα του γηπέδου ως μια από τις σημαντικές προτεραιότητες του συλλόγου για τα επόμενα χρόνια.</p>
      <p>Ο ίδιος αναφερόμενος στο θέμα, τόνισε τα ακόλουθα:<br/>«Ένα από τα βασικά που πρέπει να έχει μια Ακαδημία, ίσως το βασικότερο για να λέμε και την αλήθεια είναι το δικό της γήπεδο. Το σπίτι της. Είναι κάτι που αποτελεί βασική προϋπόθεση για να μπορέσει να εξελιχθεί. Αν δεν έχεις το δικό σου χώρο όπου θα μπορείς απερίσπαστα να οργανώσεις τις προπονήσεις και τα προγράμματά σου, είναι πολύ δύσκολο να βάλεις τον πήχη ψηλά.</p>
      <p>Στην Ελλάδα είναι γνωστόν τοις πάσι πως υστερούμε σημαντικά σε αυτόν τον τομέα. Υπάρχουν πολλά και σημαντικά προβλήματα. Ακόμα και μεγάλοι σύλλογοι τα αντιμετωπίζουν πόσω μάλλον ένα ερασιτεχνικό σωματείο στην επαρχία όπως είναι και οι Πάνθηρες.</p>
      <p>Αντιλαμβάνομαι πλήρως ότι δεν είναι καθόλου εύκολο να αποκτήσεις τον δικό σου χώρο, όμως πιστέψτε με, αυτό είναι κάτι που εμένα και τους συνεργάτες μου δεν μας πτοεί. Αντίθετα μας εξιτάρει θα έλεγα για να μπορέσουμε να το επιτύχουμε. Είναι ένας πολύ βασικός στόχος να μπορέσουν να αποκτήσουν οι Πάνθηρες το δικό τους γήπεδο και μπορώ να σας πω ότι δειλά δειλά έχουμε ξεκινήσει να κινούμαστε προς αυτή την κατεύθυνση».</p>
      <p>Ο κ. Διάκου έγινε και πιο σαφής:<br/>«Έχουμε ξεκινήσει να ψάχνουμε την ακριβή διαδικασία που απαιτείται για να υλοποιηθεί αυτό το πολύ μεγάλο όραμα. Όταν υπάρχει η θέληση και το μεράκι τίποτα δεν είναι ακατόρθωτο σε αυτή τη ζωή. Υπάρχει το τρανταχτό παράδειγμα του ΑΣ Χάλκης, ενός συλλόγου όχι με πολλά χρόνια ζωής που κατάφερε να αποκτήσει το δικό του χώρο. Τους αξίζουν πραγματικά πολλά συγχαρητήρια. Οι Πάνθηρες είναι αποφασισμένοι να ακολουθήσουν τον ίδιο δρόμο. Το ψάχνουμε λεπτομερέστατα και σύντομα θα είμαστε σε θέση πιστεύω να πούμε πολλά περισσότερα για το θέμα αυτό».</p>
    </article>
  </body>
</html>