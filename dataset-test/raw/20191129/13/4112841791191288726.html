<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77873-Videonahravka-z-kancelarie-byvaleho-generalneho-prokuratora-Trnku-zaznamenava-ako-prislo-Slovensko-o-miliardy-korun-na-podvodoch"/>
    <meta property="og:site_name" content="REFRESHER"/>
    <meta property="article:published_time" content="2019-11-29T13:24:00+00:00"/>
    <meta property="og:title" content="Videonahrávka z kancelárie bývalého generálneho prokurátora Trnku zaznamenáva, ako prišlo Slovensko o miliardy korún na podvodoch"/>
    <meta property="og:description" content="Na verejnosť sa dostali ďalšie videá zaznamenávajúce podvody v známych kauzách."/>
  </head>
  <body>
    <article>
      <h1>Videonahrávka z kancelárie bývalého generálneho prokurátora Trnku zaznamenáva, ako prišlo Slovensko o miliardy korún na podvodoch</h1>
      <address><time datetime="2019-11-29T13:24:00+00:00">29 Nov 2019, 13:24</time> by <a rel="author">Viktor Kniš</a></address>
      <p>
        <b>Na verejnosť sa dostali ďalšie videá zaznamenávajúce podvody v známych kauzách.</b>
      </p>
      <p>Nedávno sa na verejnosť dostalo video, na ktorom je vidieť ako <b>Marian Kočner</b> obvinený z objednávky vraždy novinára Jána Kuciaka a Martiny Kušnírovej, ako aj viacerých ekonomických trestných činov montuje skrytú kameru v kancelárii generálneho prokurátora, ktorým bol v tom čase <b>Dobroslav Trnka</b>. <i>„Sadni si tam,“</i> hovorí Kočner a o chvíľu už na gauči sedí Trnka, ktorý má aktuálne pozastavený výkon funkcie prokurátora. </p>
      <related>
        <a href="https://refresher.sk/70228-5-sokujucich-informacii-ktore-vyplyvaju-z-nahravky-rozhovoru-Mariana-Kocnera-a-byvaleho-generalneho-prokuratora-Trnku"/>
      </related>
      <p><a href="https://dennikn.sk/1668678/dalsi-nahraty-je-pociatek-na-kocnerovom-videu-ziada-od-trnku-krytie-v-kauze-tipos-video/?ref=tit1">Denník N </a>zverejnil ďalšie video pravdepodobne z tejto kamery, ktoré je súčasťou vyšetrovacieho spisu. Záznam získala polícia pri domovej prehliadke u Mariana Kočnera spolu s ďalšími nahrávkami a videami, ktoré sa postupne dostávajú na verejnosť. </p>
      <p>Približne 45-minútové video zaznamenáva osobný rozhovor medzi vtedajším ministrom financií Jánom Počiatkom a Trnkom. Bavia sa o vtedajších kauzách, v ktorých Počiatek figuroval. Z videa sa zdá, že Trnka ako generálny prokurátor ich kryl. </p>
      <figure>
        <iframe src="https://www.youtube.com/embed/AWFgwBO376c" width="700" height="380" data-service="Youtube" scrolling="no"/>
      </figure>
      <p>Okrem kauzy Tipos, kvôli ktorej prišlo Slovensko o 400 miliónov korún (približne 13 miliónov eur) hovorí exminister financií Trnkovi aj o ďalších podozrivých obchodoch strán vtedajšej koalície. Prezrádza mu, ako vtedajší predseda SNS Ján Slota okradol štát o dve miliardy korún v kauze emisných kvót.</p>
      <p>Počiatek dokonca Slotu za tento nápad obdivuje: <i>„Ten Slota neuveriteľne zarobil. Vymyslel si nový kšeft, ktorý nikto nepoznal, a to je predaj emisných kvót,“</i> hovorí Počiatek. <i>„Dve miliardy má. Ešte aj Fica oholil do p…i, lebo nedal mu z toho polku, ale nejak inak ho domotal, úplný král,“</i> konštatuje Počiatek na zázname zverejnenom Denníkom N, že Ján Slota oklamal predsedu Smeru Roberta Fica. </p>
      <p>V súvislosti s videonahrávkou požiadal Denník N o vyjadrenie aj exministra financií Počiatka aj prokurátora s pozastaveným výkonom funkcie Dobroslava Trnku, ani jeden však neodpovedal. </p>
      <figure>
        <iframe src="https://www.youtube.com/embed/lRhXwcSVnxc" width="700" height="380" data-service="Youtube" scrolling="no"/>
      </figure>
      <p> '</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76247-Mariana-Kocnera-a-Pavla-Ruska-usvedcuje-z-falsovania-zmeniek-aj-bakalarska-praca-mladej-novinarky"/>
        <a href="https://refresher.sk/76285-Lekar-ktory-sa-podpisal-pod-praceneschopnost-Pavla-Ruska-Prijmem-5000-eur-na-daroch-kazdy-rok-nie-je-mi-to-neprijemne"/>
        <a href="https://refresher.sk/76364-8-ludi-ktorych-stiahol-ku-dnu-Marian-Kocner-alebo-jeho-Threema-Kam-az-siahali-chapadla-muza-obvineneho-z-objednavky-vrazdy"/>
        <a href="https://refresher.sk/76685-Marian-Kocner-o-Robertovi-Ficovi-Budem-radsej-ked-vo-vlade-bude-on-lebo-viem-ze-budem-mat-svaty-pokoj-Aktualizovane"/>
        <a href="https://refresher.sk/76194-Kocnerova-dcera-na-sude-spochybnovala-svedka-a-nechcela-odpovedat-na-otazky-z-coho-zije"/>
        <a href="https://refresher.sk/76327-Navstivili-sme-4-tetovacie-studia-na-vychodnom-Slovensku-Frajerku-pretetovavali-na-lebku-ked-sa-klient-isiel-ozenit-s-inou"/>
        <a href="https://refresher.sk/69411-Pokusili-sme-sa-dostat-k-hraniciam-Severnej-Korey-Cesta-viedla-cez-zabudnuty-region-na-konci-sveta-Cast-3"/>
        <a href="https://refresher.sk/70541-Transsibirska-magistrala-konci-v-dolezitom-meste-kde-kedysi-nemali-pristup-ziadni-cudzinci-Cast-2"/>
      </related>
    </article>
  </body>
</html>