<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/albania-49-de-morti-si-mii-de-persoane-ramase-fara-adapost-dupa-cutremur-guvern_1408177.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T13:46:36+00:00"/>
    <meta property="og:title" content="Albania: 49 de morţi şi mii de persoane rămase fără adăpost după cutremur (Guvern)"/>
    <meta property="og:description" content="49 de persoane şi-au pierdut viaţa, iar mii de locuitori au rămas fără adăpost în urma cutremurului violent care a lovit Albania la începutul..."/>
  </head>
  <body>
    <article>
      <h1>Albania: 49 de morţi şi mii de persoane rămase fără adăpost după cutremur (Guvern)</h1>
      <address><time datetime="2019-11-29T13:46:36+00:00">29 Nov 2019, 13:46</time> by <a rel="author">Ionel Dancu, Reporter</a></address>
      <p>49 de persoane şi-au pierdut viaţa, iar mii de locuitori au rămas fără adăpost în urma cutremurului violent care a lovit Albania la începutul acestei săptămâni, potrivit unui raport anunţat vineri de premierul Edi Rama, citat de AFP, relatează Agerpres.</p>
      <p>Cutremurul cu magnitudinea 6,4, cel mai puternic înregistrat în aproape un secol în această regiune din Balcani, s-a produs marţi înainte de zori, într-un moment în care majoritatea oamenilor dormeau. Clădiri întregi s-au prăbuşit, prinzând victimele sub munţi de dărâmături.</p>
      <p>Oraşele Durres, localitate turistică de pe coastele Mării Adriaticii, locuită de circa 400.000 de persoane şi Thumane, situat la nord de Tirana, au fost cele mai afectate.</p>
      <p>După ce au lucrat neobosit peste trei zile în căutarea supravieţuitorilor, echipele internaţionale de salvatori mai aveau vineri de cercetat doar câteva zone din Durres. Autorităţile estimează că în celelalte regiuni afectate nu mai există persoane dispărute.</p>
      <p>Numărul morţilor a crescut la 49 după descoperirea unor noi trupuri neînsufleţite joi seara, a indicat premierul albanez Edi Rama. Printre victime se află familii întregi. Peste 750 de persoane au fost rănite în această catastrofă.</p>
      <p>''Patruzeci şi cinci de persoane au reuşit să scape cu viaţă printre dărâmături'', a spus oficialul.</p>
      <p>În capitala Tirana nu s-au înregistrat decese, însă seismul a provocat numeroase pagube materiale şi a stârnit panică. Aproape 70 de clădiri şi 250 de case au fost avariate.</p>
      <p>Aproximativ 3.500 de persoane au rămas fără adăpost, dintre care o mie au fost adăpostite în centre de primire, iar celelalte s-au refugiat la rude, notează AFP.</p>
      <p>În oraşul-port Durres, unde 700 de case şi 176 de imobile au fost avariate, 1.260 de persoane au fost mutate la hotel sau în centre de urgenţă. În Thumane, 500 de persoane au rămas fără locuinţă.</p>
      <p>Edi Rama a promis locuinţe noi până în 2020 pentru fiecare familie afectată.</p>
      <p>Autorităţile albaneze organizaţii nonguvernamentale şi instituţii private au lansat apeluri pentru donaţii în beneficiul victimelor. ''Conform unei prime estimări, contribuţiile depăşesc 5 milioane de euro şi 1,5 milioane de dolari'', a detaliat şeful Guvernului.</p>
      <p>O tânără logodită cu fiul premierului albanez Edi Rama se numără printre victimele confirmate ale cutremurului violent. Kristi Reci, în vârstă de 24 de ani, a fost înmormântată joi alături de părinţii şi fratele său găsiţi decedaţi în urma seismului puternic, cu magnitudinea 6,4, produs marţi, potrivit site-ului de informaţii albanez Shqiptarja.com, citat de agenţia DPA. Logodnicul ei, Gregun Rama, a publicat joi pe Instagram un mesaj în care şi-a luat rămas bun de la familia Reci.</p>
      <p>Cutremurul principal, produs marţi la ora locală 3:54 (2:54 GMT), a avut epicentrul la 30 kilometri vest de Tirana şi a fost resimţit în regiunea Balcanică şi în regiunea Puglia din sudul Italiei. Seismul a fost urmat de numeroase replici, dintre care unele cu magnitudine peste 5.</p>
      <p>Arhitectul albanez Maks Velo a declarat într-un interviu acordat AFP că Albania a cunoscut o ''dezvoltare haotică'' în care constructorii ''adaugă etaje peste etaje fără permis'', cu materiale care nu respectă standardele de siguranţă.</p>
      <p>Un seismolog albanez, Rrapo Ormeni, a declarat că este vorba despre cel mai puternic seism produs în regiunea Durres după anul 1926.</p>
      <p>În regiunea balcanică există o activitate seismică puternică şi frecventă din cauza mişcărilor plăcilor tectonice africană şi eurasiatică, precum şi celor ale microplăcii Mării Adriatice</p>
    </article>
  </body>
</html>