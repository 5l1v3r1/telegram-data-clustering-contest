<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/swiat/news-niemcy-rzeczniczka-rzadu-potwierdza-wizyte-angeli-merkel-w-a,nId,3361295"/>
    <meta property="og:site_name" content="fakty.interia.pl"/>
    <meta property="article:published_time" content="2019-11-29T13:40:15+00:00"/>
    <meta property="og:title" content="Niemcy: Rzeczniczka rządu potwierdza wizytę Angeli Merkel w Auschwitz"/>
    <meta property="og:description" content="Rzeczniczka niemieckiego rządu Ulrike Demmer potwierdziła w piątek, że kanclerz Angela Merkel odwiedzi 6 grudnia były niemiecki obóz zagłady Auschwitz. Merkel będzie trzecim kanclerzem Niemiec, który zdecydował się na podróż do dawnego nazistowskiego obozu zagłady."/>
  </head>
  <body>
    <article>
      <h1>Niemcy: Rzeczniczka rządu potwierdza wizytę Angeli Merkel w Auschwitz</h1>
      <address><time datetime="2019-11-29T13:40:15+00:00">29 Nov 2019, 13:40</time> by <a rel="author">INTERIA.PL</a></address>
      <p>
        <b>Rzeczniczka niemieckiego rządu Ulrike Demmer potwierdziła w piątek, że kanclerz Angela Merkel odwiedzi 6 grudnia były niemiecki obóz zagłady Auschwitz. Merkel będzie trzecim kanclerzem Niemiec, który zdecydował się na podróż do dawnego nazistowskiego obozu zagłady.</b>
      </p>
      <p>"Angela Merkel odpowiedziała na zaproszenie Fundacji Auschwitz-Birkenau z okazji 10-lecia jej istnienia" - wyjaśniła Ulrike Demmer. Z wypowiedzi rzeczniczki wynika, że niemieckiej kanclerz będzie towarzyszył premier Mateusz Morawiecki. Szefowa rządu Niemiec odwiedzi zarówno były obóz Auschwitz, jak i Birkenau.</p>
      <p>O tym, że Merkel 6 grudnia odwiedzi były niemiecki obóz zagłady, informował najpierw dziennik "Sueddeutsche Zeitung". Później urząd kanclerski potwierdził, że trwają przygotowania do wizyty, ale nie podał dokładnej daty. Terminy wydarzeń, w których bierze udział Merkel, są zazwyczaj oficjalnie podawane do publicznej wiadomości z tygodniowym wyprzedzeniem.</p>
      <p>W przeszłości wizytę w byłym obozie Auschwitz złożyli w trakcie swojego urzędowania dwaj kanclerze Niemiec: Helmut Schmidt (SPD) i - dwukrotnie - Helmut Kohl (CDU).</p>
      <p>27 stycznia 2020 r. przypada 75. rocznica wyzwolenia Auschwitz. Na uroczystościach z tym związanych oczekiwany jest prezydent RFN Frank-Walter Steinmeier. </p>
      <p>"SZ" spekulował, że Merkel zdecydowała się na wizytę, ponieważ nie wie, jak długo pozostanie jeszcze szefową rządu. Najważniejszym powodem ma być jednak - według gazety - kurcząca się liczba osób, którym udało się przeżyć w niemieckim obozie i które mogą osobiście opowiedzieć o tym kanclerz.</p>
    </article>
  </body>
</html>