<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/robert-lewandowski-pilkarzem-5-kolejki-ligi-mistrzow-cztery-gole-w-meczu-crvena-zvezda-bayern,989299.html"/>
    <meta property="og:site_name" content="TVN24"/>
    <meta property="article:published_time" content="2019-11-29T13:37:00+00:00"/>
    <meta property="og:title" content="Lewandowski wygrał z Messim. Został piłkarzem kolejki w Lidze Mistrzów"/>
    <meta property="og:description" content="Nie mogło być inaczej. Po wyczynie w wyjazdowym spotkaniu z Crveną Zvezdą Belgrad kibice docenili Roberta Lewandowskiego. Polak strzelił cztery gole w piętnaście minut i na oficjalnej stronie UEFA ..."/>
  </head>
  <body>
    <article>
      <h1>Lewandowski wygrał z Messim. Został piłkarzem kolejki w Lidze Mistrzów</h1>
      <address>
        <time datetime="2019-11-29T13:37:00+00:00">29 Nov 2019, 13:37</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/eeeebf6d-3724-44e2-97f6-8d526fb4ef5c-480p.mp4"/>
        <figcaption>Lewandowski bohaterem Bayernu i 5. kolejki Foto: gettyimages.com | Video: PAP/EPA</figcaption>
      </figure>
      <h3>Nie mogło być inaczej. Po wyczynie w wyjazdowym spotkaniu z Crveną Zvezdą Belgrad kibice docenili Roberta Lewandowskiego. Polak strzelił cztery gole w piętnaście minut i na oficjalnej stronie UEFA został wybrany najlepszym piłkarzem 5. kolejki Ligi Mistrzów.</h3>
      <p>Choć w ostatniej kolejce Bundesligi Lewandowski zatrzymał się i nie zdołał zdobyć bramki, to w rozgrywkach Champions League nadal zachwyca. Tym razem Polak zaaplikował cztery gole drużynie z Belgradu, a jego Bayern zwyciężył aż 6:0.</p>
      <related>
        <a href="https://eurosport.tvn24.pl/pilka-nozna,105/lewy-kontra-messi-polak-nominowany-do-nagrody-dla-pilkarza-kolejki,989031.html"/>
      </related>
      <h3>Cztery gole, dwie nominacje</h3>
      <p>UEFA nie mogła przejść obok jego dyspozycji obojętnie i nominowała "Lewego" do nagrody dla najlepszego piłkarza 5. kolejki. Jego konkurentami byli Lionel Messi (Barcelona), Romelu Lukaku (Inter Mediolan) i Keylor Navas (PSG).<br/><br/>Czym wyróżniła się wspomniana trójka? Messi w środowy wieczór rozgrywał swój 700. mecz w barwach Dumy Katalonii - strzelił gola i zanotował dwie asysty w wygranym 3:1 spotkaniu z Borussią Dortmund. Lukaku poza bramką w meczu ze Slavią Praga (3:1) popisał się kapitalną asystą przy trafieniu Lautaro Martineza. Z kolei Navas miał jedenaście udanych obron, a jego PSG zremisowało z Realem Madryt 2:2.</p>
      <p>Internauci na stronie uefa.com uznali, że na tytuł najlepszego piłkarza tej serii gier najbardziej zasłużył Lewandowski.</p>
      <p> </p>
      <p>A to nie wszystko. Napastnik Bayernu znalazł się także w jedenastce tygodnia Ligi Mistrzów. Otrzymał najwięcej - 18 - punktów spośród wszystkich piłkarzy, którzy do niej trafili.</p>
      <p>W tym roku nagrody te mogą trafić do Polaka raz jeszcze. W ostatniej kolejce fazy grupowej Bawarczycy podejmą Tottenham.</p>
      <p>Autor: lukl / Źródło: eurosport.pl</p>
    </article>
  </body>
</html>