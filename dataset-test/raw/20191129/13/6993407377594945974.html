<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-iraq-protesty/30299039.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T13:17:24+00:00"/>
    <meta property="og:title" content="Головний клірик шиїтів Іраку закликав парламент відмовитися від підтримки уряду"/>
    <meta property="og:description" content="Головний клірик шиїтів Іраку Верховний аятолла Алі ас-Сістані засудив застосування проти антиурядових протестувальників вогню на ураження і закликав демонстрантів відмовитися від насильства і вандаліз"/>
  </head>
  <body>
    <article>
      <h1>Головний клірик шиїтів Іраку закликав парламент відмовитися від підтримки уряду</h1>
      <address>
        <time datetime="2019-11-29T13:17:24+00:00">29 Nov 2019, 13:17</time>
      </address>
      <p>Головний клірик шиїтів Іраку Верховний аятолла Алі ас-Сістані засудив застосування проти антиурядових протестувальників вогню на ураження і закликав демонстрантів відмовитися від насильства і вандалізму.</p>
      <p>Сістані також закликав парламент Іраку відмовитися від підтримки уряду на тлі протестів, внаслідок яких від початку жовтня загинули щонайменше 350 людей і тисячі були поранені.</p>
      <p>«Парламент, з якого складається цей чинний уряд, просять переглянути свій вибір у цьому питанні й діяти відповідно до інтересів Іраку ... щоб зберегти кров своїх дітей», – сказав Сістані у проповіді, яку виголосив його представник у священному місті Кербела після п’ятничної молитви 29 листопада.</p>
      <figure>
        <video src="https://flashvideo.rferl.org/Videoroot/Pangeavideo/2019/11/2/2f/2fcadbb2-c28a-497a-b204-889c02fba446_mobile.mp4?download=1"/>
      </figure>
      <p>Щонайменше <a href="https://www.radiosvoboda.org/a/news-33-zahyblykh-za-den-protestiv-v-iraku/30298395.html">33 людини загинули</a> внаслідок сутичок між силами безпеки Іраку й антиурядовими протестувальниками 28 листопада. Цей день став одним із найкривавіших відтоді, як протести почалися близько двох місяців тому.</p>
      <p>Іракські військові 28 листопада заявили, що в декількох провінціях були створені «кризові осередки» для «наведення порядку і безпеки».</p>
      <p><a href="https://www.radiosvoboda.org/a/news-protesty-v-iraku-340-zahyblyh/30288127.html">Протести в Іраку</a> тривають з 1 жовтня 2019 року. Їхні учасники невдоволені нестачею робочих місць, перебоями в подачі електроенергії, браком чистої води, поганою освітою, охороною здоров’я, а також загальною корупцією.</p>
      <p>Ірак є п’ятим за величиною виробником й експортером нафти у світі. Водночас, за оцінками, близько 20% населення країни живуть у бідності. Безробіття серед молоді сягає 25%, що вдвічі більше, ніж загалом по країні.</p>
    </article>
  </body>
</html>