<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/konst-form/aktionsrekord-for-vilhelm-hammershoi-och-hilma-af-klint/"/>
    <meta property="og:site_name" content="DN.SE"/>
    <meta property="article:published_time" content="2019-11-29T13:49:07+00:00"/>
    <meta property="og:title" content="Aktionsrekord för Vilhelm Hammershøi och Hilma af Klint"/>
    <meta property="og:description" content="Veckans auktioner bjöd på rekordpriser för målningar av Vilhelm Hammershøi och Hilma af Klint, och stor efterfråga på moderna möbler och konsthantverk."/>
  </head>
  <body>
    <article>
      <h1>Aktionsrekord för Vilhelm Hammershøi och Hilma af Klint</h1>
      <address><time datetime="2019-11-29T13:49:07+00:00">29 Nov 2019, 13:49</time> by <a rel="author" href="https://www.dn.se/av/birgitta-rubin/" target="_blank">Birgitta Rubin</a></address>
      <p>
        <b>Veckans kvalitetsauktioner bjöd å rekordnoteringar för målningar av bland annat Vilhelm Hammershøi och Hilma af Klint, jämte toppriser för moderna möbler och konsthantverk.</b>
      </p>
      <p>I veckan har flera nordiska kvalitetsauktioner satt nya rekord. Vilhelms Hammershøis ”Interiör, Strandgade 30” såldes för motsvarande 45 miljoner svenska kronor på auktionsföretaget Bruun Rasmussen i Köpenhamn - den dyraste målningen någonsin i Danmark. Köparen var internationell och verket innehåller allt det konstnären är känd för: en avskalad, atmosfärisk interiör med en läsande kvinna och ett skimrande ljus som reflekteras på golvet. </p>
      <figure>
        <img src="https://cached-images.bonnier.news/cms30/UploadedImages/2019/11/29/d0a1f0d3-4a29-4a58-9020-79c21a507041/bigOriginal.jpg?interpolation=lanczos-none&amp;downsize=277:*&amp;output-quality=80&amp;output-format=auto"/>
        <figcaption>”Mjältens kraft” av Hilma af Klint 1931, såld för närmare 2 miljoner<cite>Foto: Stockholms auktionsverk</cite></figcaption>
      </figure>
      <p>På Stockholms auktionsverk såldes en sen akvarell av Hilma af Klints för hela 1,96 miljoner kronor, dubbelt upp mot värderingen. Toppnoteringen är en följd av konstnärens nya internationella status som abstrakt pionjär och att af Klints abstrakta verk är ytterst ovanliga på marknaden, eftersom hela kvarlåtenskapen är samlad i en stiftelse. Målningen ”Mjältens kraft” från 1931 hade proveniens familjen af Klint och på baksidan en gåtfull text skriven av konstnären: ”Mjältens sju krafter inuti den röda mjälten som får dessa krafter förstenade genom sju arimanska krafter som mjälten genom människans högmod dragit till sig.” </p>
      <p><b>På Bukowskis blev </b>Lucio Fontanas klarröda ”Concetto Spaziale Attese” årets hittills dyraste verk med ett slutpris på 17 577 000 kronor, inklusive provision. </p>
      <p>Här var det annars modern design som skrällde mest. Gustaf Fjaestads jugendgrupp med bord och sex så kallade stabbe-stolar drog iväg till slutpriset 2 327 500 kr, medan Axel-Einar Hjorths sportstugemöbler orsakade intensiv dragkamp och bordet Sandhamn med röd kalkstensskiva slutade på rekordpriset 612 500 kr. Wilhelm Kåges turkosblå skulptur ”Drakfisk”, Farstagods från Gustavsbergs studio på 1950-talet, såldes för otroliga 586 500 kronor.</p>
    </article>
  </body>
</html>