<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/gazdasag/cikk/2019/11/29/spongyabobos-reklam-miatt-birsagolt-a-versenyhivatal"/>
    <meta property="og:site_name" content="hirado.hu"/>
    <meta property="article:published_time" content="2019-11-29T13:19:00+00:00"/>
    <meta property="og:title" content="Spongyabobos reklám miatt bírságolt a versenyhivatal"/>
    <meta property="og:description" content="A Bayer Hungária Kft. jogsértő módon járt el, amikor a Supradyn Kids multivitamin-készítményének egyes reklámjaiban közvetlenül szólította meg a gyerekeket, ezért a Gazdasági Versenyhivatal (GVH) 7 millió forintos bírságot szabott ki a gyógyszergyártó céggel szemben – közölte a hivatal pénteken az MTI-vel."/>
  </head>
  <body>
    <article>
      <h1>Spongyabobos reklám miatt bírságolt a versenyhivatal</h1>
      <address><time datetime="2019-11-29T13:19:00+00:00">29 Nov 2019, 13:19</time> by <a rel="author">MTI</a></address>
      <p>
        <b>A Bayer Hungária Kft. jogsértő módon járt el, amikor a Supradyn Kids multivitamin-készítményének egyes reklámjaiban közvetlenül szólította meg a gyerekeket, ezért a Gazdasági Versenyhivatal (GVH) 7 millió forintos bírságot szabott ki a gyógyszergyártó céggel szemben – közölte a hivatal pénteken az MTI-vel.</b>
      </p>
      <p>A GVH a Bayer multivitaminját spongyabobos kulaccsal kínáló televíziós reklámot, a Nők Lapja Gyerek magazinban megjelent újsághirdetést, valamint a terméket „varázstörölközővel” ajánló televíziós hirdetést minősítette jogsértőnek, ugyanis a szabályozás alapján tilos egy reklámban a gyermekkorúak közvetlen felszólítása a reklámozott áru megvásárlására, illetve szüleik vagy más felnőtt meggyőzésére, hogy vegyék meg nekik a terméket.</p>
      <p>A közlemény szerint a hatóság a kereskedelmi gyakorlat megítélésekor figyelembe vette, hogy a csatornákat, amelyek levetítették az érintett reklámot, gyermekek is nézik, a hirdetésekben használták a „<i>keresd</i>” kifejezést, amely a GVH szerint közvetlenül szólítja meg a gyerekeket. A hirdetések dinamikus, a gyermekek érdeklődését felkeltő játékos képi világgal rendelkeztek, valamint, hogy a termékeket összecsomagolták játékokkal, amely így különösen vonzóvá vált a kiskorúak számára.</p>
      <p>Közölték, a versenyhivatal döntésében – összességében mintegy 30 százalékos – bírságcsökkentő tényezőként vette figyelembe, hogy a vállalkozás elismerte a jogsértést, továbbá szigorúbb ellenőrzés alá vonta reklámjait a versenyfelügyeleti eljárás hatására.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>