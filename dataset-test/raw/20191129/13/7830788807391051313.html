<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/zahranici/evropa/odchod-z-eu-nebo-post-premiera-johnson-ma-jasno_535829.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T13:28:00+00:00"/>
    <meta property="og:title" content="Odchod z EU, nebo post premiéra? Johnson má jasno"/>
    <meta property="og:description" content="Britský premiér Boris Johnson by upřednostnil odchod své země z Evropské unie, pokud by musel volit mezi brexitem a svým setrváním v čele vlády. Řekl to v..."/>
  </head>
  <body>
    <article>
      <h1>Odchod z EU, nebo post premiéra? Johnson má jasno</h1>
      <address><time datetime="2019-11-29T13:28:00+00:00">29 Nov 2019, 13:28</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Britský premiér Boris Johnson by upřednostnil odchod své země z Evropské unie, pokud by musel volit mezi brexitem a svým setrváním v čele vlády. Řekl to v pátek v rozhovoru na rozhlasové stanici LBC. Zároveň britským voličům vzkázal, že jim "absolutně garantuje" vystoupení z EU do konce ledna, pokud jeho Konzervativní strana získá v prosincových volbách parlamentní většinu. V hodinovém interview se mimo jiné znovu vyhnul odpovědi na otázku, kolik má dětí.</b>
      </p>
      <p>Podle deníku The Guardian Johnson chvilku váhal, když dostal dotaz ohledně volby mezi brexitem a premiérstvím. Nakonec ale řekl: "Radši bych nás dostal ven z EU. To vám mohu říci."</p>
      <p>Odchod Británie z evropského bloku, který odstartovalo referendum z června 2016, ani po více než třech letech není hotovou věcí a je klíčovým tématem předčasných voleb plánovaných na 12. prosince. Dolní komora britského parlamentu volby schválila na konci října, když byl brexit už potřetí odložen kvůli komplikacím s ratifikací dohody o rozluce. Jeho novým termínem je 31. leden 2020.</p>
      <p>Premiér Johnson uvedl, že konec britského členství v EU v horizontu 63 dní může "absolutně garantovat", pakliže bude mít po předčasných volbách hlasovací většinu v Dolní sněmovně. Když byl tázán ohledně nedodrženého slibu o brexitu na konci října, reagoval podle agentury Reuters slovy o "porouchaném" parlamentu.</p>
      <p>Rozhovor ve vysílání LBC se dotkl také premiérova osobního života, konkrétně dohadů kolem přesného počtu jeho potomků, které Johnson odmítá vyjasnit. Bývalý starosta Londýna má čtyři děti z manželství s Marinou Wheelerovou, s níž od loňského roku nežije. Britský bulvární tisk ale <a href="https://www.thesun.co.uk/news/9322111/boris-johnson-children-love-child/">hovoří</a> také o dceři z jednoho z Johnsonových nemanželských poměrů, přičemž během soudní bitvy ohledně tohoto případu se objevilo <a href="https://www.mirror.co.uk/news/politics/agonising-moment-ally-quizzed-how-16531593">tvrzení</a>, že politik má ještě dalšího potomka.</p>
      <p>"Mám své děti velice rád, ale ony v těchto volbách nekandidují, a tudíž toto nebudu komentovat," odpověděl v pátek Johnson na otázku, kolik má dětí a zda se plně angažuje v jejich životech. Premiér nyní žije v sídle britských premiérů v Downing Street se svou partnerkou Carrie Symondsovou. Když se jej moderátor LBC Nick Ferrari ptal, zda plánuje mít další děti, řekl, že Británii více zajímá, jak bude dokončen brexit.</p>
      <p>
        <b>Spolupráce vládních konzervativců</b>
      </p>
      <p>Johnson se také vyjádřil k nadcházející návštěvě Donalda Trumpa v Londýně u příležitosti summitu NATO a naznačil, že americký prezident by neměl vstupovat do předvolební kampaně. Šéf Bílého domu to už před několika týdny učinil, když rovněž ve vysílání LBC zaútočil na opozičního předáka Jeremyho Corbyna a vyzýval ke spolupráci mezi vládními konzervativci a Stranou pro brexit europoslance Nigela Farage.</p>
      <p>"Když máte blízké přátele a spojence, jako jsou Spojené státy a Spojené království, je nejlepší, když se obě strany nezapojují do voleb u toho druhého," řekl v pátek britský premiér.</p>
    </article>
  </body>
</html>