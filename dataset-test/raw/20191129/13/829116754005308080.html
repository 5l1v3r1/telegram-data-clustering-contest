<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191129-minden-18-ev-alatti-smas-beteg-megkaphatja-a-kezelest.html"/>
    <meta property="og:site_name" content="Origo"/>
    <meta property="article:published_time" content="2019-11-29T13:39:00+00:00"/>
    <meta property="og:title" content="Minden 18 év alatti SMA-s beteg megkaphatja a kezelést"/>
    <meta property="og:description" content="Azok is, akiknek a kérelmét eddig visszautasították."/>
  </head>
  <body>
    <article>
      <h1>Minden 18 év alatti SMA-s beteg megkaphatja a kezelést</h1>
      <address><time datetime="2019-11-29T13:39:00+00:00">29 Nov 2019, 13:39</time> by <a rel="author">MTI</a></address>
      <p><b>Megszületett megállapodás az SMA kezelésére szolgáló, egyetlen, Európában is törzskönyvezett készítmény forgalmazójával, így valamennyi 18 év alatti gyerek hozzájuthat a kezeléshez - jelentette be az emberi erőforrások minisztere pénteki budapesti sajtótájékoztatóján.<br/></b>Kásler Miklós elmondta, hogy 2017 nyarán törzskönyvezték a Spinraza nevű készítményt, amelyet 2018 elejétől Magyarországon is alkalmaznak az SMA-nak nevezett, gerincvelői eredetű izomsorvadás kezelésére. A kormányzat 2018-ban egymilliárd forint többletforrást biztosított a kezelésekre, és</p>
      <aside>még abban az évben 30, azóta pedig további 24 gyerek kapta meg a kezelést.</aside>
      <p>A miniszter felhívta a figyelmet: a klinikai vizsgálatok eredményei igazolták a betegségcsoport további típusai esetében is a gyógyszer hatásosságát, ezért a kormányzat most további forrást biztosít rá.</p>
      <figure>
        <img src="https://cdn.nwmgroups.hu/s/img/i/1905/20190508oltas-jarvany.jpg?w=644&amp;h=429"/>
        <figcaption>A kép illusztráció.<cite>Forrás: Billion Photos/Shutterstock</cite></figcaption>
      </figure>
      <p>A gyógyszer forgalmazójával született megállapodás szerint így <br/><mark>minden, 18 év alatti gyerek hozzájuthat a jelenleg létező legkorszerűbb terápiához, <br/></mark>vagyis további 12-15 gyerek kezelése kezdődhet meg hamarosan, és minden eddigi terápiát is folytatni lehet.</p>
      <aside>Azok is részesülhetnek a kezelésben, akiknek a kérelmét eddig visszautasították.</aside>
      <p>Az érintettek a kedvező döntésekről szóló értesítéseket a jövő hét elején megkapják.<br/>Kásler Miklós szólt arról is, hogy a terápiát két kisgyereknél - Zenténél és Leventénél - nem alkalmazzák, az ő részükre ugyanis összegyűlt az Európában nem elérhető Zolgensma készítményre a forrás. A két kisgyermek terápiáját le kellett állítani ahhoz, hogy megkaphassák a génterápiát.<br/>Mint mondta,</p>
      <aside>a Zolgensma nevű készítményt nem törzskönyvezték Európában, csak az Egyesült Államokban.</aside>
      <p>Hozzátette, hogy a gyógyszer európai regisztrációja azért késik, mert kiderült, a cég az első fázisban végzett állatkísérletek eredményét manipulálta, ezért az amerikai hatóság a két évnél idősebbek esetében visszavonta a gyógyszer alkalmazási engedélyét. Megjegyezte: remélik, mielőbb tisztázódnak a körülmények, és ha az európai adminisztráció megadja az engedélyeket, Magyarország is dönt a kérdésben.</p>
    </article>
  </body>
</html>