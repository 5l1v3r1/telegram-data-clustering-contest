<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/drustvo/predstavljen-prvi-nacionalni-filantropski-tim-dobrocinitim_1071584.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T13:53:00+00:00"/>
    <meta property="og:title" content="Представљен први национални филантропски тим - &quot;Доброчинитим&quot;"/>
    <meta property="og:description" content="ДОБРОЧИНИТИМ је заједница великодушних људи који негују филантропску традицију Србије и разумеју значај помагања другима. До сада, кроз индивидуалне активности, чланови тима успели су да прикупе 57 милиона..."/>
  </head>
  <body>
    <article>
      <h1>Представљен први национални филантропски тим - "Доброчинитим"</h1>
      <h2>БЕОГРАД - "ДОБРОЧИНИТИМ" је заједница великодушних људи који негују филантропску традицију Србије и разумеју значај помагања другима. До сада, кроз индивидуалне активности, чланови тима успели су да прикупе 57 милиона динара за обнову једног клиничког центра и једног дома за незбринуту децу, прикупили су новац за обнову 90 домаћинстава, бесплатно су превели преко 250.000 здравствених докумената, обезбедили су 85 ортопедских помагала људима са инвалидитетом.</h2>
      <address>
        <time datetime="2019-11-29T13:53:00+00:00">29 Nov 2019, 13:53</time>
      </address>
      <p>Чланови Доброчинитима су Ивана Радојичић (Преводилачко срце), Тамара Кларић (Нурдор), Ружица Поповић (Хумано срце Шапца), Зоран Мартинов (Чеп за хендикеп), Филип Вукша, познати градски активиста и Ана Дивац (Фондација Ана и Владе Дивац).</p>
      <figure>
        <img src="http://www.rtv.rs/sr_ci/drustvo/slike/2019/11/29/dobrocinitim-.jpg"/>
        <figcaption>Фондација Ана и Владе Дивац</figcaption>
      </figure>
      <p>"Сви ми који волонтирамо у удружењу Преводилачко срце, радимо то само због деце и њихових родитеља, како би што брже дошли до помоћи која им је потребна. Потпуно смо предани томе али како сваког дана имамо све више молби за преводе молимо све који могу да нам се прикључе. Изузетна ми је част сто сам међу људима који цу на првој линији Доброчинитима и надам се да ће нас врло брзо бити још више", изјавила је Ивана Радојичић, једна од координатора удружења Преводилачко срце.</p>
      <p>Тамара Кларић, једна од иницијатора кампање "Пружи корак", позвала је све људе да се придруже Доброчинитиму.</p>
      <p>"Наш циљ је да ујединимо грађане у донирању, волонтирању и помагању заједници. Верујемо да је сваки корак значајан и да је било која врста помоћи добродошла и једнако важна. Зато су сви доброчинитељи добродошли у један велики национални тим – Доброчинитим!" рекла је Тамара.</p>
      <p>Информације о томе како се придружити доступне су на сајту dobrocinitim.rs.</p>
      <p>Доброчинитим је део Пројекта оквира за давање, који финансира Америчка агенција за међународни развој (USAID), а спроводи Коалиција за доброчинство коју предводи Фондација Ана и Владе Дивац. Остали чланови коалиције су Траг фондација, Catalyst Balkans, SMART Колектив, Српски филантропски форум, Форум за одговорно пословање и Привредна комора Србије.</p>
    </article>
  </body>
</html>