<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/Sgb2i/rusnok-navrhuje-vyssi-dane-pro-majitele-vice-nemovitosti"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T13:22:00+00:00"/>
    <meta property="og:title" content="Rusnok navrhuje vyšší daně pro majitele více nemovitostí"/>
    <meta property="og:description" content="Guvernér České národní banky (ČNB) a bývalý úřednický premiér Jiří Rusnok navrhuje více zdanit ty vlastníky nemovitostí, kteří drží více než dvě. Řekl to v rozhovoru pro server Aktuálně.cz. Rusnok zároveň nepředpokládá, že by ČR měla zasáhnout nějaká významná ekonomická recese, před níž varují někteří ekonomové."/>
  </head>
  <body>
    <article>
      <h6 class="kicker">šéf ČNB k bydlení</h6>
      <h1>Rusnok navrhuje vyšší daně pro majitele více nemovitostí</h1>
      <address><time datetime="2019-11-29T13:22:00+00:00">29 Nov 2019, 13:22</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Guvernér České národní banky (ČNB) a bývalý úřednický premiér Jiří Rusnok navrhuje více zdanit ty vlastníky nemovitostí, kteří drží více než dvě. Řekl to v rozhovoru pro server Aktuálně.cz. Rusnok zároveň nepředpokládá, že by ČR měla zasáhnout nějaká významná ekonomická recese, před níž varují někteří ekonomové.</b>
      </p>
      <p>Jiří Rusnok k problémům s vysokými cenami nemovitostí řekl, že v Kanadě to vyřešilo vyšší zdanění. Zároveň přišel s myšlenkou možného progresivního zdanění v závislosti na počtu vlastněných nemovitostí.</p>
      <p>„V naší situaci se přitom nabízí zvýšit daň z nemovitosti, a to především u druhé a další vlastněné. Uznávám argument, že přece nejde jen tak zvyšovat daň babičce v Orlických horách. Ale ona má jednu nemovitost a má tam trvalé bydliště. Pokud má ovšem někdo pět bytů, takzvaně „pro děti“, nevidím žádný důvod, proč by i v takových případech měl platit extrémně nízkou, de facto „sociální“ nemovitostní daň,“ řekl Jiří Rusnok.</p>
      <p>Na guvernérova slova reagoval opoziční poslanec ODS Jan Skopeček, který označil za hlavní problém to, že se málo staví. S vyšším zdaněním Skopeček nesouhlasí. „Kdo vlastní více bytů, je asi úspěšný člověk. Takových bychom si měli vážit, nikoliv je trestat za úspěch další daní. Někdo si koupí drahé auto, někdo šperky, jiný zase další nemovitost. No a co? Problém je na straně nabídky. Málo se kvůli regulacím staví! napsal poslanec na Twitteru.</p>
      <p>Guvernér se zároveň vyjádřil k ekonomické situaci České republiky. „Vycházíme z věrohodných dat a analýz. Takže ano, ochlazení nastává. Navazuje na to, které už nás předbíhá zejména v Německu. Ale zatím podle všech indicií to není žádný začátek zásadní recese, tedy žádný Armageddon,“ tvrdí Rusnok.</p>
      <p>„Sami Němci jsou silně v klidu. Chápou, že je to nevyhnutelné po spoustě let růstu. K tomu se přidávají nejistoty ohledně možných obchodních sporů. A k tomu ještě strukturální změny, například v automobilovém průmyslu, který má splnit cíl čisté mobility. Nebo v energetice, kde se Němci spektakulárně odvracejí od klasických zdrojů. Řada podniků pak odkládá investice a odráží se to na růstu,“ dodal šéf centrální banky.</p>
      <related>
        <a href="https://echo24.cz/a/STMBV/ceska-ekonomika-vstoupila-do-faze-zpomalovani-rustu"/>
      </related>
    </article>
  </body>
</html>