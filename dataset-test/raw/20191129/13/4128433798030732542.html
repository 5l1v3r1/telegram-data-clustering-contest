<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://businessinsider.com.pl/motoryzacja/elektryczny-i-hybrydowy-samochod-od-skody-w-polsce/yk7wqqr"/>
    <meta property="og:site_name" content="Business Insider"/>
    <meta property="article:published_time" content="2019-11-29T13:31:28+00:00"/>
    <meta property="og:title" content="Czesi wprowadzają na polski rynek pierwszego elektryka i hybrydę"/>
    <meta property="og:description" content="Z początkiem 2020 roku w polskich salonach pojawią się dwa nowe samochody, które biorąc pod uwagę popularność marki na polskim rynku, mogą znacząco przyczynić się do zainteresowania samochodami hybrydowymi i elektrycznymi w Polsce."/>
  </head>
  <body>
    <article>
      <h1>Czesi wprowadzają na polski rynek pierwszego elektryka i hybrydę</h1>
      <address><time datetime="2019-11-29T13:31:28+00:00">29 Nov 2019, 13:31</time> by <a rel="author" href="https://businessinsider.com.pl/autorzy/lukasz-walkiewicz" target="_blank">Łukasz Walkiewicz</a></address>
      <figure>
        <img src="http://ocdn.eu/images/pulscms/ODk7MDA_/e6a7b64a7999ee68d77acccd76244605.jpg"/>
        <figcaption>Czesi mają ambitne plany. Do 2025 roku chcą zelektryfikować 25 proc. swojej gamy i o 30 proc. względem roku 2015 obniżyć emisję CO2.<cite>Foto: Ł. Walkiewicz / Business Insider Polska</cite></figcaption>
      </figure>
      <p>Z początkiem 2020 roku w polskich salonach pojawią się dwa nowe samochody, które biorąc pod uwagę popularność marki na polskim rynku, mogą znacząco przyczynić się do zainteresowania samochodami hybrydowymi i elektrycznymi w Polsce.</p>
      <ul>
        <li>
          <b>Skoda wprowadza swoje pierwsze, całkowicie elektryczne auto, typowo miejskie CITIGOe iV, które w związku z dopłatami do samochodów elektrycznych ma szansę zostać jednym z najczęściej kupowanych przez Polaków elektryków</b>
        </li>
        <li>
          <b>Drugi samochód to hybryda typu plug-in, zbudowana na bazie flagowego modelu, Skody Superb</b>
        </li>
        <li>
          <b>Mieliśmy przyjrzeć się tym samochodom i zanotować pierwsze wrażenia po przejechaniu kilkudziesięciu kilometrów</b>
        </li>
      </ul>
      <h3>Skoda CITIGOe iV – zmiany w wyglądzie</h3>
      <p>Nadwozie najmniejszej (3597 mm długości), elektrycznej Skody nie różni się bardzo od swoich spalinowych odpowiedników. Przedni zderzak został przebudowany, aby zapewnić lepszą aerodynamikę, jego środkowa część jest w kolorze nadwozia, a na tylnej klapie pojawiły się oznaczenia modelu. CITICOe iV ma też lusterka, w które wbudowano kierunkowskazy.</p>
      <p>Auto w podstawowej wersji Ambition wyjeżdża z salonu na 14-calowych, stalowych felgach z kołpakami, <b>w bogatszej wersji Style otrzymuje dwukolorowe, aluminiowe 16-tki. </b>Do wyboru jest kilka standardowych kolorów lakieru, które dotąd można również było zamówić, oraz dedykowany tylko do odmiany elektrycznej zielony kolor – Kiwi Green. Gniazdo do ładowania umieszczone jest po prawej stronie samochodu.</p>
      <figure>
        <img src="https://ocdn.eu/pulscms-transforms/1/tifk9kpTURBXy9jZTUyOTk3YWFlM2Q3NGVkOTNiNmUyZWU3ZDRjZTEwZi5qcGeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Ł. Walkiewicz / Business Insider Polska</cite>
        </figcaption>
      </figure>
      <h3>Skoda Superb iV – co się zmieniło?</h3>
      <p>Superb iV z układem hybrydowym to imponujących rozmiarów auto klasy średniej, z czystą i elegancką stylistyką. Pewna zachowawczość cechująca produkty koncernu Volkswagena przekłada się jednak na to, że wizualnie długo pozostają świeże. Ten model również otrzymał zabudowaną, chromowaną przednią osłonę chłodnicy, w której klapkę kryjącą gniazdo służącą do ładowania samochodu oraz przebudowany zderzak.</p>
      <figure>
        <img src="https://ocdn.eu/pulscms-transforms/1/7O8k9kpTURBXy80ZmQzZDFjYmUxZmU5ZjFhNmFiZjQzOWI5Zjg5MjM5Yy5qcGeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Ł. Walkiewicz / Business Insider Polska</cite>
        </figcaption>
      </figure>
      <p>Hybryda standardowo wyposażana jest w 17-calowe felgi, ale w opcji dostępne są też koła o rozmiarze 18 i 19 cali. <b>Hybrydowy Superb może być wyposażony w inteligentne reflektory LED Matrix</b>, które świetnie wyglądają i są bardzo skuteczne <a href="https://businessinsider.com.pl/technologie/transport-w-miescie-co-wybrac-carsharing-komunikacje-auto-czy-hulajnoge/g7s7443">podczas jazdy po drogach lokalnych</a> (standard w wersjach Laurin&amp;Klement i Sportline).</p>
      <h3>Co pomieści CITIGOe iV?</h3>
      <p>Wnętrze czeskiego, elektrycznego malucha jest wystarczające do podróżowania po mieście nawet dla czterech osób. Rodzic bez kłopotu umieści w środku nawet trójkę dzieci, odwiezie je do szkoły, a potem w ciszy pojedzie do pracy. <b>Bagażnik ma dwa poziomy i tylko 250 litrów pojemności, ale w miejskim pojeździe w większości sytuacji nie potrzebujemy więcej</b>. Przednie fotele są całkiem wygodne i można je regulować na wysokość. Na tylnej kanapie prawdopodobnie będziemy wozić tylko dzieci lub zakupy.</p>
      <figure>
        <img src="https://ocdn.eu/pulscms-transforms/1/ARJk9kpTURBXy9hMWMwODhlY2U0MjY4MDA5Nzc5NjkwOWQzYTM2ZDI1NC5qcGeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Ł. Walkiewicz / Business Insider Polska</cite>
        </figcaption>
      </figure>
      <p>CITIGOe iV ma kilka wyróżniających drobiazgów. <b>Zmieniony zestaw wskaźników, na którym możemy obserwować dane dotyczące zasięgu, zużycia anergii, poziomu naładowania akumulatora i rekuperacji</b>. Skórzany mieszek dźwigni zmiany biegów obszyty jest zieloną nicią, takie obszycie posiadają też fotele. Użytkownik po zainstalowaniu w swoim telefonie aplikacji Move &amp; Go może korzystać z niego jak z dodatkowego ekranu multimedialnego. Widzi aktualny przepływ energii i ma możliwość między innymi optymalizacji trasy, biorąc pod uwagę punkty ładowania po drodze.</p>
      <h3>Czy hybrydowy Superb nadal jest praktyczny?</h3>
      <p>Flagowy model Skody nadal jest autem, które we wnętrzu ma bardzo dużo miejsca dla kierowcy i pasażerów. Odradzamy wersję Sportline, bo jej fotele z zintegrowanymi zagłówkami nie pasują do każdego wzrostu i sylwetki, a raczej łagodna natura tego samochodu kłóci się z ich sportowym przeznaczeniem. Miejsca na tylnej kanapie jest tradycyjnie bardzo dużo. Dwie osoby, nawet pokaźnej postury i wzrostu nie będą miały problemu ze znalezieniem miejsca, zarówno na głowę, jak i na nogi.</p>
      <figure>
        <img src="https://ocdn.eu/pulscms-transforms/1/XXUk9kpTURBXy8xNDYwZWFmOWJkMTIwNTcyYjZlMGMzZGEzZWNlNDIyNi5qcGeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Ł. Walkiewicz / Business Insider Polska</cite>
        </figcaption>
      </figure>
      <p>W standardzie otrzymamy 8-calowy ekran i system Amundsen, ze sterowaniem głosowym i Wi-Fi. Opcją jest większy, 9,2-calowy Colombus, zawsze połączony z wirtualnym kokpitem. Superba iV o<b>d spalinowych modeli odróżnia obecność przycisków E i Sport umieszczonych przy dźwigni zmiany biegów. </b>Karta SIM daje możliwość bycia zawsze online, a w środku znajdziemy port USB A i USB C. Bagażnik jest mniejszy niż w tradycyjnych Superbach. W Superbie ma 485 litrów pojemności, a w Superbie kombi 510 litrów pojemności. Co ważne, bagażniki zachowały swój regularny kształt i nie znajdziemy tam utrudniających pakowanie nierówności.</p>
      <h3>Elektryczny napęd w CITIGOe iV</h3>
      <p>W CITIGOe iV inżynierowie umieścili wysokonapięciowy akumulator litowo-jonowy o pojemności 36,8 kWh. Silnik elektryczny ma moc 61 kW i 212 Nm dostępne od początku. Skrzynia ma jeden bieg, a samochód napędzany jest na przednie koła. <b>Bateria ma 30 centymetrów wysokości i umieszczona jest pod siedzeniami, zapewniając małej, elektrycznej Skodzie niżej położony środek ciężkości niż w przypadku spalinowych braci</b>. CITIGOe iV rozwija maksymalnie 130 km/h, a do 100 km/h przyspiesza w 12,3 sekundy.</p>
      <figure>
        <img src="https://ocdn.eu/pulscms-transforms/1/FQRk9kpTURBXy8zYTRkMDMyODg3ZmEyZTJhMThjMThjN2VmODk3ZGU4ZS5qcGeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Ł. Walkiewicz / Business Insider Polska</cite>
        </figcaption>
      </figure>
      <p>W wypadku miejskiego auta ważna jest bardziej prędkość do około 60 km/h i zdolność do szybkich, nagłych przyspieszeń na przykład podczas włączania się do ruchu, czy zmiany pasa, a tutaj napęd tego samochodu sprawdza się doskonale. <b>Przyspieszenie od 60 do 100 km/h zajmuje 7,3 sekundy. Korzystając z domowego gniazdka Skoda CITYGOe iV naładuje się od 0 do 80 proc. w 12 godzin i 43 minuty.</b> Jeśli podłączymy ją pod zainstalowanego w domu Wallboxa skrócimy ten czas do 4 godzin i 15 minut, natomiast podłączenie pod szybką stację ładowania o mocy 40kW załatwi to w godzinę. Zasięg na pełnej baterii to około 260 kilometrów.</p>
      <h3>Układ hybrydowy w Skodzie Superb iV</h3>
      <p>Czeska hybryda ma pod maską benzynowy silnik 1.4 TSI o mocy 156 KM i elektryczny motor 85 kW połączony z akumulatorem litowo-jonowym. <b>Łączna moc układu to 218 KM, a przyspieszenie do setki w trybie Sport zajmuje tylko 7,7 sekundy.</b> Superb może rozpędzić się nawet do 225 km/h. Bak ma 50 litrów pojemności i wg, danych katalogowych auto może pokonać jednorazowo nawet 930 kilometrów. W trybie elektrycznym w samochodzie jest cicho, a auto doskonale radzi sobie nie tylko w mieście, ale też poza nim.</p>
      <figure>
        <img src="https://ocdn.eu/pulscms-transforms/1/d-ck9kpTURBXy81YTYwNWNmMmYyZGZkZGNhNmRiM2UxNDliMzI3ZTZlZC5qcGeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Ł. Walkiewicz / Business Insider Polska</cite>
        </figcaption>
      </figure>
      <p>Zasięg, korzystając tylko z akumulatora i silnika elektrycznego, oscyluje około 50 kilometrów, co oznacza, że <b>nawet w dużych miastach w pełni naładowany akumulator wystarczy na jeden dzień bezemisyjnej jazdy</b>. Ładowanie ze standardowego gniazdka domowego zajmuje od 0 do 100 proc. około 5 godzin, natomiast korzystając z opcjonalnego kabla i ładowarki Wallbox, czy stacji ładowania o mocy 3,6 kW akumulator napełnimy w 3 godziny i 30 minut. Energię elektryczną po zupełnym rozładowaniu możemy także odzyskiwać podczas jazdy na silniku benzynowym.</p>
      <h3>Ile kosztuje Skoda CITYGOe iV i Superb iV?</h3>
      <p>W momencie tworzenia materiału nie znaliśmy jeszcze ceny hybrydowego Superba na rynku polskim. <b>Warto zaznaczyć, że Volkswagen Passat GTE z identycznym układem hybrydowym, w ofercie wyprzedażowej, dotyczącej aut wyprodukowanych w roku 2020 kosztuje wyjściowo 158 990 zł. </b>Skoda CITYGOe iV to samochód, który ma szansę rozpocząć erę samochodów elektrycznych na polskim rynku. Świetnie nadaje się do jazdy po mieście i w przypadku klienta indywidualnego ma korzystną cenę.</p>
      <figure>
        <img src="https://ocdn.eu/pulscms-transforms/1/aV6k9kpTURBXy9jNDhiYzY5ZmI5OTE4NjZmMzlkOTMzZWQ5YzJiM2Y4OC5qcGeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Ł. Walkiewicz / Business Insider Polska</cite>
        </figcaption>
      </figure>
      <p>W ofercie premierowej, która, jak wynika z naszych informacji, będzie obowiązywała dłużej niż do końca listopada 2019 roku, <a href="https://businessinsider.com.pl/finanse/leasing-samochodow-elektrycznych-czy-to-sie-oplaca/61vfr6p">samochód kosztuje</a> w podstawowej<b> wersji Ambition 73 300 zł</b>, <b>natomiast w lepiej wyposażonej Style wyceniony jest na 81 300 zł. </b>Po uwzględnieniu dopłat auto może kosztować trochę ponad 50 tys. złotych. Co ważne, dopłaty będą obowiązywały również przy zakupie samochodu na kredyt.</p>
      <h3>Czy warto kupić elektryczną lub hybrydową Skodę?</h3>
      <p>Jeśli mieszkasz w domu jednorodzinnym, to już dziś oba samochody są niezłym rozwiązaniem. Elektryczne CITYGOe iV <b>bardzo dobrze radzi sobie w mieście, jest zwrotne, zrywne i nie potrzebuje dużo miejsca do parkowania</b>. Wygoda i pojemność wnętrza są wystarczające do tego typu użytkowania. W środku jest zawsze cicho, a ładowanie, jeśli zainstalujesz Wallboxa trwa tylko 4 godziny i 15 minut.</p>
      <figure>
        <img src="https://ocdn.eu/pulscms-transforms/1/fo5k9kpTURBXy9kNThlMTc4MDBlZTgzZGVkMTYxMTc1NGFmZWU1ODkxYi5qcGeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Ł. Walkiewicz / Business Insider Polska</cite>
        </figcaption>
      </figure>
      <p>Hybrydowy Superb iV to warte rozważenia auto, dla tych, którzy oczekują niezależności i nie chcą polegać wyłącznie na energii elektrycznej, chcą korzystać z samochodu także podczas dłuższych podróży, nie martwiąc się o to, <a href="https://businessinsider.com.pl/technologie/auta-elektryczne-co-zyskasz-kupujac-taki-samochod-korzysci/m38ewlq">gdzie go naładować</a>. <b>Podczas codziennych dojazdów do pracy można korzystać tylko z energii pochodzącej z akumulatora, regularnie w pracy lub w domu ją uzupełniając,</b> natomiast przy dłuższej podróży mieć zawsze do dyspozycji silnik spalinowy. Superb zapewni wygodę w służbowym zastosowaniu, a jego pojemność zadowoli też podczas rodzinnych wyjazdów.</p>
      <figure>
        <img src="https://ocdn.eu/pulscms-transforms/1/3SIk9kpTURBXy8wOWM5NDRlYTZjMDNiYzE4ZjM2OTNlZGM3MGVkNGE0Ni5qcGeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Ł. Walkiewicz / Business Insider Polska</cite>
        </figcaption>
      </figure>
      <p>Oba samochody w najbliższym czasie poddamy dokładnym testom, aby podzielić się z Wami dokładnymi wrażeniami z ich codziennego użytkowania.</p>
      <related>
        <h4>Zobacz także</h4>
        <a href="https://businessinsider.com.pl/motoryzacja/produkcja-baterii-do-samochodow-elektrycznych-najwieksi-producenci-ogniw-w-azji/lf1s1b8"/>
        <a href="https://businessinsider.com.pl/motoryzacja/mini-cooper-se-premiera-samochodu-recenzja/vks3gwp"/>
      </related>
    </article>
  </body>
</html>