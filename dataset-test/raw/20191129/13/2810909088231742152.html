<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360168"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-11-29T13:50:00+00:00"/>
    <meta property="og:title" content="Електротехнички факултет даје кадар потребан Српској"/>
    <meta property="og:description" content="Предсједник Народне скупштине Републике Српске Недељко Чубриловић рекао је данас да је Електротехнички факултет Универзитета у Бањалуци један од најстаријих и најреспектабилнијих у Српској, који даје кадар потребан Републици, њеној привреди и реалном сектору."/>
  </head>
  <body>
    <article>
      <h1>Електротехнички факултет даје кадар потребан Српској</h1>
      <address>
        <time datetime="2019-11-29T13:50:00+00:00">29 Nov 2019, 13:50</time>
      </address>
      <p>
        <i>Предсједник Народне скупштине Републике Српске Недељко Чубриловић рекао је данас да је Електротехнички факултет Универзитета у Бањалуци један од најстаријих и најреспектабилнијих у Српској, који даје кадар потребан Републици, њеној привреди и реалном сектору.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1523/152354.jpg"/>
        <figcaption>Недељко Чубриловић и Игор Радојичић<br/>Фото: СРНА</figcaption>
      </figure>
      <p>Чубриловић је новинарима на свечаности обиљежавања Дана Електротехничког факултета рекао да друштво треба додатно да подржи овакву високошколску установу ради конкурентности у међународним односима, образовању кадрова и младих.</p>
      <p>Декан овог факултета Бранко Блануша рекао је да Електротехнички факултет, као најстарији у оквиру бањалучког Универзитета, данас обиљежава 57 година успјешног рада.</p>
      <p>- Поносни смо на резултате, први смо на Универзитету започели школовање према принципима болоњског процеса и први увели трећи циклус студија. Препознати смо у Српској и шире по квалитету наставе, нашим инжењерима и резултатима научноистраживачког рада - истакао је Блануша.</p>
      <p>Он је нагласио да је познато да они који заврше овај факултет одмах нађу запослење.</p>
      <p>- Немамо проблема са интересовањем за упис на наш факултет, већ неколико година је то између 150 и 200 студената. Ове године их се уписало 160 - навео је Блануша.</p>
      <p>Вања Старчевић, која је награђена као најбољи свршени студент Електротехничког факултета Универзитета у Бањалуци, изразила је задовољство због тога што су препознати њен труд и рад.</p>
      <p>- Битна је само воља. Уписала сам мастер студије, а и запослена сам на катедри за општу електротехнику - додала је Старчевићева.</p>
    </article>
  </body>
</html>