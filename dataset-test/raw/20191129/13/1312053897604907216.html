<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/29/buco-nero-gigantesco/"/>
    <meta property="og:site_name" content="NewNotizie"/>
    <meta property="article:published_time" content="2019-11-29T13:26:06+00:00"/>
    <meta property="og:title" content="Gli scienziati scoprono un buco nero gigantesco. In teoria non dovrebbe esistere"/>
    <meta property="og:description" content="Un team di scienziati cinesi è riuscito ad individuare un buco nero dalle dimensioni 70 volte superiori a quelle del nostro Sole."/>
  </head>
  <body>
    <article>
      <h1>Gli scienziati scoprono un buco nero gigantesco. In teoria non dovrebbe esistere</h1>
      <address><time datetime="2019-11-29T13:26:06+00:00">29 Nov 2019, 13:26</time> by <a rel="author">roberto.naccarella</a></address>
      <figure>
        <img src="https://www.newnotizie.it/wp-content/uploads/2019/11/buco-nero-2.jpg"/>
      </figure>
      <h3>Gli scienziati hanno scoperto un “mostruoso buco nero” talmente massiccio da ritenerlo praticamente “irreale”.</h3>
      <p>Si tratta di un <b>buco nero stellare</b>, che va a formarsi dopo che le stelle muoiono, collassano ed esplodono. I ricercatori, almeno fino ad oggi, ritenevano che il limite di dimensione <b>non fosse più di 20 volte la massa del nostro sole</b>, perché quando queste stelle muoiono arrivano a perdere la maggior parte della loro massa attraverso esplosioni che vanno ad <b>espellere materia e gas</b>, spazzati via dai venti stellari.</p>
      <p>Questa teoria è stata ora rovesciata da LB-1, il buco nero appena scoperto. Situato a circa 15.000 anni luce di distanza, ha una massa <b>70 volte superiore</b> al nostro sole, stando a quanto riportato in un comunicato stampa dell’Accademia cinese delle scienze. I risultati sono stati pubblicati mercoledì sulla rivista Nature, come riportato dall’edizione online della CNN.</p>
      <p>“I <a href="https://www.newnotizie.it/2019/10/09/buco-nero-esplosione-lenergia-radioattiva/">buchi neri</a> di quella massa <b>non dovrebbero nemmeno esistere</b> nella nostra galassia, secondo la maggior parte degli attuali modelli di evoluzione stellare”, ha dichiarato Liu Jifeng, capo del team che ha fatto la scoperta. “LB-1 è due volte più massiccio di quanto pensassimo possibile. Ora i teorici dovranno riuscire a spiegarne la formazione”.</p>
      <h3>Come ha fatto LB-1 a diventare talmente enorme?</h3>
      <p>Il team cinese ha proposto una serie di teorie. Le dimensioni di LB-1 suggeriscono che “non si è formato dal collasso di una sola stella”, ma potrebbe trattarsi di <b>due piccoli buchi neri</b> in orbita l’uno attorno all’altro.<br/>Un’altra possibilità è che si sia formato da una “supernova di fallback”, ovvero quando una supernova – l’ultimo stadio di una stella che esplode – espelle materiale durante l’esplosione, che poi <b>ricade nella supernova stessa</b>, creando un buco nero. Questa formazione di fallback è teoricamente possibile, ma gli scienziati non sono mai stati in grado di dimostrarla o osservarla. Secondo lo studio, se è davvero così che si è formato LB-1, allora per la prima volta potremmo avere “prove dirette di questo processo”.</p>
    </article>
  </body>
</html>