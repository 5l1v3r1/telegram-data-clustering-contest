<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b1%d0%b0%d0%bd%d0%ba%d0%b5%d1%80%d0%ba%d0%b0%d1%82%d0%b0-%d0%bd%d0%b5%d0%b2%d0%b5%d0%bd%d0%b0-%d0%b7%d0%b0%d0%b2%d0%bb%d1%8f%d0%ba%d0%bb%d0%b0-122-%d0%bc%d0%bb%d0%bd-%d0%bb%d0%b2-%d0%be%d1%82-1/"/>
    <meta property="og:site_name" content="Труд"/>
    <meta property="article:published_time" content="2019-11-29T13:26:51+00:00"/>
    <meta property="og:title" content="Банкерката Невена завлякла 1,22 млн. лв. от 19 вложители"/>
    <meta property="og:description" content="38-годишната банкова служителка Невена Йорданова, която бе арестувана за длъжностно присвояване в особено големи размери, е източила 1,22 млн.лв. от сметките на 19 вложители. Това стана ясно на заседание на Варненския окръжен съд, който по искане на прокуратурата задържа обвиняемата..."/>
  </head>
  <body>
    <article>
      <h1>Банкерката Невена завлякла 1,22 млн. лв. от 19 вложители</h1>
      <h2>Варненският окръжен съд остави обвиняемата в следствения арест</h2>
      <address><time datetime="2019-11-29T13:26:51+00:00">29 Nov 2019, 13:26</time> by <a rel="author">Даниела Фархи</a></address>
      <p>38-годишната банкова служителка Невена Йорданова, която бе арестувана за длъжностно присвояване в особено големи размери, е източила 1,22 млн.лв. от сметките на 19 вложители. Това стана ясно на заседание на Варненския окръжен съд, който по искане на прокуратурата задържа обвиняемата в следствения арест.</p>
      <figure>
        <img src="https://trud.bg/wp-content/uploads/2019/11/%D0%BD%D0%B5%D0%B2%D0%B5%D0%BD%D0%B0-%D0%B9%D0%BE%D1%80%D0%B4%D0%B0%D0%BD%D0%BE%D0%B2%D0%B0-300x169.jpg"/>
        <figcaption>Снимка от съда</figcaption>
      </figure>
      <p>През цялото време Невена криеше лицето си в качулката на якето си, а пред магистратите лаконично изрази съжаление и помоли да бъде пусната под домашен арест, за да се грижи за двамата си болни родители. Молбата й бе отхвърлена, тъй като престъплението е тежко, а и Невена има сестра, която може да я отмени у дома.</p>
      <p>На заседанието стана ясно, че служителката в отдел „Банкиране на дребно“ е подписала запис на заповед в полза на банката за цялата присвоена сума. Направила това, след като била разкрита. Парите от чуждите влогове жената прехвърляла в своя и на родителите си сметка, а след това ги теглела и изпращала по „Еконт“ в Монтана на виртуалния си приятел, който се представял като Мирослав Михайлов. Разследването установило, че всъщност той се казва Сергей и живее охолно на село. Невена му помогнала и със свои средства, дори теглила кредит от името на баща си. Пред разследващите обяснила, че му помагала да се предпази от люти лихвари.</p>
      <p>В дома на Сергей при обиска били открити 30 000 лв. „Имаме съмнения, че част от парите са скрити някъде. Не може да се пратят по Еконт като документи толкова много пачки“, заяви прокурорът по делото Светлана Данева. Според нея има доказателства, че Невена Йорданова е пращала малки суми и на трети човек. Тепърва разследващите ще преценяват дали той ще бъде привлечен под отговорност или ще е свидетел.</p>
      <p>АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com</p>
    </article>
  </body>
</html>