<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109902-Zadardzaha-napadatelya-na-lekari-i-pacienti-v-stolichnata-bolnica-%20Sv.-Anna%20"/>
    <meta property="og:site_name" content="Канал 3"/>
    <meta property="article:published_time" content="2019-11-29T13:03:00+00:00"/>
    <meta property="og:title" content="Задържаха нападателя на лекари и пациенти в столичната болница &quot;Св. Анна&quot;"/>
    <meta property="og:description" content="В нощта срещу петък лекари в болница &quot;Св. Анна&quot; в София станаха обект на брутална агресия"/>
  </head>
  <body>
    <article>
      <h1>Задържаха нападателя на лекари и пациенти в столичната болница "Св. Анна"</h1>
      <h2>В нощта срещу петък лекари в болница "Св. Анна" в София станаха обект на брутална агресия</h2>
      <address>
        <time datetime="2019-11-29T13:03:00+00:00">29 Nov 2019, 13:03</time>
      </address>
      <p>
        <b>Задържаха мъжа, за който се предполага, че е вилнелият в столичната болница "Св. Анна". Той е на 50 години и се казва Здравко Инджов. След нападението той успя да избяга и беше обявен за общодържавно издирване.</b>
      </p>
      <p> </p>
      <p>В петък по обяд Инджов сам дойде пред лечебното заведение. Той заяви, че е бивш полицай и твърди, че не е посягал на никого, предава NOVA. Казва, че сестрите не му давали да пуши в отделението. Според него една от тях се е свила сама в ъгъл на стаята, без той да я е удрял.</p>
      <p>В нощта срещу петък лекари в болница "Св. Анна" в София станаха обект на брутална агресия. Около 4 ч. в Клиниката по хирургия е извикан за консултация лекар от КАИЛ на болницата. Консултацията се е налагала заради лечението на тежко болен пациент. В това време друг пациент, приет за планова операция, започнал да вилнее в коридора на Първо отделение на Клиниката по хирургия. Той удрял, блъскал, душил и обиждал лекари и сестри, оплакаха се от лечебното заведение. Размахвал и белезници и заплашвал с арест. Предварително е сложил на камерите гумени ръкавици, за да попречи на видеозаснемането. Счупил и врата на клиниката. Удрял е главата на едната от лекарките в стената.</p>
      <related>
        <h4>Още по темата</h4>
        <a href="http://kanal3.bg/news/bulgaria/crime/109888-Psihyasal-pacient-udrya%252C-blaska-i-dushi-lekari-v-Okradzna-bolnica-%2528SNIMKI%2529"/>
      </related>
    </article>
  </body>
</html>