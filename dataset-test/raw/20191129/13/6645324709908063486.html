<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/politics/bonev-milioni-otivat-za-rychno-metene-na-ulici-i-trotoari-v-sofija-news_1410871.html"/>
    <meta property="og:site_name" content="Actualno.com"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="Бонев: Милиони отиват за ръчно метене на улици и тротоари в София"/>
    <meta property="og:description" content="Ако план сметката не се промени и не се заложат амбициозни цели и строг контрол, София няма да стане по-чиста, но повече пари ще отиват в посока на все същите познати фирми и прякори."/>
  </head>
  <body>
    <article>
      <h1>Бонев: Милиони отиват за ръчно метене на улици и тротоари в София</h1>
      <address><time datetime="2019-11-29T13:30:00+00:00">29 Nov 2019, 13:30</time> by <a rel="author" href="https://www.actualno.com/editors/uid/101" target="_blank">Милена Славкова</a></address>
      <p>Ако план сметката не се промени и не се заложат амбициозни цели и строг контрол, София няма да стане по-чиста, но повече пари ще отиват в посока на все същите познати фирми и прякори. Това заяви в профила си във Facebook общинският съветник Борис Бонев. <br/><br/><br/>Поводът за публикацията му е провелото се вчера заседание на Стопанската комисия, на което се е <a href="https://www.actualno.com/sofia/fandykova-se-opravda-za-vdiganeto-na-danycite-s-mrysnija-vyzduh-i-sysednite-dyrjavi-news_1410479.html">обсъждала план сметката</a> за почистването или как София ще изхарчи 217 млн. лв. през 2020 г.</p>
      <related>
        <a href="https://www.actualno.com/society/spasi-sofija-s-poredno-obvinenie-sreshtu-stolichna-obshtina-news_1408063.html"/>
      </related>
      <p>Зададох редица въпроси и ако въобще получих отговори, те бяха меко казано незадоволителни. На едва 34 страници доклад от зам.-кметовете по екология Йоана Христова и финанси Дончо Барбалов, в най-груб вид и без какъвто и да е анализ, са наблъскани числа, повдигащи съмнения за продължаване на безконтролното харчене на нашите пари, пише Бонев. <a href="https://www.actualno.com/society/spasi-sofija-s-poredno-obvinenie-sreshtu-stolichna-obshtina-news_1408063.html">В част от план сметката</a>, например за лятно почистване на територии за обществено ползване, разходите до 30 септември 2019 г. са общо 24 081 512 лева. В тази цифра влиза ръчно метене на тротоари, улични платна, алеи, спирки МГТ, пешеходни подлези, надлези и др., като разходите за тях са 13 662 423 лева. За механично метене на улични платна и площади разходите пък са 1 489 754 лева. За механично метене на тротоари, алеи и други места за обществено ползване разходите са 38 120 лева. За събирането и транспортирането на отпадъци от улични кошчета разходите към септември 2019 г. са 3 529 698 лева. <br/>Затова ще настоявам план сметката да се разпише като документ с анализ кое, как и защо е изпълнено или не е изпълнено, <a href="https://www.actualno.com/sofia/boris-bonev-ne-mislja-che-ako-spasi-sofija-beshe-partija-shteshe-da-ima-tozi-uspeh-video-news_1407444.html">заявява Бонев</a>. Да се заложат много повече средства за машинно метене, вместо за армии чистачи с метли (разликата е 1 към 9). Да се дадат ясни отговори за какво отиват 9-те милиона предвидени за "външни услуги" на общинското предприятие за преработка на отпадъците. Да се отговори, защо едва 25% от инвестиционната програма е реализирана, но се иска увеличение за 2020 г.</p>
      <related>
        <a href="https://www.actualno.com/sofia/gerdjikov-smjata-che-bonev-trjabva-da-e-zam-predsedatel-na-sos-bsp-atakuva-zaradi-toplofikacija-news_1407907.html"/>
      </related>
      <p>Да се предостави междинен отчет за дейността на Столичния инспекторат с разбивки на фишове, актове, наказателни постановления по наредби. Колко е стойността на наложените и събрани глоби, както и разбивка на числения състав на инспектората, заявява Бонев. <br/>Надявам се, че колегите от комисията също ще поискат да знаят отговорите на тези въпроси и ще направят необходимото планираните средства да се изразходват правилно и резултатно. Администрацията е време да разбере, че взискателността на гражданите и техните представители в общинския съвет е силно завишена и тяхната нетърпимост към баламосване е изчерпана, подчертава още общинският съветник.</p>
    </article>
  </body>
</html>