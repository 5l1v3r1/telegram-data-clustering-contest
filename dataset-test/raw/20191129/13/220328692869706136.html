<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/drzhaven-vestnik-ivan-geshev-e-glaven-prokuror-407888.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-29T13:46:56+00:00"/>
    <meta property="og:title" content="Държавен вестник: Иван Гешев е главен прокурор"/>
    <meta property="og:description" content="Гешев беше избран от Пленума на ВСС с впечатляващо мнозинство от 20 гласа &quot;за&quot; срещу само 4 &quot;против&quot;"/>
  </head>
  <body>
    <article>
      <h1>Държавен вестник: Иван Гешев е главен прокурор</h1>
      <address>
        <time datetime="2019-11-29T13:46:56+00:00">29 Nov 2019, 13:46</time>
      </address>
      <p>Назначението на зам.-главния прокурор Иван Гешев за следващ "обвинител №1" вече е напълно официално. Указ № 273 на президента Румен Радев е публикуван в последния брой на "Държавен вестник".</p>
      <p>Макар и от втория път и след силен натиск от страна на определен политико-икономически кръг Радев да наруши Конституцията, държавният глава подписа назначаването на Гешев на поста на 26 ноември, пише "Правен свят".</p>
      <p>Иван Гешев беше избран за първи път за главен прокурор от Пленума на Висшия съдебен съвет (ВСС) с впечатляващо мнозинство от 20 гласа "за" срещу само 4 "против" на 24 октомври. След първия вот президентът отказа да подпише указ за назначаването му и върна избора в кадровия орган.</p>
      <p>На 14 ноември членовете на ВСС повторно дебатираха по кандидатурата на Гешев и отново стигнаха да крайния извод, че той отговаря на професионалните и етични качества, за да заеме длъжността, след което го преизбраха със същия резултат – 20 гласа "за" срещу 4 "против". След второто гласуване на ВСС, държавният глава вече бе задължен от Конституцията да подпише указа за назначаването му.</p>
      <p>Мандатът на действащия главен прокурор Сотир Цацаров по закон изтича на 10 януари 2020 година. Има обаче възможност той да приключи преждевременно, а Гешев да встъпи в длъжност още преди Нова година. Това е така, поради факта, че Цацаров бе номиниран от ГЕРБ, "Атака" и "Обединени патриоти" за председателя на Комисията за противодействие на корупцията и за отнемане на незаконно придобитото имущество (КПКОНПИ) на 19 ноември.</p>
      <p>В процедурата Цацаров има и опонент – Симеон Найденов от "Воля". Двамата вече са допуснати до изслушване пред Комисията за борба с корупцията, конфликт на интереси и парламентарна етика в Народното събрание. То ще се състои на 3 декември от 9:00 часа.</p>
      <p>Очаква се процедурата за избор на председател на Антикорупционната комисия да приключи до края на годината, а ако Цацаров бъде избран, той ще трябва да предаде щафетата на поста главен прокурор на Иван Гешев по-рано от предвиденото.</p>
    </article>
  </body>
</html>