<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onemorething.nl/2019/11/apple-verdubbelt-productie-airpods-pro-naar-2-miljoen-units-per-maand/"/>
    <meta property="og:site_name" content="One More Thing"/>
    <meta property="article:published_time" content="2019-11-29T13:12:42+00:00"/>
    <meta property="og:title" content="‘Apple verdubbelt productie AirPods Pro naar 2 miljoen units per maand’"/>
    <meta property="og:description" content="Als we de nieuwste geruchten mogen geloven dan heeft Apple besloten de productie van de AirPods Pro te verdubbelen van 1 naar 2 miljoen."/>
  </head>
  <body>
    <article>
      <h1>‘Apple verdubbelt productie AirPods Pro naar 2 miljoen units per maand’</h1>
      <address><time datetime="2019-11-29T13:12:42+00:00">29 Nov 2019, 13:12</time> by <a rel="author">Wesley Akkerman</a></address>
      <p>Als we de nieuwste geruchten mogen geloven dan heeft Apple besloten de productie van de AirPods Pro te verdubbelen van één naar twee miljoen stuks per maand. De reden hiervoor zou heel simpel zijn: er is veel vraag naar de draadloze oordoppen met ruisonderdrukking.</p>
      <p>Eerder deze week liet Bloomberg al weten dat bronnen hebben aangegeven dat de <a href="https://www.onemorething.nl/2019/11/airpods-pro-review/">AirPods Pro</a> van Apple boven verwachting presteren. De Japanse krant <a href="https://asia.nikkei.com/Economy/Trade-war/Exclusive-Apple-turns-to-China-to-double-AirPods-Pro-production">Nikkei</a> bevestigt dit nieuws en vult aan dat Apple de productie van de draadloze oordoppen met ruisonderdrukking opschroeft van één naar tenminste twee miljoen stuks per maand. De AirPods van Apple zijn altijd al populaire producten geweest en het lijkt erop dat de Pro deze trend lekker doorzet.</p>
      <h3>AirPods Pro presenteren boven verwachting</h3>
      <p>Nikkei meldt dat de AirPods Pro geproduceerd worden in China, bij Luxshare. Apple doet al jaren zaken met de fabrikant, die al eerder verantwoordelijk was voor de andere iteraties van de oordoppen. Luxshare zou zelfs verantwoordelijk zijn geweest voor de productie van de <a href="https://www.onemorething.nl/2019/04/airpower-hoe-het-mis-ging/">AirPower</a>. Dat is een draadloze oplaadmat voor allerlei Apple-producten, waar inmiddels de stekker uit getrokken is door aanhoudende problemen.</p>
      <figure>
        <img src="https://www.want.nl/wp-content/uploads/2019/10/AirPods-Pro-Apple.png"/>
      </figure>
      <p>In de online Apple Store is het momenteel mogelijk AirPods met de Wireless Charging Station te kopen en dan hoef je slechts een werkdag te wachten totdat de accessoire bij je thuis gearriveerd is. Voor de Pro geldt dat je al snel vier weken of langer moet wachten. Op dit moment werken de verschillende fabrikanten (naast Luxshare doet GoerTek in Vietnam ook hard z’n best) keihard om de AirPods voor de feestdagen klaar te hebben. Want dat is natuurlijk het seizoen waarin heel veel omzet gegenereerd wordt.</p>
      <p>Waarschijnlijk kunnen de levertijden dan van vier weken naar één week teruggebracht worden. Hoewel het nu Black Friday is en we maandag Cyber Monday kunnen verwachten, is het helaas niet zo dat de AirPods Pro momenteel in de aanbieding zijn.</p>
      <related>
        <h4>Bekijk ook dit.</h4>
        <a href="https://www.onemorething.nl/2019/12/drie-miljoen-airpods-verkocht-tijdens-black-friday-weekend/"/>
        <a href="https://www.onemorething.nl/2019/11/airpods-pro-review/"/>
        <a href="https://www.onemorething.nl/2019/11/russisch-bedrijf-komt-met-peperdure-gouden-airpods-pro/"/>
        <a href="https://www.onemorething.nl/2019/11/airpods-pro-van-binnen-5-verrassingen/"/>
        <a href="https://www.onemorething.nl/2019/10/vervangen-airpods-pro-eartips-kost-een-schijntje/"/>
        <a href="https://www.onemorething.nl/2019/10/airpods-pro-noise-cancelling-onthuld/"/>
      </related>
    </article>
  </body>
</html>