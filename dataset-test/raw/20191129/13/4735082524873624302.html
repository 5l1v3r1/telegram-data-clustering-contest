<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129211-Angela-Merkel-6-grudnia-odwiedzi-oboz-Auschwitz.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-29T13:49:20+00:00"/>
    <meta property="og:title" content="Angela Merkel 6 grudnia odwiedzi obóz Auschwitz"/>
    <meta property="og:description" content="Angela Merkel 6 grudnia stanie się trzecim kanclerzem Niemiec, który zdecydował się na podróż do byłego obozu zagłady Auschwitz."/>
  </head>
  <body>
    <article>
      <h1>Angela Merkel 6 grudnia odwiedzi obóz Auschwitz</h1>
      <address><time datetime="2019-11-29T13:49:20+00:00">29 Nov 2019, 13:49</time> by <a rel="author">adm</a></address>
      <p>
        <b>Angela Merkel 6 grudnia stanie się trzecim kanclerzem Niemiec, który zdecydował się na podróż do byłego obozu zagłady Auschwitz.</b>
      </p>
      <p>Jako pierwszy o tym, że Merkel odwiedzi były niemiecki obóz zagłady poinformował dziennik "Sueddeutsche Zeitung". Urząd kanclerski potwierdził później, że trwają przygotowania do wizyty, ale nie podawano dokładnej daty. Teraz wiadomo, że wizyta odbędzie się 6 grudnia.</p>
      <p>Angela Merkel odpowiedziała na zaproszenie Fundacji Auschwitz-Birkenau z okazji 10-lecia jej istnienia. Niemiecka kanclerz odwiedzi zarówno były obóz Auschwitz, jak i Birkenau. Towarzyszyć jej będzie premier Mateusz Morawiecki.<br/><br/>Główne wydarzenie odbędzie się w historycznym budynku tzw. centralnej Sauny. Około godziny 12.00 rozpocznie się specjalne wydarzenie z okazji 10-lecia Fundacji Auschwitz-Birkenau. Zakończenie wizyty kanclerz Merkel zaplanowano na godzinę 14.30.<br/><br/>Wizytę w byłym obozie Auschwitz złożyli już wcześniej kanclerze Helmut Schmidt i Helmut Kohl.<br/><br/>27 stycznia 2020 roku przypada 75. rocznica wyzwolenia obozu w Auschwitz. Na związanych z tym uroczystościach pojawi się między innymi prezydent RFN Frank-Walter Steinmeier.</p>
    </article>
  </body>
</html>