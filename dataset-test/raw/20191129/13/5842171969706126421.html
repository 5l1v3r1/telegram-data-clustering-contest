<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/360664-reisu-kavejumi-lidosta-riga-kompensaciju-pieskirs-30-pasazieru-no-kuriem-sanemti-pieteikumi"/>
    <meta property="og:site_name" content="Jauns.lv"/>
    <meta property="article:published_time" content="2019-11-29T13:42:00+00:00"/>
    <meta property="og:title" content="Reisu kavējumi lidostā &quot;Rīga&quot;: kompensāciju piešķirs 30% pasažieru, no kuriem saņemti pieteikumi"/>
    <meta property="og:description" content="VAS &quot;Starptautiskā lidosta &quot;Rīga&quot;&quot; saistībā ar oktobrī novēroto lielo pasažieru plūsmu, kuras dēļ vairāki pasažieri nokavēja reisus, kompensācijas izmaksās 21 pasažierim, kas ir 30% no kopumā saņemtajiem pieteikumiem, informēja lidostas pārstāve Laura Karnīte."/>
  </head>
  <body>
    <article>
      <h1>Reisu kavējumi lidostā "Rīga": kompensāciju piešķirs 30% pasažieru, no kuriem saņemti pieteikumi</h1>
      <address><time datetime="2019-11-29T13:42:00+00:00">29 Nov 2019, 13:42</time> by <a rel="author">Jauns.lv / LETA</a></address>
      <p>
        <b>VAS "Starptautiskā lidosta "Rīga"" saistībā ar oktobrī novēroto lielo pasažieru plūsmu, kuras dēļ vairāki pasažieri nokavēja reisus, kompensācijas izmaksās 21 pasažierim, kas ir 30% no kopumā saņemtajiem pieteikumiem, informēja lidostas pārstāve Laura Karnīte.</b>
      </p>
      <p>Viņa norādīja, ka saistībā ar savlaicīgu nenokļūšanu uz reisiem kopumā saņemti 67 pasažieru pieprasījumi. Individuāli izvērtējot katru no līdz šim saņemtajiem un izskatītajiem pieteikumiem, kompensāciju par savlaicīgu nenokļūšanu uz plānoto reisu saņems 21 pasažieris. Pārējos pieprasījumus lidostai nebija iespējams apmierināt, jo ceļotāji nebija ievērojuši lidostas noteikumus: uz lidojumu ieradās mazāk nekā noteiktās divas stundas iepriekš un/vai savlaicīgi neuzsāka pirmslidojuma procedūras.</p>
      <p>Visiem pasažieriem, no kuriem saņemti iesniegumi, ir nosūtītas atbildes ar skaidrojumu par konkrētā gadījuma izvērtēšanā konstatēto.</p>
      <p>Tajā pašā laikā Karnīte atzina, ka pagaidām lidosta vēl nevar pateikt konkrētu kopējo kompensāciju summu, jo pasažieri, kuriem tiks piešķirta kompensācija, lūgti informēt par radušos zaudējumu apmēru. Vairumā gadījumu kompensācijas attieksies uz izdevumiem, kas saistīti ar aviobiļešu iegādi un/vai uzturēšanās izdevumiem, tomēr pieprasījumi ir dažādi.</p>
      <p>Tāpat lidostā minēja, ka oktobra sākumā daudzu darbinieku darbnespējas dēļ lidosta "Rīga" saskārās ar nestandarta situāciju, kuras rezultātā tika saņemts būtiski lielāks, nekā ierasts, skaits ceļotāju lūgumu kompensēt izdevumus, kas radušies saistībā ar savlaicīgu nenokļūšanu uz reisiem, taču ikdienā lidostā "Rīga" saņemto sūdzību skaits ir neliels, piemēram, šogad, gandrīz 11 mēnešos lidostā "Rīga" ir apkalpoti vairāk nekā septiņi miljoni pasažieru un saņemtas 0,08 sūdzības uz 1000 pasažieriem.</p>
      <p>"Lidostas vārdā vēlreiz atvainojos pasažieriem, kas oktobra sākumā Rīgas lidostā saskārās ar neērtībām. Uzņēmuma iekšienē esam rūpīgi izvērtējuši iemeslus, kas īsi pēc aktīvās vasaras sezonas beigām varēja ietekmēt drošības pārbaužu ātrumu, un strādājam pie vēl precīzākas operacionālās plānošanas ar mērķi mazināt šādu sastrēgumu iespējamību nākotnē," pauda lidostas "Rīga" valdes priekšsēdētāja Ilona Līce.</p>
      <p>Viņa norādīja, ka lidosta dara visu iespējamo, lai izaugsmes maksimumu sasniegušā vecā pasažieru termināļa fiziskajās robežās piedāvātu pasažieriem izdevīgu lidojumu grafiku ar daudz vienlaicīgām izlidošanām un ielidošanām rītos un vakaros, vienlaikus nodrošinot ērtu un raitu pirmslidojuma procedūru norisi. "Lai Rīgas lidostā neieviestu lidojumu laiku ierobežojumus jeb tā dēvēto "slotu sistēmu", kas ļautu izlīdzināt pasažieru plūsmu dienas laikā, taču būtiski kaitētu lidot gribētāju un aviokompāniju interesēm, pirms plānotās termināļa paplašināšanas pasažieru apkalpošanas ātrumam un kvalitātei ir īpaša nozīme," pauda Līce.</p>
      <p>Sadarbībā ar darbinieku pārstāvjiem un Latvijas Lidostu darbinieku arodbiedrību uzņēmums strādā pie darba organizācijas un darbinieku motivācijas sistēmas pilnveidošanas. Lai atbilstoši aktuālajai situācijai būtu iespējams elastīgi plānot personāla resursus, ir papildus apmācīti citu lidostas struktūrvienību darbinieki, kas dod iespēju tos operatīvi iesaistīt drošības kontroles norisē.</p>
      <p>Lidostā atgādināja, ka ļoti liela nozīme visu pirmslidojuma procedūru raitā norisē ir arī pasažieru sagatavotībai, un aicināja ceļotājus pirms lidojuma rūpīgi iepazīties ar lidostas un aviokompāniju izvirzītajām drošības prasībām un bagāžas pārvadāšanas nosacījumiem, kā arī pirms došanās uz lidostu pārliecināties, vai līdzi ir visi nepieciešamie ceļošanas dokumenti. </p>
      <p>Karnīte uzsvēra, ka aizvien intensīvākās pasažieru plūsmas apstākļos ir svarīgi ievērot ieteikumu par ierašanos lidostā savlaicīgi - vismaz divas stundas pirms plānotā lidojuma, jo tas ir laiks, kurā pasažieris var bez steigas nokārtot visas pirmslidojuma procedūras un atrisināt sarežģījumus, ja tādi rastos. Īpaši svarīgi tas ir intensīvo lidojumu stundās, kas Rīgas lidostā ir laikā no plkst.5.30 līdz 7, no plkst.10 līdz 13, no plkst.16 līdz 18 un no plkst.19 līdz 21.</p>
      <p>Karnīte norādīja, ka atbilstoši Starptautiskās lidostu padomes (Airport Council International, ACI) jaunākajiem datiem, šā gada trešajā ceturksnī Rīgas lidostas izaugsmes rādītāji ļāvuši tai ierindoties piektajā vietā lidostu grupā ar pieciem līdz 15 miljoniem apkalpoto pasažieru gadā. Šogad gandrīz 11 mēnešos lidosta "Rīga" ir apkalpojusi vairāk nekā 7,1 miljonu pasažieru, kas ir par 10,4% vairāk nekā gadu iepriekš.</p>
      <p>Starptautiskā lidosta "Rīga" ir lielākais aviosatiksmes mezgls Baltijas valstīs.</p>
    </article>
  </body>
</html>