<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/360629-vacijas-bundeasrats-bloke-valdibas-piedavato-klimata-paketi"/>
    <meta property="og:site_name" content="Jauns.lv"/>
    <meta property="article:published_time" content="2019-11-29T13:13:00+00:00"/>
    <meta property="og:title" content="Vācijas Bundeasrāts bloķē valdības piedāvāto klimata paketi"/>
    <meta property="og:description" content="Vācijas parlamenta augšpalāta Bundesrāts bloķējusi vairākas izmaiņas nodokļos, ko paredz valdības sagatavotā tā dēvētā klimata pakete."/>
  </head>
  <body>
    <article>
      <h1>Vācijas Bundeasrāts bloķē valdības piedāvāto klimata paketi</h1>
      <address><time datetime="2019-11-29T13:13:00+00:00">29 Nov 2019, 13:13</time> by <a rel="author">Jauns.lv / LETA</a></address>
      <p>
        <b>Vācijas parlamenta augšpalāta Bundesrāts bloķējusi vairākas izmaiņas nodokļos, ko paredz valdības sagatavotā tā dēvētā klimata pakete.</b>
      </p>
      <p>Plānotās izmaiņas, kas tagad nosūtītas saskaņošanas komitejai, lai rastu kompromisu starp Bundesrāstu un parlamenta apakšpalātu Bundestāgu, cita starpā paredz sabiedriskā transporta subsīdijas, nodokļu atlaides dzīvojamo māju renovācijas veicināšanai un nodokļu pazemināšanu tālsatiksmes vilcienu biļetēm.</p>
      <p>Bundesrāts, kas sastāv no Vācijas 16 federālo zemju pārstāvjiem, piektdien vienbalsīgi nolēma nodot šos jautājumus saskaņošanas komitejai.</p>
      <p>Klupšanas akmens ir paredzēto pasākumu izmaksu sloga sadalījums starp federālo valdību un zemju valdībām.</p>
      <p>Arī citas klimata paketes normas Bundesrātā izpelnījušās kritiku, taču starp parlamenta augšnama locekļiem nav bijusi vienprātība par to nodošanu saskaņošanas komisijai.</p>
      <p>Federālā valdība cer kompromisu rast jau līdz Ziemsvētkiem, taču daļa federālo zemju pārstāvju to apšauba.</p>
      <p>Kamēr "Zaļie" vēlas pārskatīt valdības piedāvātos pasākumus klimata pārmaiņu ierobežošanai pēc būtības, citas partijas galvenokārt norūpē ar tiem saistītie finansiālie jautājumi.</p>
    </article>
  </body>
</html>