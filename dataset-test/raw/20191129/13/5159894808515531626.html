<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/cyklistika/clanek/1167803-cyklisticka-hvezda-se-zalekla-kopcu-nepojede-proto-na-olympiadu.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-29T13:57:00+00:00"/>
    <meta property="og:title" content="Cyklistická hvězda se zalekla kopců. Nepojede proto na olympiádu"/>
    <meta property="og:description" content="O další olympijskou medaili usilovat nebude. Důvod? Trať plná kopců. Hvězda německé cyklistiky Tony Martin se tak trochu zalekla profilu časovky, která se pojede příští rok na olympiádě v Tokiu. Několikanásobný světový šampion se rozhodl, že místo olympijského závodu se bude raději připravovat na mistrovství světa."/>
  </head>
  <body>
    <article>
      <h1>Cyklistická hvězda se zalekla kopců. Nepojede proto na olympiádu</h1>
      <address><time datetime="2019-11-29T13:57:00+00:00">29 Nov 2019, 13:57</time> by <a rel="author">vk, Sport.cz, Právo</a></address>
      <p>O další olympijskou medaili usilovat nebude. Důvod? Trať plná kopců. Hvězda německé cyklistiky Tony Martin se tak trochu zalekla profilu časovky, která se pojede příští rok na olympiádě v Tokiu. Několikanásobný světový šampion se rozhodl, že místo olympijského závodu se bude raději připravovat na mistrovství světa.</p>
      <p>Do Tokia vyslal na výzvědy svého manažera Jörga Wernera a ten ho příliš nepotěšil. „Můj manažer se tam jel podívat a trať popsal jako mimořádně náročnou,“ uvedl Martin na webu cyclingnews.com.</p>
      <p>„Olympijské hry tedy přeskočím a budu se místo nich připravovat na světový šampionát v silniční cyklistice,“ vysvětloval dál.</p>
      <figure>
        <iframe data-src="https://twitter.com/Cyclingnewsfeed/status/1200070235451211782?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ke stříbru z olympijské časovky před sedmi lety tak zatím další žádná medaile nepřibude. „Samozřejmě, že mě to mrzí, že budu chybět, protože olympijské hry jsou vždy něčím výjimečným. Bude to ale pro mě tak lepší,“ dodal několikanásobný světový šampion v silniční cyklistice.</p>
      <p>Martin během své kariéry získal v časovce čtyři tituly mistra světa, jedno stříbro a dva bronzy. K tomu do své sbírky přidal i medaile z týmové časovky, a to tři zlata, jedno stříbro a bronz. Zúčastnil se několikrát také slavné Tour de France. Na ní vyhrál pět etap a slavil i na Vueltě, kde ovládl dvě etapy.</p>
    </article>
  </body>
</html>