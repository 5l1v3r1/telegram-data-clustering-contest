<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/vodafon-komu-prodayut-operatora-mobilnogo-zv-yazku-novini-ukrajini-50056425.html"/>
    <meta property="og:site_name" content="НВ"/>
    <meta property="article:published_time" content="2019-11-29T13:26:00+00:00"/>
    <meta property="og:title" content="Велика переадресація. $734 млн — кому і навіщо продають Vodafone Україна"/>
    <meta property="og:description" content="Росіяни продають Vodafone Ukraine, другого за кількістю абонентів вітчизняного мобільного оператора, компанії, яка, можливо, пов’язана з родиною президента Азербайджану."/>
  </head>
  <body>
    <article>
      <h1>Велика переадресація. $734 млн — кому і навіщо продають Vodafone Україна</h1>
      <h2>Росіяни продають Vodafone Ukraine, другого за кількістю абонентів вітчизняного мобільного оператора, компанії, яка, можливо, пов’язана з родиною президента Азербайджану.</h2>
      <address><time datetime="2019-11-29T13:26:00+00:00">29 Nov 2019, 13:26</time> by <a rel="author">Катерина Шаповал, Світлана Угніва, Ольга Духнич</a></address>
      <p>В Україні оголошено одну з найбільших, якщо вважати кількість її мимовільних учасників, угод: російська телеком-компанія МТС, яка належить АФК Система, продає Vodafone Ukraine з її 19,8 млн абонентами азербайджанському оператору мобільного зв’язку Bakcell. Покупець із берегів Каспію заплатить росіянам $734 млн, зокрема $84 млн відкладеного платежу, за другого за кількістю користувачів гравця вітчизняного ринку мобільного зв’язку. 25 листопада сторони оголосили про підписання угоди про продаж.</p>
      <p>За словами Вікторії Рубан, PR-директорки Vodafone Ukraine, зміна власника не вплине на операційну діяльність компанії. Для клієнтів, постачальників і контрагентів теж нічого не зміниться. Залишаться і колишні тарифні плани, послуги та сервіси.</p>
      <p>І навіть бренд не зміниться. «Нині ми працюємо із Bakcell над новою угодою про партнерський ринок і сподіваємося незабаром підписати новий контракт», — заявила НВ Ізобель Бредшоу, старша менеджерка з корпоративних комунікацій Vodafone Group. За її словами, чинну ліцензію на бренд, вартість якої є комерційною таємницею, продовжать.</p>
      <p>Хіба що продавець утратить на три наступні роки права конкурувати з покупцем на українському ринку. Але росіянам місця тут і так не буде.</p>
      <p>У МТС коментувати угоду не захотіли, однак одразу кілька топ-менеджерів українських телеком-компаній заявили НВ, що російський гравець просто йде з проблемного для нього ринку. Мовляв, основного акціонера АФК Системи росіянина Володимира Євтушенкова торік ледь не внесли до списку санкцій США, що для мобільного оператора загрожувало б великими проблемами із британською групою Vodafone — правовласником бренду, під яким МТС останні чотири роки, почавши якраз після старту кремлівської агресії проти України, працювала на місцевому ринку.</p>
      <aside>В Україні можна продати актив і вийти з ринку, — Анатолій Фроленко, консалтингова група E&amp;C</aside>
      <p>Експерт Роман Химич нагадує, що Євтушенков мав проблеми і з російською владою: у 2014-му бізнесмен перебував під слідством і домашнім арештом. Тому зараз він, можливо, «виходить у кеш», розпродаючи активи: тільки цьогоріч АФК Система позбулася часток у МТС банку, торговому комплексі Дитячий світ й індійському стартапі Qwikcilver.</p>
      <p>Vodafone Ukraine, за словами одразу трьох представників телекомунікаційного бізнесу, продавали як мінімум два останні роки. Нинішній покупець з’явився на початку 2019-го, і лише зараз сторони владнали всі деталі угоди.</p>
      <p>Росіяни вочевидь поспішали піти, тому Bakcell отримав Vodafone Ukraine зі знижкою 38%. Олександр Паращій, керівник аналітичного департаменту інвесткомпанії Concordе Capital, пояснює: якщо зважати на мультиплікатори самої МТС на фондовому ринку, вартість її українського підрозділу мала би бути в межах $1,37 млрд.</p>
      <p>Хоча МТС усе одно виявилася у плюсі: 15 років тому вона купила українського оператора UMC, який став Vodafone Ukraine, за $378 млн. Водночас, за оцінкою Паращія, за роки роботи український підрозділ виплатив своїм акціонерам $1,4 млрд дивідендів.</p>
      <p>Утім, у цій історії цікавий не тільки продавець, але й покупець.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/303/original/098278c10f84796e710601161d028334.png&amp;stamp=20191129132053&amp;q=85&amp;output=jpg&amp;bg=white"/>
      </figure>
      <p>
        <b>Тінь президентської сім'ї</b>
      </p>
      <p>B akcell за розміром значно менший, ніж Vodafone Ukraine: вітчизняний оператор обслуговує майже 20 млн абонентів, а азербайджанський — 3 млн, хоча і займає у своїй країні близько 40% ринку. Кількість базових станцій у Vodafone Ukraine становить понад 24 тис., у Bakcell — близько 8 тис.</p>
      <p>Фінансові показники азербайджанської компанії невідомі. Єдиний опублікований нею звіт про роботу, датований минулим роком, оповідає про сталий розвиток.</p>
      <p>За словами Хафіза Бабалі, журналіста-розслідувача з Баку, це перший документ про діяльність Bakcell за останні 10 років. Окрім оператора мобільного зв’язку, до групи Bakcell також належать інтернет-провайдери й інтегратор IT-рішень.</p>
      <p>Сама компанія є підрозділом багатопрофільного NEQSOL Holding, заснованого в 1990-х. І це дуже серйозна структура. Крім телекомунікаційного бізнесу, в її портфелі є й будівельні активи, а головне — підприємства з видобування нафти та газу, зареєстровані у Великій Британії, але які діють насамперед у каспійському регіоні. Навіть більше, одна з компаній NEQSOL має у статусі партнера SOCAR, державну нафтову компанію Азербайджану. А така співпраця у цій країні свідчить багато про що.</p>
      <p>«Формально Bakcell і група, в яку він входить, належать якомусь Насібу Гасанову, — пояснює Бабалі. — Але жоден нормальний бізнесмен в Азербайджані не бачив цієї людини в обличчя». За словами журналіста, Гасанова на батьківщині вважають фігурою, підконтрольною Бейляру Аюбову, начальнику охорони президента країни Ільхама Алієва. «Кінцевим бенефіціаром NEQSOL Holding є правляча сім'я», — упевнений Бабалі.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/302/original/4177a1363b15ed92a0548ad788eee953.png&amp;stamp=20191129133028&amp;q=85&amp;output=jpg&amp;bg=white"/>
      </figure>
      <figure>
        <img src="https://images.weserv.nl/?url=https://nv.ua/system/MediaPhoto/images/000/028/645/big/e9b80142c2e19d4d693b908b31a29d15.png&amp;stamp=20191129132935&amp;q=85&amp;output=jpg&amp;bg=white"/>
        <figcaption>УСЕБІЧНЕ ОХОПЛЕННЯ: Компанія Bakcell, яка купила Vodafon Ukraine, — топовий гравець азербайджанського ринку із часткою 40% / Фото: НВ</figcaption>
      </figure>
      <p>
        <b>Хороший актив на складному ринку</b>
      </p>
      <p>С ам бізнес Vodafone Ukraine показує непогане повернення інвестицій, заявив НВ напередодні оголошення про угоду Олександр Комаров, президент Київстару — телеком-компанії № 1 за кількістю абонентів на українському ринку.</p>
      <p>До того ж азербайджанці заходять у країну, що славиться одним із найнижчих у світі доходів на одного абонента — трохи більше $2. І що Bakcell тут робитиме — невідомо: на запит НВ у компанії не відповіли. Та й офіційних релізів про свої плани Bakcell в Україні не поширювала. «Ми продовжуємо стратегію розширення міжнародної присутності й виходу на нові ринки компаній, що входять у групу NEQSOL Holding» — таким був єдиний коментар покупця щодо угоди, укладеної Юсифом Джаббаровим, керівником NEQSOL Holding.</p>
      <aside>Ми працюємо з Bakcell над новою угодою про партнерський ринок, — Ізобель Бредшоу, Vodafone Group</aside>
      <p>Зате Давид Арахамія, лідер парламентської фракції президентської партії Слуга народу, написав у ФБ, що МТС не мав інвестпланів в Україні, а ось Bakcell готова інвестувати в розвиток вітчизняного оператора $400 млн. «Плюс холдинг [NEQSOL] розглядає ще низку інвестиційних проектів у країні», — уточнив наближений до Банкової парламентарій.</p>
      <p>Гравці телеком-ринку впевнені, що в їхній сфері угода ніяких глобальних змін не викличе. Bakcell, за словами Химича, доведеться вирішувати попередні завдання: досягти угоди за новими частотами діапазону 900 МГц, аби почати будівництво загальнонаціонального покриття стандарту 4G. Обов’язок перед Кабміном розвинути зв’язок четвертого покоління Vodafone Ukraine разом із Київстар і Lifecell взяли на себе під час нещодавнього маріупольського інвестфоруму.</p>
      <p>Анатолій Фроленко, керівний партнер консалтингової групи E&amp;C, вважає, що продаж української Vodafone — хороший знак для галузі в епоху, коли в усьому світі триває процес укрупнення телеком-операторів. «Угода демонструє, що в Україні можна продати актив і вийти з ринку», — каже він.</p>
    </article>
  </body>
</html>