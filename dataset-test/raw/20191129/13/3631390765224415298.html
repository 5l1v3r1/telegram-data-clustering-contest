<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/ytring/hvem-vil-ga-pa-_polakklinja__-1.14799866"/>
    <meta property="og:site_name" content="NRK"/>
    <meta property="article:published_time" content="2019-11-29T13:58:50+00:00"/>
    <meta property="og:title" content="Hvem vil gå på «polakklinja»?"/>
    <meta property="og:description" content="Det er for ille å se sitt eget yrke råtne på rot og bli ødelagt av kriminelle."/>
  </head>
  <body>
    <article>
      <h1>Hvem vil gå på «polakklinja»?</h1>
      <h2>Det er for ille å se sitt eget yrke råtne på rot og bli ødelagt av kriminelle.</h2>
      <address><time datetime="2019-11-29T13:58:50+00:00">29 Nov 2019, 13:58</time> by <a rel="author">Jonas Bals</a></address>
      <p>Denne uka <a href="https://www.nrk.no/rogaland/krister-_23_-er-den-eneste-pa-vestlandet-som-vil-bli-maler-1.14798446">fortalte NRK</a> om 23-åringen Krister Ånesen fra Karmøy. Han er den eneste på hele Vestlandet som utdanner seg til å bli maler.</p>
      <p>Utdanningstilbudet på skolen der han utdanner seg, Godalen videregående skole i Stavanger, står nå i fare for å bli lagt ned, slik det er blitt i mange andre deler av Norge. Ifølge NRK er det i dag bare sju videregående skoler som utdanner malere i Norge.</p>
      <p>Konsekvensen er at om 20 år vil vi omtrent være <a href="https://www.nrk.no/rogaland/krister-_23_-er-den-eneste-pa-vestlandet-som-vil-bli-maler-1.14798446">uten arbeidere til disse fagene</a>, ifølge Anita Leirvik North i Norsk Industri.</p>
      <p>Lederen i RMB Malerservice, Renate Tunhem, forteller at ungdommene selv omtaler utdanninga som «polakklinja». Når noe blir kalt «polakklinja», har det gått for langt.</p>
      <p>Hvordan har vi havnet her?</p>
      <blockquote>Flere i de kriminelle gjengene i Oslo står med et bein i malerbransjen.</blockquote>
      <h3>Ødelagt av kriminelle</h3>
      <p>Jeg er selv utdannet maler. Fra 2007 til 2012 arbeidet jeg på heltid i min egen fagforening, Oslo Bygningsarbeiderforening, og besøkte hundrevis av små og store byggeplasser.</p>
      <p>På nært hold ble jeg vitne til hvordan et fag som var preget av gode lønns- og arbeidsvilkår, yrkesstolthet og høy kompetanse, ble overtatt og ødelagt av kriminelle aktører.</p>
      <p>Det er rett og slett trist å se sitt eget fag bli ødelagt av kriminelle på den måten.</p>
      <p>Da vi i fagbevegelsen <a href="https://www.dagbladet.no/nyheter/jobbet-i-flere-maneder-uten-lonn/65317780">ropte varsko om denne utviklingen</a> for et drøyt tiår siden, ble vi beskyldt for å overdrive, «svartmale» og drive med mytemarkeri av arbeidsgiverne og <a href="https://www.aftenposten.no/meninger/i/Vbov1/brutaliserings-myten">toneangivende politikere</a>.</p>
      <p>Derfor fant vi det på sett og vis befriende da Oslo-politiet for noen år siden satte ned en egen spesialgruppe kalt <a href="https://www.aftenposten.no/norge/i/Vw44/spesialgruppe-mot-kriminelle-i-malerbransjen-legges-ned">Operasjon Svartmaling</a>.</p>
      <blockquote>Vi behandler straffbar kriminalitet som slurv og bagateller.</blockquote>
      <p>På kort tid avdekket de flere organiserte kriminelle nettverk bestående av til sammen flere hundre firmaer med mafialiknende strukturer og opphav i Vest-Balkan.</p>
      <p>Politiet har flere ganger sagt at de er forbauset over at ledende aktører i byggenæringen ikke var klar over hvem de samarbeidet med, og har kalt det «i beste fall naivt».</p>
      <p>Vi må huske at styret og daglig ledelse ikke lever avsondret fra det virkelige liv – mange har selv jobbet ute på byggeplassene og vet hvordan dette har fungert, fortalte politiadvokat Andreas Meeg-Bentzen, som var aktor i sakene, da jeg snakket med ham for et par år siden, da jeg arbeidet med boka Hvem skal bygge landet.</p>
      <p>Meeg-Bentzen mener at det er et forholdsvis enkelt svar på hvordan dette har kunnet skje: ganske enkelt profitthensyn.</p>
      <blockquote>Ungdom og kriminelle konkluderer likt: På arbeidsmarkedet er det vill vest og fritt fram.</blockquote>
      <h3>Prostitusjon og narkotika</h3>
      <p>Byggherrer, staten inkludert, presser sine entreprenører, som igjen presser sine underentreprenører for at det skal bli billigst mulig. På denne måten har det sakte, men sikkert vokst frem en ukultur som til slutt har tatt helt overhånd.</p>
      <p>Mange arbeids- og oppdragsgivere har holdt hånden over organiserte kriminelle og valgt å se en annen vei – trolig med blikket stivt festet på bunnlinja.</p>
      <p>Allerede i 2010 fortalte vi i fagbevegelsen om medlemmer som politianmeldte alvorlige drapstrusler. Vi fortalte om hvordan det i bunnen av leverandørkjedene og blant bemanningsselskapene fantes kriminelle aktører som drev med prostitusjon, pengeinnkreving, narkotika og vinningskriminalitet – i tillegg til bygningsarbeid.</p>
      <blockquote>I landets hovedstad utdannes det ikke lenger malere.</blockquote>
      <p>Ingenting er så korrumperende som den «grå» økonomien, der den ordinære, hvite økonomien integreres i den svarte og kriminelle, og der økonomisk kapital forbindes med voldskapital.</p>
      <p>I dag står flere i de kriminelle gjengene i Oslo også med et bein i malerbransjen. Samtidig råtner faget på rot: Malerlinja på Stovner videregående skole, der jeg selv tok fagteorien i sin tid, <a href="http://www.maleren.no/aktuelt/sjokkert-nedleggelse-malerlinje-oslo/">ble lagt ned i 2018</a>.</p>
      <p>I landets hovedstad<b> </b>utdannes det ikke lenger malere i den videregående skolen. Til tross for alt vi vet om behovet for å bygge bedre og mer klimavennlig i møte med villere og våtere vær. Da trenger vi fagkompetansen.</p>
      <h3>Strengere krav</h3>
      <p>Da jeg skrev boka «Hvem skal bygge landet?» var ikke tittelen retorisk ment: Jeg lurer genuint på hvordan vi skal løse helt grunnleggende samfunnsoppgaver som å bygge sykehus, boliger og skoler i framtida.</p>
      <p>En vanlig debatt her til lands er hva vi skal leve av etter oljen. Mitt forslag<b> </b>er at vi kan leve av å rette opp alle feilene vi har bygd inn i byggene våre det siste tiåret, kombinert med advokattjenester for å ta seg av alle tvistene.</p>
      <p>Alternativt kan vi rydde opp i byggebransjen, og bruke kraftigere lut enn vi gjør i dag for å vise ungdommen at dette er en bransje vi ønsker at de satser på.</p>
      <blockquote>Mange arbeidsgivere har holdt hånden over organiserte kriminelle.</blockquote>
      <p>Da må det offentlige stille strengere krav når de legger jobber ut på anbud og ikke gå etter det som tilsynelatende er laveste pris.</p>
      <p>Å kreve lærlinger, fagarbeidere og bruk av egne ansatte på prosjektene, slik mange kommuner nå endelig gjør, er både en håndsrekning til bedriftene som gjør ting skikkelig og til ungdommene som trenger læreplasser. Og det er et grep mot bandittene i bransjen.</p>
      <p>Men det er også helt avgjørende at politiet, Arbeidstilsynet og domstolene tilføres nok ressurser til at de kriminelle bakmennene settes ut av spill.</p>
      <p>Vil politikerne ha et organisert arbeidsliv eller organisert kriminalitet?</p>
      <h3>Vill vest</h3>
      <p>Når vi snakker med inspektørene og politifolka som står i frontlinjen i kampen mot de kriminelle i arbeidslivet, hører vi fremdeles om saker som henlegges eller som støver ned.</p>
      <p>I Arbeidstilsynet og andre etater forteller ansatte at de unnlater å politianmelde fordi de vet at det ikke leder noen vei. <a href="https://www.vg.no/nyheter/innenriks/i/pw8RX/konkursraadets-bekymringsmelding-til-anundsen-alvorlig-kriminalitet-skjules">Liknende advarsler</a> har kommet fra flere hold de siste årene.</p>
      <p>I dag er realiteten at mange kriminelle handlinger i beste fall straffes med et ubetydelig overtredelsesgebyr, som er forsvinnende lite sammenliknet med den kriminelle fortjenesten.</p>
      <p>Hva slags signal sender det når vi behandler straffbar kriminalitet som slurv og bagateller?</p>
      <p>Både ungdommen og de kriminelle aktørene konkluderer likt: På arbeidsmarkedet er det vill vest og fritt fram.</p>
      <p>Myndighetene har fremdeles en lang, lang vei igjen å gå på dette området. Selv vil jeg så veldig gjerne ut og fortelle ungdommen at de bør bli malere, fordi det er et fritt, selvstendig og variert yrke, med gode lønns- og arbeidsvilkår.</p>
      <p>Men det kan jeg ikke si med lett hjerte, så lenge politikerne sluntrer unna.</p>
      <p>Om vi vil at ungdommen skal jobbe, må politikerne gjøre sin del av jobben.</p>
      <blockquote><b>Krav til bruk av NRKs kommentarfelt</b><br/>Velkommen som bruker av NRKs kommentarfelt på nett! Vi krever debatt under fullt navn. Hvordan du får det til finner du <a href="https://www.nrk.no/ytring/slik-far-du-fullt-navn-pa-ytring-1.8281205">her.</a> Innlegg som ikke står med fullt navn blir slettet. Vi ønsker å legge til rette for en konstruktiv debatt, og våre moderatorer følger med på alle våre kommentarfelt. Vi setter pris på engasjement og debatt rundt sakene vi publiserer. Det skal være rom for friske meninger om sakene som diskuteres, men husk at de du diskuterer med også er mennesker. Hold deg til saken, og møt meninger med argumenter i stedet for personangrep. Vi ber om at du avstår fra følgende: Sjikanøse kommentarer og personangrep<br/>Overdreven bruk av ufint språk og banning<br/>Brudd på norsk lov eller oppfordringer til det<br/>Spamming og/eller overdreven bruk av lenking til annet innhold<br/>Usaklige avsporinger fra temaet presentert i innlegget NRK er medlem av <a href="http://presse.no/">Norsk Presseforbund</a> og er forpliktet av medienes felles etiske regelverk, <a href="http://presse.no/pfu/etiske-regler/vaer-varsom-plakaten/">Vær varsom-plakaten.</a> Innlegg som bryter med god presseskikk vil bli fjernet så snart som mulig, slik pressens etiske regler krever. Husk at du selv er juridisk ansvarlig for det du skriver i NRKs kommentarfelter. Hvis du skriver ting som bryter med juridiske bestemmelser om ærekrenkelser, privatlivets fred, trusler eller hatefulle ytringer kan du forfølges rettslig for dette, selv om vi sletter innlegget i ettertid. NRK kan ikke gi deg noe kildevern hvis du skriver noe som bryter norsk lov i våre kommentarfelter. Våre debatter er åpne for alle, og det du skriver hos oss er en like offentlig ytring som et debattinnlegg i en avis. Vi prøver å følge godt med på debattene hos oss, men det hender vi går glipp av noe som burde vært fulgt opp. Skulle det oppstå situasjoner der vi ikke har fulgt med i timen blir vi veldig glad for tips og tilbakemeldinger om det, slik at vi kan gå inn og sjekke. Gi oss beskjed på <a href="mailto:ytring@nrk.no">ytring@nrk.no</a></blockquote>
      <blockquote><b>Send oss din ytring</b><br/><b>Lyst til å skrive?</b> Kontakt gjerne oss i NRK Ytring med ditt innlegg. Retningslinjene finner du <a href="https://www.nrk.no/ytring/send-oss-din-ytring-1.8271030"><b>her</b></a>.</blockquote>
    </article>
  </body>
</html>