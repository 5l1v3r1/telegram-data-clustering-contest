<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/11/29/egy_tipikus_21._szazadi_problema_veszelyes-e_egy_vampirnak_oltasellenesek_veren_elni/"/>
    <meta property="og:site_name" content="Index.hu"/>
    <meta property="article:published_time" content="2019-11-29T13:47:40+00:00"/>
    <meta property="og:title" content="Egy tipikus 21. századi probléma: veszélyes-e egy vámpírnak oltásellenesek vérén élni?"/>
    <meta property="og:description" content="Mindeközben - Egészen zavarbaejtő felvilágosító reklámfilmmel jelentkezett a moszkvai közegészségügyi hivatal: a videóban egy aggódó..."/>
  </head>
  <body>
    <article>
      <h1>Egy tipikus 21. századi probléma: veszélyes-e egy vámpírnak oltásellenesek vérén élni?</h1>
      <address><time datetime="2019-11-29T13:47:40+00:00">29 Nov 2019, 13:47</time> by <a rel="author" href="https://index.hu/szerzo/hanula_zsolt" target="_blank">Hanula Zsolt</a></address>
      <figure>
        <img src="https://kep.cdn.indexvas.hu/1/0/3055/30557/305573/30557383_54cbab8a8db2880ebdeb45fd99f6d094_wm.jpg"/>
      </figure>
      <p>Egészen zavarbaejtő felvilágosító reklámfilmmel <a href="https://www.newsweek.com/anti-vaxxer-parents-dont-want-kids-bitten-vampires-russian-ad-campaign-suggests-1474716">jelentkezett</a> a moszkvai közegészségügyi hivatal: a videóban egy aggódó vámpír apuka jelenik meg a háziorvosánál érdeklődni, hogy a vámpír kislánya fejlődésben levő szervezete számára járhat-e egészségügyi kockázattal, ha oltásellenesek vérét szívja. A doki igyekszik meggyőzni, hogy a vérivás nem túl civilizált étkezési metódus, de azért válaszol a kérdésre is: az oltatlanok vére veszélyes lehet, mert ki tudja, milyen kórokozókat hordoz. Adódik hát a következtetés: az oltásellenesek valójában a vámpíroktól védik a gyerekeiket, nem is a háttérhatalmi gyógyszerlobbitól. Bár lehet, hogy a kettő valójában egy és ugyanaz, hát próbált már valaki fokhagymafüzért lengetni Soros György orra előtt? Na ugye.</p>
      <figure>
        <iframe src="https://www.youtube.com/embed/dktHy1WlryA" width="640" height="360" data-service="Youtube" scrolling="no"/>
      </figure>
      <p>Azt azért tegyük hozzá, hogy a dolog minimum véleményes. A különféle mítoszok és a témába vágó folklór aránylag egységes abban, hogy a vámpírok élőhalottak, és mint ilyenek, nem fog rajtuk az öregedés, illetve az élőkre veszélyes kórokozók sem. Persze van olyasmire is példa a világirodalomban, hogy részeg, bedrogozott vagy megmérgezett ember vére igenis hat a vámpírra, szóval ki tudja. További részletekért ajánlom <a href="https://www.quora.com/What-will-happen-if-a-vampire-sucks-blood-from-an-HIV-positive-person">ezt a remek Quora-threadet</a> arról, hogy AIDS-es lesz-e egy vámpír, ha HIV-pozitív ember vérét issza.</p>
    </article>
  </body>
</html>