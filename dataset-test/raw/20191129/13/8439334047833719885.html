<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/adespoti-skulitsa-esose-apo-bebaio-thanato-neogennita-gatakia.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-29T13:13:00+00:00"/>
    <meta property="og:title" content="Αδέσποτη σκυλίτσα έσωσε από βέβαιο θάνατο νεογέννητα γατάκια"/>
    <meta property="og:description" content="Μια κρύα νύχτα η ημίαιμη Σερέντιτι βρέθηκε καλυμμένη από το χιόνι, κοντά στο καταφύγιο που φιλοξενούνταν. Κουκουλιασμένα πάνω της ήταν πέντε νεογέννητα γατάκια που τους προσέφερε …"/>
  </head>
  <body>
    <article>
      <h1>Αδέσποτη σκυλίτσα έσωσε από βέβαιο θάνατο νεογέννητα γατάκια</h1>
      <address>
        <time datetime="2019-11-29T13:13:00+00:00">29 Nov 2019, 13:13</time>
      </address>
      <p>Μια κρύα νύχτα η ημίαιμη Σερέντιτι βρέθηκε καλυμμένη από το χιόνι, κοντά στο καταφύγιο που φιλοξενούνταν. Κουκουλιασμένα πάνω της ήταν πέντε νεογέννητα γατάκια που τους προσέφερε ζεστασιά.</p>
      <p>Στον Καναδά, πέντε εγκαταλελειμμένα μικρά γατάκια βρέθηκαν κουλουριασμένα στην αγκαλιά μιας αδέσποτης σκυλίτσας, που με τη θερμότητα του σώματός της τα έσωσε από βέβαιο θάνατο από το κρύο.</p>
      <p>Το καταφύγιο ζώων που υποδέχθηκε τα αδέσποτα δέχεται έκτοτε δεκάδες αιτήσεις υιοθεσίας απ’ όλη την ήπειρο.</p>
      <p>Μια παγερή νύχτα την περασμένη εβδομάδα, η ημίαιμη Σερένιτι, όπως τη βάπτισαν οι εργαζόμενοι σε κέντρο φροντίδας αδέσποτων ζώων, εντοπίστηκε από διερχόμενο σε μικρή απόσταση από τον δρόμο κοντά στο Τσάταμ, στο Οντάριο (ανατολικά).</p>
      <p>Καλυμμένη από το χιόνι, με τη θερμοκρασία στους -3 ° Κελσίου, η σκυλίτσα, περίπου δύο ετών, πρόσφερε τη ζεστασιά του σώματός της στα πέντε νεογέννητα γατάκια που «ήταν κουλουριασμένα πάνω της», αφηγήθηκε στο Γαλλικό Πρακτορείο η Μίριαμ Άρμστρονγκ, εκπρόσωπος του κέντρου.</p>
      <figure>
        <iframe data-src="https://twitter.com/Nicole_Cliffe/status/1198782320032878592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Τα γατιά δεν θα γλίτωναν από το κρύο του καναδικού χειμώνα χωρίς τη βοήθεια του σκυλιού», εξήγησε η Άρμστρονγκ.</p>
      <p>Τα έξι μέλη της ταλαίπωρης παρέας μεταφέρθηκαν στο καταφύγιο, όπου τους προσφέρθηκαν φροντίδες. Αφού ζεστάθηκαν, άρχισαν να ανακτούν δυνάμεις.</p>
      <p>Αυτή η απρόβλεπτη ιστορία φιλίας, που αψηφά κάθε στερεότυπο για την εχθρότητα ανάμεσα στις γάτες και τους σκύλους, έκανε τον γύρο των ιστότοπων κοινωνικής δικτύωσης κι εξώθησε πάνω από τριάντα ανθρώπους να προσφέρουν σπίτι στα έξι ζώα, ενόψει των εορτών του τέλους της χρονιάς.</p>
      <p>Οι συνθήκες υπό τις οποίες έγινε η σωτήρια συνάντηση της Σερένιτι με τα γατιά περίπου πέντε εβδομάδων που υιοθέτησε παραμένουν μυστηριώδεις. Πάντως η σκυλίτσα συνεχίζει να δείχνει πολλή στοργή στα γατάκια και μετά την άφιξή τους στο καταφύγιο.</p>
      <p>Κατά την Άρμστρονγκ, πολλοί θέλουν να υιοθετήσουν μαζί τα έξι ζώα, αν είναι εφικτό, όμως τα γατάκια θα χρειαστεί να μείνουν στο κέντρο μερικές εβδομάδες ακόμη, για να ολοκληρωθεί η αποπαρασίτωση στην οποία υποβάλλονται.</p>
      <p>Πηγή: news247.gr</p>
    </article>
  </body>
</html>