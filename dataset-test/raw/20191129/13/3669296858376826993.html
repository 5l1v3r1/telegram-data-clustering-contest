<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/ekonomi/azeri-gazi-avrupa-ile-bulusuyor-tanapin-acilisi-yarin-yapilacak"/>
    <meta property="og:site_name" content="CNN Türk"/>
    <meta property="article:published_time" content="2019-11-29T13:00:34+00:00"/>
    <meta property="og:title" content="Azeri gazı Avrupa ile buluşuyor! TANAP'ın açılışı yarın yapılacak"/>
    <meta property="og:description" content="TRANS Anadolu Doğal Gaz Boru Hattı Projesi'nde..."/>
  </head>
  <body>
    <article>
      <h1>Azeri gazı Avrupa ile buluşuyor! TANAP'ın açılışı yarın yapılacak</h1>
      <h2>TRANS Anadolu Doğal Gaz Boru Hattı Projesi'nde (TANAP) Azerbaycan'ın gazının Yunanistan'a akışı yarın törenle başlayacak. Edirne'de düzenlenecek törene, Cumhurbaşkanı Recep Tayyip Erdoğan ve Azerbaycan Cumhurbaşkanı İlham Aliyev de katılacak.</h2>
      <address><time datetime="2019-11-29T13:00:34+00:00">29 Nov 2019, 13:00</time> by <a rel="author">DHA</a></address>
      <p>​Ardahan’ın Posof ilçesinden <a href="https://www.cnnturk.com/haberleri/turkiye">Türkiye</a>’ye giriş yapan, 20 il, 67 ilçe ve 600 köyden geçtikten sonra <a href="https://www.cnnturk.com/haberleri/edirne">Edirne</a>’nin İpsala ilçesinden Avrupa’ya bağlanan 1850 kilometrelik Trans Anadolu <a href="https://www.cnnturk.com/haberleri/dogal-gaz">Doğal Gaz</a> Boru Hattı Projesi’nde yarın, Azerbaycan gazının <a href="https://www.cnnturk.com/haberleri/yunanistan">Yunanistan</a>'a akışı törenle başlayacak. Edirne'nin İpsala ilçesi Sarıcaali köyündeki <a href="https://www.cnnturk.com/haberleri/tanap">TANAP</a> MS4 Ölçüm İstasyonu'nda yapılacak törene Cumhurbaşkanı <a href="https://www.cnnturk.com/haberleri/recep-tayyip-erdogan">Recep Tayyip Erdoğan</a>, Azerbaycan Cumhurbaşkanı İlham Aliyev de katılacak.</p>
      <p>Azerbaycan’ın Şahdeniz-2 sahasında üretilen doğal gazı öncelikle Türkiye’ye ve ardından Avrupa’ya taşıyacak olan TANAP’ın, 12 Haziran’da Türkiye-Gürcistan sınırından <a href="https://www.cnnturk.com/haberleri/eskisehir">Eskişehir</a>’e kadar olan kısmının açılışı gerçekleşmiş ve 30 Haziran 2018 tarihi itibarıyla Türkiye’ye ticari gaz akışı başlamıştı.</p>
      <p>Boru hattının Eskişehir ile Türkiye-Yunanistan sınırındaki Avrupa bağlantı noktası arasında kalan bölümünde ise mekanik tamamlanmaya 2018 yılı sonunda ulaşılmış ve Nisan ayında da hat dolumuna ve gazlı testlere başlanmıştı. 1 Temmuz tarihi itibarıyla Avrupa’ya gaz akışına tamamen hazır hale gelmişti.</p>
      <p>Toplam kapasitesi 16 milyar metreküp olan boru hattından Türkiye'ye gelen gaz miktarının yakın zamanda 6 milyar metreküpe çıkarılması hedefleniyor. Kalan 10 milyar metreküp doğal gaz ise TAP ile Avrupa'ya gönderilecek.</p>
      <p>TANAP'ta, SOCAR ve Güney Gaz Koridoru AŞ'nin yüzde 51, Boru Hatları ile Petrol Taşıma AŞ.'nin yüzde 30, BP'nin yüzde 12 ve SOCAR Türkiye Enerji AŞ.'nin de yüzde 7 hissesi bulunuyor.</p>
      <figure>
        <img src="https://i2.cnnturk.com/i/cnnturk/75/700x0/5de11655bf214412f429b3ec"/>
      </figure>
      <related>
        <h4>ilgili haberler</h4>
        <a href="https://www.cnnturk.com/video/turkiye/turkiye-sehitlerini-ugurladi1"/>
        <a href="https://www.cnnturk.com/video/turkiye/deneyap-atolyesini-emine-erdogan-acti"/>
        <a href="https://www.cnnturk.com/video/turkiye/buyuk-ikramiye-80-milyon-lira"/>
      </related>
    </article>
  </body>
</html>