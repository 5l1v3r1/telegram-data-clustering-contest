<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/29/844936"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-29T13:53:00+00:00"/>
    <meta property="og:title" content="সোনার বাংলা গড়তে পাশে থাকতে চাই: রংপুরে ভারতীয় হাই কমিশনার"/>
    <meta property="og:description" content="রংপুর চেম্বারের প্রতিষ্ঠিত ও পরিচালিত আরসিসিআই পাবলিক স্কুল অ্যান্ড কলেজের একাডেমিক ভবনের শুভ উদ্বোধন করা হয়েছে। গতকাল বৃহস্পতিবার বিকেলে ভবনের উদোবাধন করেন বাংলাদেশে নিযুক্ত ভারতীয় হাই কমিশনার মিসেস রীভা গাঙ্গুলী দাস। এ সময় তিনি ভারতীয় হাই কমিশনের অনুদানে স্থাপিত স্কুলের সায়েন্স ল্যাবরেটরি, কম্পিউটার ল্যাব ও লাইব্রেরি পরিদর্শন করেন।  উদ্বোধনী অনুষ্ঠানে ভারতীয় হাই কমিশনার রীভা গাঙ্গুলী দাস বলেন, শিক্ষাই জাতির মেরুদণ্ড। দেশ ও জনগণের উন্নয়নে এর কোনো বিকল্প নেই। উন্নত ও শক্তিশালী রাষ্ট্র গঠনে শিক্ষার ভূমিকা অপরিসীম। তাই আরসিসিআই পাবলিক স্কুল অ্যান্ড কলেজের ছাত্র-ছাত্রীদের আধুনিক শিক্ষায় শিক্ষিত হয়ে সমাজের, দেশের তথা বিশ্বের কল্যাণে কাজ করার আহ্বান জানান তিনি।  তিনি বলেন, বাংলাদেশের মাননীয় প্রধানমন্ত্রী শেখ হাসিনা, জাতির জনক বঙ্গবন্ধুর স্বপ্নের সোনার বাংলা নিয়ে কাজ করছেন। এর বাস্তবায়নে ভারত সরকার সব সময় পাশে থাকতে চায়। এরই ফলশ্রুতিতে বাংলাদেশের শিক্ষা, স্বাস্থ্য, সংস্কৃতি, নগর উন্নয়ন, নারীর ক্ষমতায়ন, আইটি পার্ক নির্মাণসহ শিশুকল্যাণে ভারত সরকার বেশ কয়েকটি প্রকল্প বাস্তবায়ন করছে। ভারত সরকার প্রতি বছর বাংলাদেশের মেধাবী…"/>
  </head>
  <body>
    <article>
      <h6 class="kicker">আরসিসিআই পাবলিক স্কুল অ্যান্ড কলেজের একাডেমিক ভবনের উদ্বোধন</h6>
      <h1>সোনার বাংলা গড়তে পাশে থাকতে চাই: রংপুরে ভারতীয় হাই কমিশনার</h1>
      <address><time datetime="2019-11-29T13:53:00+00:00">29 Nov 2019, 13:53</time> by <a rel="author">রংপুর অফিস</a></address>
      <p>রংপুর চেম্বারের প্রতিষ্ঠিত ও পরিচালিত আরসিসিআই পাবলিক স্কুল অ্যান্ড কলেজের একাডেমিক ভবনের শুভ উদ্বোধন করা হয়েছে। গতকাল বৃহস্পতিবার বিকেলে ভবনের উদোবাধন করেন বাংলাদেশে নিযুক্ত ভারতীয় হাই কমিশনার মিসেস রীভা গাঙ্গুলী দাস। এ সময় তিনি ভারতীয় হাই কমিশনের অনুদানে স্থাপিত স্কুলের সায়েন্স ল্যাবরেটরি, কম্পিউটার ল্যাব ও লাইব্রেরি পরিদর্শন করেন। </p>
      <p>উদ্বোধনী অনুষ্ঠানে ভারতীয় হাই কমিশনার রীভা গাঙ্গুলী দাস বলেন, শিক্ষাই জাতির মেরুদণ্ড। দেশ ও জনগণের উন্নয়নে এর কোনো বিকল্প নেই। উন্নত ও শক্তিশালী রাষ্ট্র গঠনে শিক্ষার ভূমিকা অপরিসীম। তাই আরসিসিআই পাবলিক স্কুল অ্যান্ড কলেজের ছাত্র-ছাত্রীদের আধুনিক শিক্ষায় শিক্ষিত হয়ে সমাজের, দেশের তথা বিশ্বের কল্যাণে কাজ করার আহ্বান জানান তিনি। </p>
      <p>তিনি বলেন, বাংলাদেশের মাননীয় প্রধানমন্ত্রী শেখ হাসিনা, জাতির জনক বঙ্গবন্ধুর স্বপ্নের সোনার বাংলা নিয়ে কাজ করছেন। এর বাস্তবায়নে ভারত সরকার সব সময় পাশে থাকতে চায়। এরই ফলশ্রুতিতে বাংলাদেশের শিক্ষা, স্বাস্থ্য, সংস্কৃতি, নগর উন্নয়ন, নারীর ক্ষমতায়ন, আইটি পার্ক নির্মাণসহ শিশুকল্যাণে ভারত সরকার বেশ কয়েকটি প্রকল্প বাস্তবায়ন করছে। ভারত সরকার প্রতি বছর বাংলাদেশের মেধাবী শিক্ষার্থী ছাড়াও মুক্তিযোদ্ধার সন্তানদের জন্য উচ্চ মাধ্যমিক ও স্নাতক পর্যায়ে শিক্ষা বৃত্তি প্রদান করে আসছে যা ভবিষ্যতেও অব্যাহত থাকবে।</p>
      <p>অনুষ্ঠানের শুরুতে বাংলাদেশে নিযুক্ত ভারতীয় হাই কমিশনার মিসেস রীভা গাঙ্গুলী দাসকে নতুন স্থাপিত শিক্ষা প্রতিষ্ঠানের পক্ষ থেকে ফুলেল শুভেচ্ছা ও স্মারক উপহার প্রদান করেন আরসিসিআই পাবলিক স্কুল অ্যান্ড কলেজের স্কুল অ্যান্ড কলেজের সভাপতি ও রংপুর চেম্বারের প্রেসিডেন্ট মোস্তফা সোহরাব চৌধুরী টিটু। ভারত সরকারের পক্ষ থেকে মূল্যবান বই উপহার দেন হাই কমিশনার।</p>
      <p>আরসিসিআই পাবলিক স্কুল অ্যান্ড কলেজের সভাপতি ও রংপুর চেম্বারের প্রেসিডেন্ট মোস্তফা সোহরাব চৌধুরী টিটুর সভাপতিত্বে উদ্বোধনী অনুষ্ঠানে উপস্থিত ছিলেন রাজশাহীস্থ ভারতীয় দূতাবাসের সহকারি হাই কমিশনার সঞ্জীব কুমার ভাটী, অধ্যক্ষ প্রফেসর মোহাম্মদ আব্দুল জলিল, রংপুর চেম্বারের সিনিয়র সহ সভাপতি মোজতোবা হোসেন রিপন, রংপুর চেম্বার ও স্কুল এ্যান্ড কলেজ পরিচালনা পর্ষদের কর্মকর্তা ও পরিচালক, চেম্বারের সাবেক কর্মকর্তা ও পরিচালক, কলেজের ছাত্র-ছাত্রী ও শিক্ষক-শিক্ষিকা। পরে একাডেমিক ভবনের উদ্বোধনী অনুষ্ঠান শেষে আরসিসিআই পাবলিক স্কুল অ্যান্ড কলেজের ছাত্র-ছাত্রীদের পরিবেশনায় এক মনোজ্ঞ সাংস্কৃতিক অনুষ্ঠান পরিবেশিত হয়।</p>
    </article>
  </body>
</html>