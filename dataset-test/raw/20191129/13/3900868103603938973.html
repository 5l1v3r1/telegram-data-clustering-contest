<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563808/kinal-enochlimeni-kai-problimatismeni-i-igesia-apo-tin-dieyrynsi-toy-syriza"/>
    <meta property="og:site_name" content="NOOZ."/>
    <meta property="article:published_time" content="2019-11-29T13:00:00+00:00"/>
    <meta property="og:title" content="ΚΙΝ.ΑΛ: Ενοχλημένη και προβληματισμένη η ηγεσία από την διεύρυνση του ΣΥΡΙΖΑ"/>
    <meta property="og:description" content="ΚΙΝ.ΑΛ: Τι φοβάται η Χαριλάου Τρικούπη και ποια τακτική ακολουθεί."/>
  </head>
  <body>
    <article>
      <h1>ΚΙΝ.ΑΛ: Ενοχλημένη και προβληματισμένη η ηγεσία από την διεύρυνση του ΣΥΡΙΖΑ</h1>
      <address>
        <time datetime="2019-11-29T13:00:00+00:00">29 Nov 2019, 13:00</time>
      </address>
      <p>
        <b>ΚΙΝ.ΑΛ: Τι φοβάται η Χαριλάου Τρικούπη και ποια τακτική ακολουθεί.</b>
      </p>
      <p>Κάθε άλλο παρά αδιάφορο αφήνει το Κίνημα Αλλαγής η διεύρυνση που επιχειρεί ο ΣΥΡΙΖΑ και εκφράστηκε σε επίπεδο προσώπων με την<a href="https://www.nooz.gr/greece/1563713/kentriki-epitropi-anasygkrotisis-aytoi-einai-oi-695-tis-dieyrynsis-toy-syriza"><b> ανακοίνωση των 695  ονομάτων στην Κεντρική Επιτροπή Ανασυγκρότησης του κόμματος.</b></a></p>
      <p>Η επίσημη θέση της ηγεσίας του Κινήματος Αλλαγής  είναι η υποβάθμιση της συμμετοχής στελεχών που στο παρελθόν σχετίστηκαν με το ΠΑΣΟΚ , όπως για παράδειγμα η Ρεγγίνα Βαρτζελή που υπήρξε διευθύντρια του πολιτικού γραφείου του Γιώργου Παπανδρέου. Μάλιστα, το συγκεκριμένο πρόσωπο δέχθηκε και προσωπικές επιθέσεις από στελέχη του ΚΙΝ.ΑΛ όπως ο Οδυσσέας Κωνσταντινόπουλος που την κατηγόρησε για αυταρχικές πρακτικές όσο ήταν στο ΠΑΣΟΚ.</p>
      <p>Επίσης καταγράφονται και άλλα στελέχη του ΠΑΣΟΚ, επί εποχής Γιώργου Παπανδρέου (κάποιοι μάλιστα και από την περίοδο του Ανδρέα Παπανδρέου). Όπως  η Μαρία Θεοχάρη, ο Θάνος Γικόνογλου, η Χρύσα Μανωλιά, ο πρώην γραμματέας της Νεολαίας ΠΑΣΟΚ Νίκος Μαδεμλής, ο Δημήτης Πιπεργιάς, ο Θανάσης Οικονόμου, ο Κώστας Ασλάνης, ο Χρήστος Κοκκινοβασίλης, ο Ρούλης Κοκελίδης, ο Δημήτρης Παλαιοθόδωρος</p>
      <p>Είναι χαρακτηριστικό της τακτικής υποτίμησης των κινήσεων αυτών ότι η πρόεδρος του κόμματος Φώφη Γεννηματά μίλησε για «περσινά ξινά σταφύλια» όταν ρωτήθηκε επ΄ αυτού σε τηλεοπτική της συνέντευξη το βράδυ της Πέμπτης στον ΣΚΑΙ. Επίσης, ο Μανώλης Όθωνας διευθυντής του πολιτικού γραφείου της μίλησε για <b>«black Friday της Κεντροαριστεράς».</b></p>
      <p>Σε ένα δεύτερο επίπεδο αντιδράσεων, στην Χαριλάου Τρικούπη γίνεται λόγος για προσπάθεια διεμβολισμού του Κινήματος Αλλαγής, ενώ<b> οι «προβολείς» πέφτουν πάνω στον Γιώργο Παπανδρέου</b>. Ιδίως από την στιγμή που ο πρώην πρωθυπουργός διατηρεί το δικό ξεχωριστό στίγμα στο Κίνημα Αλλαγής και μάλιστα «σνόμπαρε» κατά κάποιο τρόπο το τελευταίο συνέδριο του ΠΑΣΟΚ επιλέγοντας να βρεθεί  στο εξωτερικό για υποχρεώσεις που είχε ως πρόεδρος της Σοσιαλιστικής Διεθνούς. Παρόλα αυτά από την ηγεσία του ΚΙΝ.ΑΛ δεν γίνεται ευθέως νύξη για τον Γιώργο Παπανδρέου προκειμένου να διατηρηθούν οι ισορροπίες.</p>
      <p>Πάντως – σύμφωνα με πολιτικούς παρατηρητές που γνωρίζουν τον χώρο – στην ουσία άλλος είναι ο προβληματισμός που υπάρχει στην ηγεσία του ΚΙΝ.ΑΛ. Οι συμμετοχές στελεχών από τον χώρο του ΠΑΣΟΚ στην ΚΕΑ του ΣΥΡΙΖΑ ουσιαστικά συνιστούν ένα ακόμη κύμα πολιτικής μετακίνησης, από τα πολλά που έχουν υπάρξει από τον χώρο του προοδευτικού κέντρου πρός την αξιωματική αντιπολίτευση. Με δεδομένη μάλιστα την σχετική εκλογικη στασιμότητα του ΚΙΝ.ΑΛ δεν φαίνεται να δικαιώνεται το αφήγημα της ηγεσία του περί μετεκλογικής κατάρρευσης του ΣΥΡΙΖΑ λόγω απουσίας «ιδεολογικής ραχοκοκκαλιάς» και «έλλειψης αφηγήματος» όπως χαρακτηριστικά δήλωσε χθες η Φώφη Γεννηματά. Γεγονος που αντικειμενικά θα θέσει στο άμεσο μέλλον υπό αμφισβήτηση την τακτική της ηγετικής ομάδας του ΚΙΝ.ΑΛ για «ίσες αποστάσεις», στην καλύτερη περίπτωση, μεταξύ Ν.Δ και ΣΥΡΙΖΑ και την «αυτόνομη πορεία» στο διπολικό πολιτικό σκηνικό.</p>
      <p>Να σημειωθεί τέλος ότι η Φώφη Γεννηματά διέψευσε τα σενάρια που την ήθελαν να συζητά το ενδεχόμενο να είναι η επόμενη Πρόεδρος της Δημοκρατίας. Απαντώντας σε σχετική ερώτηση στην συνέντευξη που έδωσε στον ΣΚΑΙ απάντησε χαρακτηριστιά: "Για το όνομα του Θεού! Είμαι πρόεδρος του ΚΙΝ.ΑΛ"</p>
      <related>
        <a href="https://www.nooz.gr/greece/1563713/kentriki-epitropi-anasygkrotisis-aytoi-einai-oi-695-tis-dieyrynsis-toy-syriza"/>
      </related>
    </article>
  </body>
</html>