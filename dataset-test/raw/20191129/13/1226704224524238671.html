<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/sas-ziada-vysetrenie-kauzy-tipos-a-cel/433060-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-29T13:58:00+00:00"/>
    <meta property="og:title" content="Reakcie opozície na zverejnené video rozhovoru D. Trnku s J. Počiatkom"/>
    <meta property="og:description" content="Denník N v piatok informoval, že Marian K. si mal nahrať na video konverzáciu Dobroslava Trnku s exministrom financií Jánom Počiatkom o spore Tiposu s firmou Lemikon či emisnej kauze."/>
  </head>
  <body>
    <article>
      <h1>Reakcie opozície na zverejnené video rozhovoru D. Trnku s J. Počiatkom</h1>
      <h2>Denník N v piatok informoval, že Marian K. si mal nahrať na video konverzáciu Dobroslava Trnku s exministrom financií Jánom Počiatkom o spore Tiposu s firmou Lemikon či emisnej kauze.</h2>
      <address><time datetime="2019-11-29T13:58:00+00:00">29 Nov 2019, 13:58</time> by <a rel="author">TASR</a></address>
      <p>Bratislava 29. novembra (TASR) - Parlamentná SaS žiada dôsledné vyšetrenie celej komunikácie Mariana K., kauzy Tipos či emisnej kauzy. Mimoparlamentná strana Za ľudí žiada vyvodenie trestnoprávnej zodpovednosti voči ľuďom, ktorí okradli štát a verejných činiteľov, ktorí podvody kryli. Reagovali tak na zverejnené video rozhovoru vtedajšieho generálneho prokurátora Dobroslava Trnku s exministrom financií Jánom Počiatkom (Smer-SD) o spore Tiposu s firmou Lemikon či emisnej kauze.</p>
      <p>V priamom prenose skrze kameru Mariana K. môžeme pozorovať rozklad právneho štátu, tvrdí SaS. <i>"Pokračujúca nečinnosť vlády v očiste justície je potvrdením toho, že vedeniu nášho štátu vrátane súdnictva ide len o udržanie si pozícií moci za každú cenu. Verejný tlak však tomu môže zabrániť,"</i> uviedla opozičná strana.</p>
      <p>Veronika Remišová zo strany Za ľudí podotkla, že celú kauzu aktívne kryl v parlamente aj vtedajší predseda vlády Robert Fico (Smer-SD). <i>"Podozrenia z rozsiahleho rozkrádania štátu v čase prvej Ficovej vlády naberajú týmto nový rozmer,"</i> povedala. Podpredseda Za ľudí Juraj Šeliga podal trestné oznámenie na Trnku a po tejto nahrávke ho chce doplniť o nové skutočnosti. <i>"Vo svetle nových informácií rovnako podávam trestné oznámenie na Jána Počiatka. Existuje naozaj dôvodné podozrenie, že Počiatek zneužil právomoc verejného činiteľa a tak pripravil štát o milióny eur,"</i> poznamenal Šeliga.</p>
      <p>Koalícia PS-Spolu hovorí, že za druhej a tretej Ficovej vlády majetky finančných skupín narástli do <i>"neuveriteľných rozmerov"</i>. <i>"Kým ich moc neosekáme, nič sa na Slovensku výrazne nezmení, vždy si niekoho kúpia,"</i> uvádza mimoparlamentná koalícia.</p>
      <p>Demokratická strana (DS) si myslí, že Počiatek je podozrivý zo zneužitia právomocí verejného činiteľa, porušovania povinností pri správe cudzieho majetku a prijímania úplatku. Strana chce vedieť, kedy budú orgány činné v trestnom konaní v tejto veci konať a dokedy si bude "bývalý politik Smeru-SD užívať výsadu beztrestnosti". Trnka sa podľa DS na nahrávke správa ako spolupáchateľ. "Orgány činné v trestnom konaní majú bývalého generálneho prokurátora ako na dlani," uviedla.</p>
      <p>Peter Kresák z Dobrej voľby sa pýta, kedy, ak nie teraz, by mala začať konať finančná polícia voči Počiatkovi, pozbaviť Trnku funkcie prokurátora a začať trestné stíhanie voči obidvom.</p>
      <p>Na videu sa exminister rozpráva s Trnkom o mediálnej stratégii v kauze Lemikon. Počiatek sa má pýtať, koľko bude trvať konanie na Najvyššom súde po tom, ako Trnka podá mimoriadne dovolanie. Žiada ho, aby sa konanie natiahlo. V spore firmy Lemikon a štátneho Tiposu prišlo Slovensko približne o 13 miliónov eur.</p>
      <p>Marian K. čelí obžalobe pre objednávku vraždy novinára Jána Kuciaka, vo väzbe je za údajné falšovanie zmeniek TV Markíza a marenie spravodlivosti. Obžalobe čelí tiež v kauze Gatex za porušovanie povinností pri správe cudzieho majetku.</p>
      <h3>I. Matovič: O videonahrávke s D. Trnkom a J. Počiatkom som vedel už pol roka</h3>
      <figure>
        <img src="https://www2.teraz.sk/usercontent/photos/8/1/3/3-8133a5cb265e2feae40e3723f93c2551d1f69895.jpg"/>
        <figcaption>Na archívnej snímke Igor Matovič (OĽaNO).<cite>Foto: TASR - Jakub Kotian</cite></figcaption>
      </figure>
      <p>O videonahrávke s konverzáciou bývalého generálneho prokurátora Dobroslava Trnku s exministrom financií Jánom Počiatkom (Smer-SD) o spore Tiposu s firmou Lemikon či emisnej kauze som vedel už pred pol rokom. Uviedol to líder opozičného hnutia OĽaNO Igor Matovič v reakcii na zistenia Denníka N. O existencii videa musel teda podľa neho teda tiež vedieť premiér Peter Pellegrini (Smer-SD).</p>
      <p><i>"O tom, čo je dnes zverejnené, Peter Pellegrini vie pol roka, o tejto nahrávke. Ja ako radový poslanec o tej nahrávke viem pol roka. Nemal som jej obsah, ale vedel som, že existuje, presne medzi kým, kto na nej plus mínus a čo hovorí. Ale dôkazy som v ruke nemal,"</i> spresnil Matovič.</p>
      <p>Dôkazy tak má (po zverejnení) podľa Matoviča v ruke už celé Slovensko. <i>"Ja sa pýtam, čo Peter Pellegrini za toho polroka urobil preto, aby tomuto človeku (Počiatkovi, pozn. TASR) bol zaistený majetok? Čo urobil pre to, aby boli zákony, aby takémuto človeku mohli zaistiť majetok, aby takémuto človeku bola vykonaná domová prehliadka, aby takýto človek už sedel vo vyšetrovacej väzbe? Všetci vieme, čo Peter Pellegrini urobil. Neurobil nič,"</i> podčiarkol opozičný líder.</p>
      <p>Pellegrini počas obdobia, čo je premiérom, podľa neho neurobil jediný legislatívny krok, ktorý by umožňoval <i>"ísť po krku"</i> mafii a ktorý by umožňoval skorumpovaným ľuďom, ako je Ján Počiatek alebo Robert Kaliňák (Smer-SD) zhabať ich majetok.</p>
      <p>OĽaNO je podľa Matoviča pripravené podporiť akúkoľvek ústavnú zmenu, aby takým ľuďom, ako je Ján Počiatek, bol okamžite zhabaný majetok. <i>"Ak neviete napísať ten zákon, choďte do Talianska, zoberte si zákon, ktorým konfiškujú majetok mafiánom a iba ho preložte, nemusíte sa vôbec narobiť. My vám ten zákon (v parlamente) podporíme. Ak na to treba ústavnú väčšinu, sme k dispozícii. Podporíme a zabezpečíme ústavnú väčšinu,"</i> odkázal Matovič Pellegrinimu a zároveň ho vyzval, aby sa vyvinula legislatívna iniciatíva na to, aby akákoľvek nahrávka, na ktorej sú dôkazy o trestnej činnosti, bola automaticky použiteľná ako dôkaz v trestnom konaní.</p>
    </article>
  </body>
</html>