<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109904-GDBOP-dokopa-prestapna-banda-ot-Sofiysko%252C-tochila-pari-s-podpraveni-bankovi-karti"/>
    <meta property="og:site_name" content="Канал 3"/>
    <meta property="article:published_time" content="2019-11-29T13:18:00+00:00"/>
    <meta property="og:title" content="ГДБОП докопа престъпна банда от Софийско, точила пари с подправени банкови карти"/>
    <meta property="og:description" content="Обработвали банкоматите в ЕС, теглили средствата от Латинска Америка, през Израел и чак до Индия"/>
  </head>
  <body>
    <article>
      <h1>ГДБОП докопа престъпна банда от Софийско, точила пари с подправени банкови карти</h1>
      <h2>Обработвали банкоматите в ЕС, теглили средствата от Латинска Америка, през Израел и чак до Индия</h2>
      <address>
        <time datetime="2019-11-29T13:18:00+00:00">29 Nov 2019, 13:18</time>
      </address>
      <p><b>Неутрализирана е организирана престъпна група на територията на град София и с. Нови Хан, изтегляла парични средства от подправени банкови карти. Това каза Сийка Милева, говорител на Специализираната прокуратура. На четиримата задържани е наложена мярка за неотклонение "парична гаранция". <br/></b> </p>
      <p>Претърсени са 7 адреса и три леки автомобила, при което са установени две помещения, обособени като работилници. В тях са намерени и иззети много флаш-памети, карти, дискове, заготовки, пластики за банкомати, пластики-заготовки, мини камери, мемори карти и много други устройства, изброи говорителката на Специализираната прокуратура.</p>
      <p> <br/><b>"В резултат на проведената специализирана полицейска операция, която беше проведена под надзора на Специализирана прокуратура и извършена от служители на ГДБОП, са обвинени 4 лица за участие в организирана престъпна група", каза Милева.<br/></b> </p>
      <p>Тя информира, че двама от участниците са братя и имали важна логистична роля в групата. "Един от групата през 2015 г. е осъден в Република Виетнам за скимиране на банкови карти. Другият от участниците през 2017 г. е задържан в гр. Сантяго, Чили, за незаконно теглене на парични средства, за което е осъден ефективно. Същият е изтърпял наказанието си "лишаване от свобода" в затвор. Третият е задържан през 2012 г. в гр. Талин, Република Естония за същата дейност", посочи Сийка Милева.</p>
      <p> <br/> <br/><b>"От проведените действия по разследването е установено, че манипулирането на банкоматите се е извършвало предимно в страни от ЕС - Италия, Германия, Франция. А самото неправомерно теглене на паричните средства се е извършвало в страните от Латинска Америка - Чили, Перу, Бразилия, в Индонезия – основно остров Бали, Индия, а напоследък особено актуално било в Израел. <br/></b> </p>
      <p>Манипулиране на банкомати ставало и по българското Черноморие особено през активния летен сезон. Основната причина, поради които извършителите на този род престъпления избирали тези страни е, че там банкоматите не били подсигурени с чип и пин система и по този начин можело да се разчитат само данните от магнитната карта на банковите карти", обясни Сийка Милева.</p>
      <p> <br/><b>Бандата връщала парите обратно в България на малки суми чрез мулета чрез системата за бързо разплащане на имената на роднини с малки суми, за да не будят подозрение. Скимиращата техника се изплащала по два начина – единият начин била чрез спедиторски фирми, а вторият начин чрез шофьори на транспортни фирми.<br/></b> </p>
      <p>Групата действала от началото на 2018 г. - по света и у нас. </p>
      <p> <br/><b>"Направило ви е впечатление, че срокът за работата по тази група е сравнително дълъг, почти 2 години", поясни Стоян Темелакиев, зам.-директорът на ГДБОП. "Това беше обосновано от факта, че нашата цел не беше да задържим мулетата, които реално източват пари на гражданите от устройствата. Нашата цел беше да стигнем до организаторите на тази престъпна дейност, до лицата, които реално изработват самите скимиращи устройства. Тоест да стигнем до края. Сами разбирате, че групи от такъв характер са изключително конспиративни, мнителни и вземат всички мерки за безопасност, за да не се стигне до тях. С изключване на телефони, с липса на телефони", каза още зам.-директорът на ГДБОП.<br/></b> </p>
      <p>Той призна, че доста от организираните престъпни групи са отлично информирани как работи МВР. "Това касае почти всички методи и средства, които ползваме. Въпреки времето, което ни отне, успяхме да стигнем до конкретни лица, които изработват, осъществяват този тип престъпна дейност, организират тази престъпна дейност, като същевременно продават тези устройства на други лица и групи, които да я практикуват", посочи още той.</p>
      <p> <br/><b>"Основно копирането на банкови карти се осъществява в по-богати страни в ЕС. Самото теглене на финансовите средства става в страни от Латинска Америка, предвид контрола. Това е стара практика, която за съжаление продължава. Като знам как работят колегите съм сигурен, че мащабите вече са силно редуцирани.<br/></b> </p>
      <p>Няма конкретни цифри. Скимиращите устройства, които са изработени не са малко. Сумите, които са присвоени също са големи. Ако мога по-общо да кажа - "до вчера те бяха доволни от живота”, заключи Стоян Темелакиев.</p>
      <related>
        <h4>Още по темата</h4>
        <a href="http://kanal3.bg/news/bulgaria/zakonired/87284-Shefat-na-DABCh-Haralampiev-s-obvinenie-kato-lider-na-organizirana-prestapna-grupa"/>
      </related>
    </article>
  </body>
</html>