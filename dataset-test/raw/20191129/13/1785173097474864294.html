<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/uber-lanseaza-un-ghid-care-va-permite-eliminarea-din-aplicatie-a-utilizatorilor-care-primesc-constant-feedback-negativ-1922401829212019111319185151"/>
    <meta property="og:site_name" content="News.ro"/>
    <meta property="article:published_time" content="2019-11-29T13:18:21+00:00"/>
    <meta property="og:title" content="Uber lansează un ghid care va permite eliminarea din aplicaţie a utilizatorilor care primesc constant feedback negativ"/>
    <meta property="og:description" content="Platforma Uber a anunţat că lansează un ghid care va permite eliminarea din aplicaţie a utilizatorilor care primesc constant feedback negativ."/>
  </head>
  <body>
    <article>
      <h1>Uber lansează un ghid care va permite eliminarea din aplicaţie a utilizatorilor care primesc constant feedback negativ</h1>
      <address><time datetime="2019-11-29T13:18:21+00:00">29 Nov 2019, 13:18</time> by <a rel="author">Dinu Boboc</a></address>
      <p>
        <b>Platforma Uber a anunţat că lansează un ghid care va permite eliminarea din aplicaţie a utilizatorilor care primesc constant feedback negativ.</b>
      </p>
      <p>Compania are deja un proces prin care elimină şoferii cu un rating slab.</p>
      <p>”Avem deja un proces prin care îi eliminăm din platformă pe acei puţini şoferi cu un rating slab. Iar astăzi lansăm un sistem cu ajutorul căruia să îndepărtăm utilizatorii care primesc feedback negativ constant şi prin care să arătăm şoferilor parteneri că suntem şi de partea lor. Asigurăm, astfel, calitatea comunităţii noastre”, a spus Nicoleta Schroeder, Manager General Uber România.</p>
      <p>Atunci când utilizatorii primesc în mod constant feedback negativ şi evaluări slabe, aceştia vor primi o notificare în aplicaţie, alături de sugestii de îmbunătăţire.</p>
      <p>”În cazul în care feedback-ul negativ continuă, următorul pas va fi suspendarea temporară a contului, pentru o săptămână. Dacă situaţia se repetă, există posibilitatea dezactivării definitive”, se arată în comunicat.</p>
      <p>Şoferii parteneri sunt evaluaţi după o serie de criterii: dacă au oferit asistenţa cerută de utilizator, dacă întreaga călătorie s-a desfăşurat în siguranţă, dacă au tratat călătorul cu respect şi l-au făcut să se simtă confortabil etc. Însă, evaluările funcţionează şi vice-versa, iar şoferii evaluează utilizatorii la finalul curselor.</p>
      <p>”Responsabilitatea lor presupune să trateze atât şoferul, cât şi automobilul acestuia cu respect, să nu-i ceară să depăşească limita de viteză din cauza unor posibile întârzieri şi să nu fie nepoliticoşi sau abuzivi faţă de şoferii parteneri. Uber nu încurajează astfel de comportamente din partea şoferilor, dar nici a călătorilor”, se arată în comunicat.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>