<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33251/aggiornamento-firmware-sony-wf-1000xm3-alexa"/>
    <meta property="og:site_name" content="DDay.it"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Nuovo firmware degli auricolari wireless Sony WF-1000XM3: finalmente c'è la regolazione touch del volume"/>
    <meta property="og:description" content="Sony ha rilasciato un nuovo aggiornamento per le cuffie wireless con eliminazione del rumore WF-1000XM3. Fra le novità il supporto ad Alexa e il controllo del volume tramite auricolare."/>
  </head>
  <body>
    <article>
      <h1>Nuovo firmware degli auricolari wireless Sony WF-1000XM3: finalmente c'è la regolazione touch del volume</h1>
      <h2>Sony ha rilasciato un nuovo aggiornamento per le cuffie wireless con eliminazione del rumore WF-1000XM3. Fra le novità il supporto ad Alexa e il controllo del volume tramite auricolare.</h2>
      <address><time datetime="2019-11-29T13:00:00+00:00">29 Nov 2019, 13:00</time> by <a rel="author">Pasquale Agizza</a></address>
      <p>Le cuffie wireless con eliminazione del rumore Sony WF-1000XM3 si aggiornano, dando il benvenuto ad Alexa oltre che ad alcune novità richieste dagli utenti. Il dispositivo, di cui abbiamo già elencato le ottime qualità nella <a href="https://www.dday.it/redazione/31462/auricolari-sony-wf1000xm3-recensione">recensione </a>di qualche mese fa, si conferma ancora una delle migliori scelte nel campo delle cuffie wireless.</p>
      <p>Le novità più importanti sono tre, riassumibili nella<b> piena compatibilità con Amazon Alexa</b>, nella attesissima possibilità di controllare il volume tramite una gesture touch sull’auricolare e nella nuova sezione all’interno dell’applicazione ufficiale che mostrerà il livello di carica non solo delle cuffie ma anche della custodia.</p>
      <figure>
        <img src="https://cdn.dday.it/system/uploads/picture/image/59234/content_small_IMG_1230.png"/>
      </figure>
      <p>L’aggiornamento porta la versione del firmware alla 2.0.2 ed è già disponibile. Per aggiornare le cuffiette bisognerà scaricare, nel caso non lo si sia già fatto, l’applicazione “Sony | Headphones Connect”. Una volta avviata l’app partiranno le operazioni di download e installazione dell’aggiornamento.</p>
      <figure>
        <img src="https://cdn.dday.it/system/uploads/picture/image/59230/content_small_Sony_1.jpg"/>
      </figure>
      <figure>
        <img src="https://cdn.dday.it/system/uploads/picture/image/59233/content_small_IMG_1231.PNG"/>
      </figure>
      <p>Gli auricolari Sony dispongono di due superfici tattili sull'unità destra e sinistra. Queste ora possono essere programmate, tramite l'app Headphones Connect, per la chiamata a Google Assistant o Alexa (a scelta), per la gestione della riproduzione e per il controllo del volume. Quest'ultimo, essendo gestito su un solo "tasto" touch, è stato implementato in maniera furba, ispirati in qualche modo all'alfabeto morse: tocchi brevi alzano il volume, un tocco trattenuto, invece, lo abbassa.</p>
      <p>Ovviamente le superfici tattili sono solo due, quindi bisogna decidere quali sono le due funzioni che si vuole tenere a portata di dito, tra Google Assistant, Alexa, la gestione delle tracce e il controllo del volume. </p>
      <p>In merito ai requisiti, il supporto ad Android è garantito dalla versione 5.0 in poi, mentre per iOS ci sarà bisogno di almeno iOS11,<b> con l’eccezione di iOS 13.1</b>. Per chi fosse ancora fermo a questa versione, c’è l’obbligo di aggiornare ad iOS 13.2 per garantire il funzionamento delle cuffie.</p>
      <p>Oltre ad una versione aggiornata del sistema operativo, ci sarà poi bisogno di utilizzare l’applicazione “Sony | Headphones Connect”, in una versione dalla 6.0.0 in poi, per gestire il funzionamento delle cuffie.</p>
    </article>
  </body>
</html>