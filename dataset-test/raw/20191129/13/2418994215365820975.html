<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/politiki/article/karamanlis-emeis-kalogritses-tis-deksias-den-tha-dexthoume"/>
    <meta property="og:site_name" content="The TOC"/>
    <meta property="article:published_time" content="2019-11-29T13:46:15+00:00"/>
    <meta property="og:title" content="Καραμανλής: &quot;Εμείς Καλογρίτσες της Δεξιάς δεν θα δεχθούμε&quot;"/>
    <meta property="og:description" content="&quot;Εμείς Καλογρίτσες της Δεξιάς δεν θα δεχθούμε&quot; ξέσπασε στη Βουλή ο Κώστας Καραμανλής αναφερόμενος στον οδικό άξονα &quot;Πάτρα- Πύργος&quot; που η κατασκευή του έχει &quot;κολλήσει"/>
  </head>
  <body>
    <article>
      <h1>Καραμανλής: "Εμείς Καλογρίτσες της Δεξιάς δεν θα δεχθούμε"</h1>
      <h2>"Εμείς Καλογρίτσες της Δεξιάς δεν θα δεχθούμε" ξέσπασε στη Βουλή ο Κώστας Καραμανλής αναφερόμενος στον οδικό άξονα "Πάτρα- Πύργος" που η κατασκευή του έχει "κολλήσει</h2>
      <address>
        <time datetime="2019-11-29T13:46:15+00:00">29 Nov 2019, 13:46</time>
      </address>
      <p>"Εμείς Καλογρίτσες της Δεξιάς δεν θα δεχθούμε" ξέσπασε στη Βουλή ο Κώστας Καραμανλής αναφερόμενος στον οδικό άξονα "Πάτρα- Πύργος" που η κατασκευή του έχει "κολλήσει" εδώ και καιρό. </p>
      <p>Αφορμή για την αντίδραση του υπουργού Μεταφορών υπήρξε η συζήτηση δύο επίκαιρων ερωτήσεων που είχαν καταθέσει ο βουλευτής του ΣΥΡΙΖΑ Μπάμπης Καλαματιανός και του ΚΙΝΑΛ Μιχάλης Κατρίνης, αλλά κυρίως για τα όσα είπε ο πρώτος αναφορικά με τα τροχαία που γίνονται στην περιοχή. </p>
      <p>«Ξαφνιάζομαι από την υποκρισία. Ο ΣΥΡΙΖΑ έχει τεράστιες ευθύνες για τις καθυστερήσεις του έργου. Οι βουλευτές του δεν έβγαζαν κουβέντα και τώρα μας κουνούν το δάχτυλο και τολμάτε να επικαλείται τα θύματα των τροχαίων; Εσείς και το κόμμα σας τινάξατε το έργο στον αέρα με τις κατατμήσεις. Και το κάνατε για να ενισχύσετε συγκεκριμένο κατασκευαστικό όμιλο. Γι’ αυτό είχατε δώσει 4 από τα 8 κομμάτια στον κ. Καλογρίτσα και την εταιρία Τοξότης. Για να τον βοηθήσετε να γίνει καναλάρχης και εκδότης. Και τώρα βρισκόμαστε με την πλάτη στον τοίχο. Εμείς Καλογρίτσες της δεξιάς δεν θα δεχτούμε», υπογράμμισε.</p>
      <p>Έξήγησε ότι σε αυτή τη φάση το Υπουργείο Μεταφορών βρίσκεται σε διαπραγμάτευση με τους παραχωρησιούχους, ώστε το τίμημα να μην είναι υπερβολικά πάνω από τον αρχικό προϋπολογισμό του έργου, καθώς και με την Κομισιόν για την έγκριση επαναφοράς του έργου στην αρχική παραχώρηση, με στόχο να ολοκληρωθεί πριν το 2023 και να αποφευχθεί ο κίνδυνος επιστροφής των κονδυλίων.  <br/><br/>Οι παρατηρήσεις του βουλευτή του ΣΥΡΙΖΑ προκάλεσαν νέα αντιπαράθεση. Υποστήριξε  ότι ο άξονας  κατασκευάζεται αλλά δεν προχωρά επειδή ο κ. Καραμανλής όπως τον κατηγόρησε έχει εμμονή με τις υφιστάμενες εργολαβίες τις οποίες θέλει να απομακρύνει. «Με τις δικές σας καθυστερήσεις υπάρχει κίνδυνος να τιναχθεί το έργο στον αέρα και να πάει μετά το 2023.  Μην καθυστερείτε άλλο. Να έχουμε σύγχρονο αυτοκινητόδρομο, να μη θρηνούμε άλλα θύματα», ανέφερε</p>
      <p>Ο Κώστας Καραμανλής κατηγόρησε  τον βουλευτή του ΣΥΡΙΖΑ - ότι εξυπηρετεί συμφέροντα συγκεκριμένου εργολάβου, διαβεβαιώνοντας ότι το έργο θα ολοκληρωθεί με τη δέουσα προσοχή και τις προβλεπόμενες διαδικασίες όταν δώσει το πράσινο φως η Κομισιόν.</p>
      <p>«Αυτοί που κρύβονται πίσω από εταιρίες ιταλικές που δεν υπάρχουν. Κατατμήσατε το έργο ως μη οφείλατε για να κάνετε τον κ. Καλογρίτσα εκδότη.  Κι αφού δεν σας βγαίνει ο Καλογρίτσας μου κουνάτε τώρα εδώ επιστολές άλλων εργολάβων. Αν συνεχίσουμε την κατάτμηση το έργο δεν θα γίνει ποτέ; Εξυπηρετείτε μήπως συμφέροντα εργολάβων; Εμένα λοιπόν και την κυβέρνηση Μητσοτάκη δεν την ενδιαφέρουν επιχειρηματικά συμφέροντα. Εμείς θα βρούμε λύση και το έργο θα τελειώσει και τότε ο ΣΥΡΙΖΑ θα απολογείται για την τεράστια καθυστέρηση σε αυτό», κατέληξε ο Υπουργός.</p>
      <p>Φωτογραφία: Ευρωκίνηση </p>
    </article>
  </body>
</html>