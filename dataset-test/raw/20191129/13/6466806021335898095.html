<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/kozelet/cikk/2019/11/29/felujitja-az-osszes-talent-motorvonatat-a-mav"/>
    <meta property="og:site_name" content="hirado.hu"/>
    <meta property="article:published_time" content="2019-11-29T13:41:00+00:00"/>
    <meta property="og:title" content="Felújítja az összes Talent motorvonatát a MÁV"/>
    <meta property="og:description" content="A tervek szerint 2020 végéig mind a tíz Talent motorvonat felújítása megtörténik – közölte Kerékgyártó József, a MÁV-Start Zrt. vezérigazgatója pénteki székesfehérvári sajtótájékoztatóján."/>
  </head>
  <body>
    <article>
      <h1>Felújítja az összes Talent motorvonatát a MÁV</h1>
      <address><time datetime="2019-11-29T13:41:00+00:00">29 Nov 2019, 13:41</time> by <a rel="author">MTI</a></address>
      <p>
        <b>A tervek szerint 2020 végéig mind a tíz Talent motorvonat felújítása megtörténik – közölte Kerékgyártó József, a MÁV-Start Zrt. vezérigazgatója pénteki székesfehérvári sajtótájékoztatóján.</b>
      </p>
      <p>A MÁV-Start, a MÁV Vagon és az ÖBB az idén áprilisban kötött két évre szóló szerződést a Győr és Bécs közötti eurégiós közlekedésben használt tíz Talent motorvonat nagyjavítására, mely a teljes flottára vonatkozóan várhatóan ötmilliárd forintba kerül majd.v</p>
      <p>Kerékgyártó József emlékeztetett: a felújítás előtt a Talent motorvonatok 30-40 százalékos üzembentartással tudtak közlekedni, ami már veszélyeztette, hogy a Győr-Bécs vonalon szolgáltatni tudjon a vasúttársaság.</p>
      <p>A vezérigazgató a járművek műszaki és utaskomfort-javító felújításai közt említette az új külső designt, a wifi szolgáltatást, valamint a szoftverfrissítéseket például az utastájékoztatásban vagy a fékberendezés működtetésében. Emellett megújult az üléskárpit és a folyosó burkolata is. A felújítás főként magyar beszállítók bevonásával történt – emelte ki.</p>
      <p>A tíz felújított Talent motorvonatból négyre lesz szükség a bécsi közlekedésben, a többi pedig Flirt motorvonatokat tud majd kiváltani a Győr-Hegyeshalom vonalon – tette hozzá Kerékgyártó József. Az itt felszabaduló Flirt vonatoknak és a KISS emeletes motorvonatoknak köszönhetően a vezérigazgató szerint Budapest elővárosi közlekedésében 2022-re száz százalékban modern szerelvények járnak majd.</p>
      <p>Kerékgyártó József arról is beszélt: a felújítás mellett a későbbiekben a Talent motorvonatok karbantartási feltételeit is biztosítják, hogy a járművek hosszútávon fenntartható módon, 80-90 százalékos üzembentartási aránnyal álljanak az utazók rendelkezésére.</p>
      <p>Krisztián Árpád, a MÁV Vagon Kft. ügyvezetője elmondta: társaságuk nemcsak a Talent motorvonatok felújításában, hanem az IC+ kocsik gyártásában is részt vesz, közel kétezer alkatrészt gyártanak ezekhez.</p>
      <p>Közölte azt is: terveik közt szerepel egy olyan multifunkcionális csarnok tervezése és megépítése, amely speciálisan járműkarbantartásra lesz alkalmas és várakozásaik szerint 2022-re készülhet el.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>