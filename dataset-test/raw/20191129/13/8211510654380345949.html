<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/gp-abu-dhabi-2019-analisi-passo-gara-pl2-mercedes-ferrari-redbull-469813.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-29T13:55:41+00:00"/>
    <meta property="og:title" content="GP Abu Dhabi 2019, analisi passo gara PL2"/>
    <meta property="og:description" content="Approfondimento sulle prove libere del venerdì di Yas Marina, ventunesima gara del mondiale 2019"/>
  </head>
  <body>
    <article>
      <h1>GP Abu Dhabi 2019, analisi passo gara PL2</h1>
      <h2>Approfondimento sulle prove libere del venerdì di Yas Marina, ventunesima gara del mondiale 2019</h2>
      <address><time datetime="2019-11-29T13:55:41+00:00">29 Nov 2019, 13:55</time> by <a rel="author">Marco Belloro</a></address>
      <p>Il venerdì di Abu Dhabi è andato in archivio nel segno di <b>Valtteri Bottas</b>, che però è equipaggiato con una nuova power unit che costerà al pilota scandinavo la partenza dal fondo della griglia di partenza. Questo cambia decisamente le carte in tavola, con la Mercedes che avrà il solo Lewis Hamilton per puntare alla conquista della vittoria a meno di una gara caotica caratterizzata da diverse Safety Car o anche da soltanto una particolarmente propizia per lo scandinavo, che ha fatto la differenza rispetto al compagno di box nel secondo settore, quello caratterizzato dai due lunghi rettilinei.</p>
      <blockquote>
        <a href="https://www.formulapassion.it/motorsport/formula-1/f1-risultati/gp-abu-dhabi-2019-risultati-prove-libere-classifica-pl2-bottas-hamilton-mercedes-leclerc-vettel-ferrari-469747.html">GP Abu Dhabi 2019 – Risultati PL2</a>
      </blockquote>
      <p>La <b>Mercedes</b> nel terzo settore ha dimostrato tutta la sua bontà a livello aerodinamico, la Red Bull ha un buon equilibrio nei vari parziali, mentre la Ferrari è in grande difficoltà nel terzo, quello più tortuoso, dove sia Sebastian Vettel che Charles Leclerc hanno commesso un errore all’uscita della stessa curva. Vettel è andato in testacoda nelle PL1 forzando la sostituzione del cambio (non quello ‘da gara’, nessuna penalità per il tedesco), Leclerc invece ha baciato il muro ad alta velocità dopo aver perso il posteriore senza aver riportato particolari danni.</p>
      <blockquote>
        <a href="https://www.formulapassion.it/motorsport/live/f1-gp-abu-dhabi-2019-pl2-diretta-ferrari-mercedes-red-bull-vettel-leclerc-hamilton-verstappen-469714.html">F1 | GP Abu Dhabi 2019, PL2: Bottas protagonista col botto</a>
      </blockquote>
      <p>Le simulazioni di passo gara sono state interrotte dalla bandiera rossa esposta per pulire la pista dai detriti causati dal contatto tra Valtteri Bottas e Romain Grosjean. Soltanto la Ferrari ha portato a casa un run significativo sulla gomma dura con Charles Leclerc, ma a Maranello non ci sono al momento dati indicativi con la gomma media. Tutti hanno lavorato con la mescola soft ad eccezione di Bottas,  la gomma a banda rossa ha visto prevalere Hamilton in maniera sensibile seguito da Verstappen, Leclerc, Vettel e infine Albon. La Red Bull ha impostato i long run in maniera speculare, consistente il run di Albon con la gomma media, di poco più lento rispetto a Valtteri Bottas a parità di mescola. La Mercedes sembra nettamente favorita, con la Red Bull a recitare il ruolo di prima avversaria, a patto di riuscire a battere la Ferrari in qualifica per poter partire il più vicino possibile a <b>Lewis Hamilton</b>, sulla carta il favorito per la vittoria a giudicare dalle simulazioni di passo gara.</p>
      <p><b>F1 | GP Abu Dhabi 2019, passo gara PL2</b> – credits: <i>@tonisokolov1011</i></p>
      <figure>
        <img src="https://pbs.twimg.com/media/EKjD-i-XUAEXc28?format=png&amp;name=900x900"/>
      </figure>
      <footer>RIPRODUZIONE RISERVATA</footer>
    </article>
  </body>
</html>