<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Sindic-antiavalots-actuacions-desproporcionades-mobilitzacions_0_2352964798.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T13:17:42+00:00"/>
    <meta property="og:title" content="El Síndic creu que els antiavalots van tenir actuacions desproporcionades durant les protestes per la sentència"/>
    <meta property="og:description" content="L'organisme critica l'ús de pilotes de goma i el tracte a alguns dels detinguts"/>
  </head>
  <body>
    <article>
      <h1>El Síndic creu que els antiavalots van tenir actuacions desproporcionades durant les protestes per la sentència</h1>
      <h2>L'organisme critica l'ús de pilotes de goma i el tracte a alguns dels detinguts</h2>
      <address>
        <time datetime="2019-11-29T13:17:42+00:00">29 Nov 2019, 13:17</time>
      </address>
      <p>Algunes actuacions dels antiavalots dels Mossos i la Policia Nacional durant les protestes per la sentència van ser desproporcionades. Aquesta és la conclusió que recull l'informe del Síndic de Greuges, Rafael Ribó, que subratlla que el Govern hauria d'haver prohibit al cos d'agents espanyol utilitzar pilotes de goma i acredita que alguns dels detinguts durant les protestes no van ser tractats degudament. </p>
      <p>Al voltant d'un centenar de persones van acabar detingudes durant els aldarulls, principalment a Barcelona, com a resposta a la sentència del Tribunal Suprem contra els dirigents de l'1-O. Algunes de les detencions van comportar presó provisional. Malgrat aquesta xifra, el Síndic considera que la majoria de manifestacions es van desenvolupar en un "clima pacífic i tranquil" i que, per tant, tan sols haurien requerit d'una "intervenció policial mínima". Aquesta interpretació fa referència a les mobilitzacions "majoritàries", però, pel que fa a les "minoritàries", Ribó ha apuntat que van registrar-se algunes actuacions incíviques contra la policia i el mobiliari urbà, en al·lusió al llançament d'objectes contra els agents o a la crema de contenidors i vehicles a la ciutat. </p>
      <figure>
        <a href="https://www.ara.cat/2019/11/29/imatges/Membres-Mossos-Esquadra-amunteguen-Aeroport_2352974891_67763442_766x510.jpg">
          <img src="https://www.ara.cat/2019/11/29/imatges/Membres-Mossos-Esquadra-amunteguen-Aeroport_2352974891_67763442_766x510.jpg"/>
        </a>
        <figcaption>Membres dels Mossos d'Esquadra carreguen contra els centenars de persones que s'amunteguen davant l'Aeroport / TONI ALBIR / EFE</figcaption>
      </figure>
      <p>El document que aquest divendres ha presentat el Síndic es va fixar en els dispositius policials entre el 13 i el 27 d'octubre i va analitzar possibles vulneracions de drets en el marc de les mobilitzacions ciutadanes. L'organisme, a més, ha volgut destacar la "poca col·laboració" de la Policia Nacional a l'hora de facilitar informació sobre el dispositiu, com també dels agents habilitats i les armes utilitzades. L'informe, a més, inclou un apartat annex en què s'expliquen els criteris d'actuació policial en casos de desobediència civil no-violenta, tal com va demanar-li el president de la Generalitat, Quim Torra, el 6 de setembre. </p>
      <h3>Atenció sanitària durant les protestes</h3>
      <p>Tal com recull el document –d'acord amb les xifres proporcionades per CatSalut–, entre el 14 i el 20 d'octubre fins a 593 persones van haver de ser ateses en el context de les protestes, 159 de les quals van haver de ser traslladades a centres hospitalaris. Segons les autoritats sanitàries, a més, del total de ferits 116 van ser agents dels Mossos mentre que 110 ho van ser de la Policia Nacional. Una dada que no concorda amb la que va facilitar la direcció general de la Policia, que situava en 154 i 134 la xifra de mossos i policies nacionals ferits, respectivament. </p>
      <figure>
        <img src="https://www.ara.cat/2019/11/29/imatges/titol_2352974886_67763120_117x66.png"/>
      </figure>
      <p>
        <a href="https://interactius.ara.cat/protestes-ferits-detinguts-catalunya">Balanç de les protestes a Catalunya contra la sentència del Procés</a>
      </p>
      <blockquote>182 persones ateses el divendres 18 d'octubre, coincidint amb la vaga general i la jornada més greu d'aldarulls a Barcelona</blockquote>
      <p>En qualsevol cas, el Síndic apunta que el dilluns 14, el mateix dia que es va conèixer el veredicte del Suprem, va ser un dels dies amb més atencions sanitàries: fins a 131, 115 de les quals van produir-se a la terminal 1 de l'aeroport del Prat, on el Tsunami Democràtic va convocar la ciutadania. També ho va ser l'endemà; en la primera jornada d'aldarulls rellevants al centre de Barcelona van ser 125. Ara bé, el rècord es va registrar el divendres 18 d'octubre, coincidint amb la vaga general i amb la jornada més greu d'aldarulls a la plaça Urquinaona. 182 persones van ser ateses, 152 a Barcelona, i una cinquantena van haver de ser traslladades a l'hospital. </p>
      <figure>
        <a href="https://www.ara.cat/2019/11/29/imatges/assistencia-SEM-divendres-Via-Laietana_2352974892_67763520_1500x986.jpg">
          <img src="https://www.ara.cat/2019/11/29/imatges/assistencia-SEM-divendres-Via-Laietana_2352974892_67763520_1500x986.jpg"/>
        </a>
        <figcaption>Un home ferit a la cara rebent assistència mèdica del SEM divendres a la Via Laietana / JUAN MEDINA / REUTERS</figcaption>
      </figure>
      <h3>Balanç de detencions</h3>
      <p>L'estudi també ha entrevistat 27 persones empresonades arran de les protestes i, de manera majoritària, han manifestat que els agents van aplicar un ús excessiu i desproporcionat de la força i ho exemplifiquen amb cops de porra quan ja estaven immobilitzades o quan les arrossegaven per terra agafades pels cabells. De l'anàlisi de cada cas, l'informe observa diferències segons el cos policial que practiqués les detencions. </p>
      <blockquote>Segons l'informe, els detinguts per la Policia Nacional han descrit un tracte "més agressiu, inadequat i intimidatori"</blockquote>
      <p>D'aquesta manera, han sigut els manifestants detinguts per la Policia Nacional els que han descrit un tracte més "agressiu, inadequat i intimidatori", fet pel qual el Síndic defensa que es va vulnerar seriosament el dret a la integritat moral així com els drets recollits en la llei d'enjudiciament criminal. </p>
      <figure>
        <img src="https://www.ara.cat/2019/11/29/imatges/Agents-Policia-Nacional-Via-Laietana234517558367429559651x366_2352974889_67763355_117x66.jpg"/>
      </figure>
      <p>
        <a href="https://www.ara.cat/politica/empresonats-protestes-sentencia_0_2345165613.html">Un mes després de l'inici de les protestes encara hi ha una vintena de detinguts a la presó</a>
      </p>
      <p>Un cop fet el diagnòstic, el Síndic recomana al ministeri de l'Interior i al departament d'Interior que investiguin de manera rigorosa i imparcial les al·legacions d'excés de força i vulneració de drets. En conseqüència, Ribó ha instat els cossos policials a sancionar adequadament les infraccions i els delictes que es puguin haver comès durant la resposta a la sentència. L'organisme, a més, ha recordat que tots els agents cal que vagin identificats a les manifestacions, inclosos els antiavalots. </p>
    </article>
  </body>
</html>