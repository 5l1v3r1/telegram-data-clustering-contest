<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/country/news/596951/%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A6%AA%E0%A6%A4%E0%A6%BF-%E0%A6%B0%E0%A6%BE%E0%A6%9C%E0%A6%B6%E0%A6%BE%E0%A6%B9%E0%A7%80-%E0%A6%86%E0%A6%B8%E0%A6%9B%E0%A7%87%E0%A6%A8-%E0%A6%B6%E0%A6%A8%E0%A6%BF%E0%A6%AC%E0%A6%BE%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T13:43:00+00:00"/>
    <meta property="og:title" content="রাষ্ট্রপতি রাজশাহী আসছেন শনিবার"/>
    <meta property="og:description" content="রাষ্ট্রপতি মো. আবদুল হামিদ দুই দিনের সরকারি সফরে শনিবার (৩০ নভেম্বর) রাজশাহী আসবেন। এ দিন বেলা সোয়া ৩টায় হেলিকপ্টারে রাজশাহী পৌঁছানোর কথা রয়েছে তাঁর। শুক্রবার (২৯ নভেম্বর) সন্ধ্যায় পিআইডি রাজশাহীর আঞ্চলিক কার্যালয় এক প্রেস বিজ্ঞপ্তিতে এ তথ্য জানায়। বিজ্ঞপ্তিতে বলা হয়, রাজশাহী পৌঁছানোর..."/>
  </head>
  <body>
    <article>
      <h1>রাষ্ট্রপতি রাজশাহী আসছেন শনিবার</h1>
      <address><time datetime="2019-11-29T13:43:00+00:00">29 Nov 2019, 13:43</time> by <a rel="author">রাজশাহী প্রতিনিধি</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2018/10/27/21dcc83a21919b7fea517d1b74e1c59d-5bd4159627f9f.jpg"/>
        <figcaption>রাষ্ট্রপতি আবদুল হামিদ</figcaption>
      </figure>
      <p>রাষ্ট্রপতি মো. আবদুল হামিদ দুই দিনের সরকারি সফরে শনিবার (৩০ নভেম্বর) রাজশাহী আসবেন। এ দিন বেলা সোয়া ৩টায় হেলিকপ্টারে রাজশাহী পৌঁছানোর কথা রয়েছে তাঁর। শুক্রবার (২৯ নভেম্বর) সন্ধ্যায় পিআইডি রাজশাহীর আঞ্চলিক কার্যালয় এক প্রেস বিজ্ঞপ্তিতে এ তথ্য জানায়। <br/>বিজ্ঞপ্তিতে বলা হয়, রাজশাহী পৌঁছানোর পর শনিবার বেলা সাড়ে ৩টায় রাজশাহী বিশ্ববিদ্যালয়ের ১১তম সমাবর্তন অনুষ্ঠানে যোগ দেবেন রাষ্ট্রপতি। সেখানে তিনি ভাষণ দেবেন। পরে রাজশাহী সার্কিট হাউস মিলনায়তনে সান্ধ্যকালীন সাংস্কৃতিক অনুষ্ঠানে যোগ দেবেন তিনি।<br/>রাষ্ট্রপতি পরদিন রবিবার দুপুর আড়াইটায় রাজশাহী প্রকৌশল ও প্রযুক্তি বিশ্ববিদ্যালয়ের পঞ্চম সমাবর্তন অনুষ্ঠানে যোগ দেবেন। এ দিনই বিকালে ঢাকার উদ্দেশে রাজশাহী ত্যাগ করবেন তিনি।<br/>বিজ্ঞপ্তিতে আরও জানানো হয়, শিক্ষামন্ত্রী ডা. দীপু মনিও দুইদিনের সরকারি সফরে শনিবার রাজশাহী আসবেন। তিনিও রাজশাহী বিশ্ববিদ্যালয় ও রাজশাহী প্রকৌশল ও প্রযুক্তি বিশ্ববিদ্যালয়ের সমাবর্তন অনুষ্ঠানে যোগ দেবেন। <br/>রাজশাহী মহানগর পুলিশের মুখপাত্র ও অতিরিক্ত উপপুলিশ কমিশনার (সদর) গোলাম রুহুল কুদ্দুস বলেন, ‘রাষ্ট্রপতি ও শিক্ষামন্ত্রীর আগমন উপলক্ষে রাজশাহীতে নিরাপত্তা ব্যবস্থা জোরদার করা হয়েছে। গোয়েন্দা তৎপরতা বাড়ানো হয়েছে।’</p>
      <footer>/আইএ/</footer>
    </article>
  </body>
</html>