<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/ks-tatar-z-tytulem-profesora-belwederskiego/"/>
    <meta property="og:site_name" content="eKAI"/>
    <meta property="article:published_time" content="2019-11-29T13:01:00+00:00"/>
    <meta property="og:title" content="Ks. Tatar z tytułem profesora belwederskiego"/>
    <meta property="og:description" content="Ks. Marek Tatar, kapłan diecezji radomskiej, profesor Uniwersytetu Kardynała Stefana Wyszyńskiego w Warszawie, otrzymał tytuł profesora nauk teologicznych. Nadał go prezydent Andrzej Duda. Ks. Tatar j"/>
  </head>
  <body>
    <article>
      <h1>Ks. Tatar z tytułem profesora belwederskiego</h1>
      <address><time datetime="2019-11-29T13:01:00+00:00">29 Nov 2019, 13:01</time> by <a rel="author">rm</a></address>
      <p>
        <b>Ks. Marek Tatar, kapłan diecezji radomskiej, profesor Uniwersytetu Kardynała Stefana Wyszyńskiego w Warszawie, otrzymał tytuł profesora nauk teologicznych. Nadał go prezydent Andrzej Duda. Ks. Tatar jest jedynym polskim teologiem, który otrzymał tytuł profesora belwederskiego w 2019 roku.</b>
      </p>
      <p>Ks. Marek Tatar jest krajowym duszpasterzem powołań, jak również kierownikiem Katedry Mistyki Chrześcijańskiej. Stoi też na czele Podyplomowego Studium Kierownictwa Duchowego <a href="https://ekai.pl/search/UKSW/">UKSW</a>. Ponadto, prowadzi zajęcia w Wyższym Metropolitalnym Seminarium Duchownym w Warszawie i w Misyjnym Seminarium Duchownym Redemptoris Mater.</p>
      <p>W pracy naukowo-dydaktycznej ks. Tatar koncentruje się na mistyce chrześcijańskiej, duchowości patrystycznej Wschodu i Zachodu, duchowości ekumenicznej i ontycznej.</p>
      <p>Od 2017 r. jest prezesem Polskiego Stowarzyszenia Teologów Duchowości, należy do Polskiego Towarzystwa Teologicznego w Krakowie. W ramach Konferencji Episkopatu Polski pełni funkcję krajowego duszpasterza powołań i konsultanta Komisji ds. Duchowieństwa Konferencji Episkopatu Polski.</p>
      <p>Ks. prof. Marek Tatar urodził się w 1963 r. w Radomiu. Święcenia kapłańskie przyjął w 1989 r. w katedrze Opieki <a href="https://ekai.pl/search/NMP/">NMP</a> w Radomiu, a następnie pracował w duszpasterstwie parafialnym diecezji radomskiej. 20 czerwca 1989 obronił pracę magisterską pt. “Kapłaństwo sakramentalne w pismach ks. bpa Piotra Gołębiowskiego”. W Radomiu przez wiele lat był duszpasterzem akademickim diecezji radomskiej i kierownikiem Pieszej Pielgrzymki na Jasną Górę.</p>
      <p>W latach 1994–1999 podjął studia w Prymasowskim Instytucie Życie Wewnętrznego w Warszawie. 23 czerwca 1999 zdał egzamin licencjacki z Teologii Duchowości Chrześcijańskiej na Papieskim Wydziale Teologicznym w Warszawie. W latach 2000–2002 kontynuował studia doktoranckie na Wydziale Teologicznym Uniwersytetu Kardynała Stefana Wyszyńskiego w Warszawie – Teologia Duchowości Chrześcijańskiej i przygotowywał rozprawę doktorską pod kierunkiem ks. prof. dr hab. Stanisława Urbańskiego. Rozprawę pt. “Świętość chrześcijanina w pismach bł. Antoniego Rewery” obronił 22 kwietnia 2002 r. Od 1 października 2003 r. rozpoczął wykłady zlecone z przedmiotu duchowość wczesnopatrystyczna oraz ćwiczenia z mistyki chrześcijańskiej na tymże Uniwersytecie.</p>
      <p>W tym samym czasie bp Zygmunt Zimowski zlecił mu zajęcia w Wyższym Seminarium Duchownym w Radomiu i Instytucie Teologicznym w Radomiu. Od 1 października 2003 r. rozpoczął zajęcia w Prymasowskim Instytucie Życia Wewnętrznego we Lwowie z przedmiotów: duchowość świeckich, duchowość życia konsekrowanego, duchowość ruchów odnowy życia chrześcijańskiego w Kościele, historia duchowości chrześcijańskiej.</p>
      <p>Od 2006 r. prowadzi zajęcia w Prymasowskim Instytucie Życia Wewnętrznego w Warszawie: teologia duchowości ekumenicznej oraz antropologia duchowości chrześcijańskiej.</p>
      <p>W roku 2006 odbył wakacyjne stypendium naukowe w Heythrop College w Anglii, gdzie zajmował się archiwalnymi zbiorami dotyczącymi kard. George Basil’a Hume’a. Praca nad tym została zakończona podczas kolejnego pobytu w Londynie w 2008 roku. W tym samym roku przebywał na Uniwersytecie w Oxfordzie przygotowując przedmiot “<a href="https://ekai.pl/search/Duchowo%C5%9B%C4%87/">Duchowość</a> ekumeniczna”.</p>
      <p>Od momentu podjęcia pracy uniwersyteckiej opublikował 96 artykułów naukowych, 10 popularno-naukowych. Przygotował również 58 referatów na sympozja naukowe. Jest też autorem 4 monografii i współautorem 5 książek. Został wyróżniony brązowymi medalami Ministra Edukacji Narodowej i Prezydenta Rzeczpospolitej za długoletnią pracę naukową.</p>
      <footer>Radom Ⓒ Ⓟ</footer>
      <related>
        <a href="https://ekai.pl/oskarzony-o-naduzycia-seksualne-biskup-zglosil-sie-do-sadu/"/>
      </related>
    </article>
  </body>
</html>