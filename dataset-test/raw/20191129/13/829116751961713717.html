<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191129-ujabb-fejlesztesi-bankhoz-csatlakozunk.html"/>
    <meta property="og:site_name" content="Origo"/>
    <meta property="article:published_time" content="2019-11-29T13:14:00+00:00"/>
    <meta property="og:title" content="Újabb fejlesztési bankhoz csatlakozunk"/>
    <meta property="og:description" content="A kormány kitűnő lehetőségeket lát az ázsiai fejlesztési együttműködésben."/>
  </head>
  <body>
    <article>
      <h1>Újabb fejlesztési bankhoz csatlakozunk</h1>
      <address><time datetime="2019-11-29T13:14:00+00:00">29 Nov 2019, 13:14</time> by <a rel="author">MTI</a></address>
      <p><b>Magyarország kész megkezdeni a csatlakozási tárgyalásokat az Eurázsiai Fejlesztési Bankkal - jelentette ki Varga Mihály pénzügyminiszter a bank éves konferenciáján Moszkvában.<br/></b>"Az előzetes tárgyalásokat követően Magyarország kifejezte készségét, hogy csatlakozzon az Eurázsiai Fejlesztési Bankhoz. A bank vezetőinek elmondtuk,</p>
      <blockquote>a magyar kormány úgy döntött, hogy kész a pénzintézet teljes jogú tagjává válni</blockquote>
      <p>- jelentette ki a tárcavezető.</p>
      <figure>
        <img src="https://cdn.nwmgroups.hu/s/img/i/1910/20191029fidesz-tisztujito-kongresszusa-bok-sportcsarnok2.jpg?w=644&amp;h=362"/>
        <figcaption>Varga Mihály Moszkvában, az Eurázsiai Fejlesztési Bank éves konferenciáján jelentette be, hogy Magyarország kész a pénzintézet teljes jogú tagjává válni (a kép illusztráció)<cite>Fotó: Csudai Sándor - Origo</cite></figcaption>
      </figure>
      <p>A csatlakozási tárgyalások 2020-ban zárulhatnak le. A magyar kormány a pénzügyminiszter szerint <br/><mark>kitűnő lehetőségeket lát az Eurázsiai Fejlesztési Bankban a közép-európai és az eurázsiai régió együttműködésének, valamint a közlekedési infrastruktúra, az ipar és a megújuló energiaforrások fejlesztése szempontjából.</mark></p>
      <p>A jelenleg hat államra és 185 milliós piacra kiterjedő fejlesztési bankhoz csatlakozás a magyar vállalkozásoknak újabb piacokat és forrásokat, a magyar gazdaságnak új beruházásokat jelenthet.</p>
      <p>Az elmúlt évek magyarországi növekedése a belső fogyasztás és a beruházások magas szintjének is köszönhető, amit fenn akarnak tartani, ehhez pedig újabb külföldi befektetőkre is szükség van - közölte a miniszter.</p>
      <p>Ha a csatlakozási tárgyalások eredményre vezetnek, olyan tőkeerős pénzintézet tagja lehet Magyarország, amely a hitelminősítők szerint is határozott pénzügyi profillal rendelkezik, működése megfelel a nemzetközi elvárásoknak, és finanszírozott projektjein keresztül hozzájárul az érintett országok fejlődéséhez.</p>
      <p>A Fitch Ratings hitelminősítőtől az újonnan felkerült Eurázsiai Fejlesztési Bank a "BBB plusz" hosszútávú besorolást kapta, ami az alsó középkategória legmagasabb szintje. A besorolást osztályjavítás lehetőségére utaló pozitív kilátással látták el. A Fitch hozzátette, hogy</p>
      <aside>a bank saját tőkeeszköz aránya jóval felülmúlja a "kiválónak" értékelt 25 százalékot a 2021 végéig tartó időszakban.</aside>
      <p>A ráta tavaly 47 százalék volt, ami a következő néhány évben 35-40 százalékra mérséklődik, de jóval meghaladja majd a 25 százalékos "kiváló" szintet. A hitelminősítő azzal számol, hogy a 2021 végéig tartó időszakban a bank felgyorsítja hitelkihelyezését, miközben a részvényesek részéről erős a késztetés a bank további támogatására.</p>
      <p>A másik két nagy nemzetközi hitelminősítő közül a Moody's-nál a bank besorolása "Baa1", ami megfelel a Fitch-től most kapott minősítési szintnek. A Standard &amp; Poors's "BBB" besorolása pedig egy fokozattal alacsonyabb, mint a másik két hitelminősítőé.</p>
      <p>A 2006-ban Oroszország és Kazahsztán által alapított Eurázsiai Fejlesztési Bank legfőbb célja, hogy <br/><mark>elősegítse a térség országainak gazdasági, pénzügyi integrációját, fenntartható gazdasági növekedését magán és állami fejlesztések hosszú lejáratú finanszírozásával.</mark></p>
      <p>A bankhoz eddig Oroszország, Fehéroroszország, Örményország, Kazahsztán, Kirgizisztán és Tádzsikisztán csatlakozott.</p>
    </article>
  </body>
</html>