<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/politica/slitta-lotteria-degli-scontrini-partir-primo-luglio-1791930.html"/>
    <meta property="og:site_name" content="ilGiornale.it"/>
    <meta property="article:published_time" content="2019-11-29T13:34:00+00:00"/>
    <meta property="og:title" content="Slitta la lotteria degli scontrini: si partirà il primo luglio"/>
    <meta property="og:description" content="La modifica della data di inizio della lotteria degli scontrini va incontro alle richieste delle associazioni sul bisogno di tempi più lunghi"/>
  </head>
  <body>
    <article>
      <h1>Slitta la lotteria degli scontrini: si partirà il primo luglio</h1>
      <h2>La modifica va incontro alle richieste delle associazioni dei soggetti coinvolti sul bisogno di tempi più lunghi per adeguare i sistemi di cassa</h2>
      <address><time datetime="2019-11-29T13:34:00+00:00">29 Nov 2019, 13:34</time> by <a rel="author" href="http://www.ilgiornale.it/autore/giorgia-baroncini-142321.html" target="_blank">Giorgia Baroncini</a></address>
      <p>Rinviata la lotteria degli <b>scontrini</b>. Lo slittamento dal primo gennaio al primo luglio 2020 è previsto dall'emendamento al dl Fisco approvato in commissione Finanze alla Camera. Il rinvio è contenuto infatti in un emendamento del relatore al decreto fiscale Gian Mario Fragomeli (Pd) che ha annunciato la misura dopo un lungo vertice di maggioranza.</p>
      <p>La modifica va così incontro alle richieste delle associazioni dei soggetti coinvolti che avevano chiesto a gran voce <b>tempi</b> più lunghi per adeguare i sistemi di cassa. Per partecipare alla lotteria infatti chi compra un qualsiasi prodotto o servizio deve fornire il proprio <b>codice fiscale</b>. A prima vista, questa sembra una operazione semplice. Ma non lo è per chi sta alla cassa che, senza il codice a barre, è costretto a digitare le cifre con rischio di errori elevato. Il codice fiscale quindi sparirà e sarà sostituito da altro. Si parla già di un "codice lotteria" che sarà individuato con un provvedimento del direttore dell'Agenzia della Entrate.</p>
      <p>Ma, come riporta <a href="https://www.adnkronos.com/soldi/economia/2019/11/29/lotteria-scontrini-luglio-niente-multe-commercianti_qNz2nOq5CSqCy2uD46N6GN.html"><i>AdnKronos</i></a>, le novità non sono finite qui. Niente <b>sanzioni</b> per i commercianti che non si adeguano alla norma: le multe da 100 a 500 euro per i coloro che non si dimostrano adempienti sono state cancellate. I negozianti però verranno segnalati al portale lotteria per le analisi sul rischio evasione da parte di Agenzia delle Entrate e Guardia di finanza.</p>
      <h3>La lotteria degli scontrini</h3>
      <p>L'idea della lotteria degli scontrini era nata per invogliare i consumatori a utilizzare i pagamenti elettronici e allo stesso tempo combattere l'<b>evasione fiscale</b>. Il provvedimento è così stato inserito in manovra creando non poche polemiche. Tre le estrazioni previste con premi mensili dal valore di 10 mila, 30 mila e 50 mila euro, a cui si aggiunge una maxi estrazione annuale che mette in palio un milione di euro.</p>
      <p>"In un momento di crisi del territorio, noi chiederemo fortemente che, invece di regalare tre miliardi alle banche e a coloro che pagano col bancomat, questi soldi vengano usati per mettere in sicurezza il territorio. La lotteria degli scontrini e le manette sono le ultime cose per combattere l'evasione", aveva dichiarato pochi giorni fa il leader della Lega <b>Matteo Salvini</b>. Nonostante le opposizioni, il governo giallorosso va avanti e con le necessarie modifiche si dice pronto a dare il via alla lotteria degli scontri. Da luglio 2020, salvo eventuali altri stop, il meccanismo avrà inizio.</p>
    </article>
  </body>
</html>