<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/711445?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-29T13:41:57+00:00"/>
    <meta property="og:title" content="&quot;סינדרלה&quot; בשער: טננבאום נוגע בשיא"/>
    <meta property="og:description" content="שוער מכבי ת&quot;א דניאל טננבאום הגיע לליגת העל לגמרי במקרה • בשבת הוא ינסה לשבור את שיא אי ספיגת השערים הישראליכדורגל ישראלי"/>
  </head>
  <body>
    <article>
      <h1>"סינדרלה" בשער: טננבאום נוגע בשיא</h1>
      <h2>דניאל טננבאום הגיע לכאן במקרה, למד עברית וכעת משרת בחיל האוויר • "מדובר בסיפור סינדרלה מהגדולים ביותר בכדורגל הישראלי", אומרים בקריית שלום על השוער, שכילד בברזיל קיבל מסבו חולצה של מכבי ת"א ובשבת יכול לשבור במדיה את שיא אי־ספיגת השערים הישראלי</h2>
      <address><time datetime="2019-11-29T13:41:57+00:00">29 Nov 2019, 13:41</time> by <a rel="author" href="https://www.israelhayom.co.il/writer_articles?tid=11169" target="_blank">שי ארצי</a></address>
      <p>באוגוסט 2016 נחת בקריית שלום בחור יהודי־ברזילאי בן 21 בשם דניאל טננבאום, שהגיע להיות שוער שלישי לפרדראג ראיקוביץ' במכבי ת"א. חביב אוחיון היה אמור לצאת בזמנו לווטפורד, דניאל ליפשיץ היה קצת פצוע, וכך הוחלט לצרף את טננבאום. שלוש שנים וחצי אחרי, אותו ילד אנונימי עומד לשבור בשבת שיא ישראלי בן 31 שנים, ואולי גם שיא עולמי.</p>
      <p>טננבאום צריך לשמור על שער נקי מול עירוני ק"ש ב־11 הדקות הראשונות בלבד כדי לשבור את שיא אי־ספיגת השערים בליגה, ששייך לגיורא אנטמן ועומד על 1,003 דקות. אם שוער האלופה ישמור על רשת נקייה במשך 90 דקות, הוא ישבור את השיא העולמי לאי־ספיגת שערים מפתיחת העונה, שבו מחזיקה אספרנסה התוניסאית (10 משחקים) מעונת 2000/01.</p>
      <p>שחקני מכבי כמעט לא דיברו השבוע עם טננבאום על השיא שהוא עומד לנפץ, כדי לא לנחס וכדי לא להלחיץ אותו יותר מדי. העניין הוא שבסביבתו של השוער מספרים שהוא בכלל לא מתרגש: "השיא הזה חשוב לדניאל, אבל זה לא באמת מטריד אותו. הוא בחור של עבודה קשה ועסוק במחשבה איך הקבוצה תמשיך לנצח והוא ימשיך לעמוד בשער".</p>
      <p>הציטוט הזה מספר בקצרה את כל הסיפור של טננבאום, שעליו אומרים בכירים במכבי: "הוא סיפור סינדרלה מהגדולים ביותר בהיסטוריה של הכדורגל הישראלי". מדוע? בואו נתחיל מהעונה הנוכחית. טננבאום ממש לא היה מיועד להיות השוער הראשון של האלופה, שמכרה את ראיקוביץ' ומייד הנחיתה את אנדראס יאניוטיס. היווני נפצע בגביע הטוטו מול ק"ש, ומאז הכל היסטוריה. </p>
      <p> </p>
      <p>
        <b>עדיין בקשר עם ראיקוביץ'</b>
      </p>
      <p>אבל בואו נחזור קצת אחורה. לולא אותן בעיות בשער לפני שלוש שנים, הצהובים בכלל לא היו חושבים להביא עוד שוער לסגל. יתרה מכך, אם המנהל המקצועי דאז, ג'ורדי קרויף, לא היה חושב על הצורך בהבאת שחקנים יהודים מכל העולם (פיליפנקו, שוינפלד, בלקמן), טננבאום לא היה מגיע.</p>
      <p>אבל לא רק אלה הן הסיבות שהופכות את טננבאום לסיפור כל כך מיוחד. כשהיה ילד קטן בברזיל הוא קיבל מסבו ז"ל חולצה של מכבי, אך לרגע לא דמיין שיגיע היום שבו ישחק בשורותיה. כמה שנים לפני שחתם במכבי הוא הגיע לארץ והשתתף במשחקי המכביה, אבל אף אחד לא שם עליו את היד או המליץ עליו לאחת הקבוצות. בעונות האחרונות, כשהוא רחוק ממשפחתו ומתגורר לבדו בתל אביב, הוא נלחם כדי להצליח ללמוד עברית, לקח שוב ושוב שיעורים פרטיים עם נעמה מזרחי, שלבסוף גרמה לו לדבר עברית שוטפת, והוא גם משרת בחיל האוויר.</p>
      <p>אחד האנשים שמלווים את ההתפתחות שלו הוא לא אחר מאשר ראיקוביץ', שמככב בימים אלה בריימס, אבל עד לקיץ חנך את השוער בקריית שלום. הסרבי עדיין מתכתב ומשוחח עם השוער, ויהיה מהראשונים שיברכו אותו אם אכן ישבור בשבת את אותם שיאים. </p>
      <p> </p>
      <p>
        <b>"מנסים לגמד את השיא"</b>
      </p>
      <p>למרות כל ההייפ סביבו, טננבאום עדיין אחד המשתכרים הנמוכים בקבוצה, ולא מתלונן על זה. הוא נשאר עם רגליים על הקרקע ויודע שמקומו לא מובטח. "אנשים מנסים לגמד את השיא של דניאל כי לא בועטים נגדנו הרבה, אבל היו לו הצלות ועצירת פנדל בטדי", אומרים במכבי, "נכון שלטננבאום לא היה מפגן שוערות מטורף כמו לחואן פאבלו בתיקו מול באזל, אבל בסוף, בהיסטוריה, זוכרים רק את השיאים, וזה מה שיזכרו לו. אף אחד לא זוכר לאנטמן שברצף שלו היה משחק שבוטל. דניאל לא עשה טעות במשחקים ולא באימונים. לאיביץ' לא מפריע שיאניוטיס על הספסל, מי שטוב משחק. נראה לכם שאיביץ' היה עושה חשבון לדניאל אם הוא היה עושה טעויות?"</p>
      <p> </p>
      <figure>
        <img src="https://www.israelhayom.co.il/sites/default/files/u1057/New_83018_AAMI0950_2019-11-02.jpg"/>
        <figcaption>
          <b>איביץ'. לא עושה חשבון ליאניוטיס // צילום: עמי שומן</b>
        </figcaption>
      </figure>
      <p> </p>
      <p>מאמן נבחרת ישראל, אנדי הרצוג, טען בשיחות סגורות כי הוא עוקב אחר טננבאום, אך בשל חוקי פיפ"א, שמחייבים מתאזרח לגור חמש שנים בארץ, יהיה קשה לראות אותו לובש את מדי הנבחרת, לפחות לא בשנה הקרובה.</p>
      <p>בחודש שעבר טננבאום הגשים חלום, כאשר זומן לסגל נבחרת האגדות של ברזיל במשחק השלום בארץ וזכה לחלוק חדר הלבשה עם רונאלדיניו, רוברטו קארלוס וקאקה - אותם שחקנים שהעריץ בילדותו, ואף זכה אחרי אותו משחק לכתבה בפוקס ניוז. בשבת, כאמור, הוא יוכל להיכנס לספרי ההיסטוריה ולהגשים חלום של כל שוער בעולם.</p>
    </article>
  </body>
</html>