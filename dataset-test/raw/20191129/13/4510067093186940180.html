<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/italienii-din-bihor-si-au-facut-asociatie-si-au-lansat-o-carte-despre-adevaratul-rege-al-transilvaniei-gheorghe-martinuzzi-foto-153134.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-29T13:18:00+00:00"/>
    <meta property="og:title" content="Italienii din Bihor și-au făcut asociație și au lansat o carte despre „adevăratul rege al Transilvaniei”, Gheorghe Martinuzzi (FOTO / VIDEO)"/>
    <meta property="og:description" content="Aproape 150 de orădeni au fost prezenți joi seară la Muzeul Orașului Oradea, pentru a fi alături de cetățenii italieni care s-au stabilit în Oradea și care au înființat Asociația „Italieni în Bihor”. Cu acest prilej, au lansat și o carte despre Gheorghe Martinuzzi, gurvernator al Transilvaniei în urmă cu aproape 500 de ani."/>
  </head>
  <body>
    <article>
      <h1>Italienii din Bihor și-au făcut asociație și au lansat o carte despre „adevăratul rege al Transilvaniei”, Gheorghe Martinuzzi (FOTO / VIDEO)</h1>
      <address><time datetime="2019-11-29T13:18:00+00:00">29 Nov 2019, 13:18</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-25.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-26.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-27.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-28.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-29.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-30.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-31.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-32.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/asociatia-italieni-in-bihor-291119-33.JPG"/>
        </figure>
      </slideshow>
      <p>Aproape 150 de orădeni au fost prezenţi joi seară la Muzeul Oraşului Oradea (MoO), pentru a fi alături de italienii care s-au stabilit în Oradea şi care au înfiinţat Asociaţia "Italieni în Bihor". Cu acest prilej, au lansat şi o carte despre Gheorghe Martinuzzi, gurvernator al Transilvaniei în urmă cu aproape 500 de ani.</p>
      <p>
        <b>Pasztor Sandor, absent nemotivat</b>
      </p>
      <p>Evenimentul, care a durat mai bine de trei ore şi a cuprins şi momente artistice ale Corului Facultăţii de Arte, a fost împărţit în două părţi: prezentarea asociaţiei "Italieni în Bihor", cu luările de cuvânt ale principalelor personalităţi orădene actuale, şi lansarea cărţii "Nemăsurata ispită a puterii. Gheorghe Martinuzzi. Adevăratul rege al Transilvaniei în secolul al XVI-lea". </p>
      <p>Printre cei care au vorbit s-au numărat episcopul greco-catolic Virgil Bercea, episcopul romano-catolic Böcskei László şi rectorul Universităţii din Oradea, Constantin Bungău. Invitaţii care nu au putut veni au trimis înlocuitori, între aceştia numărându-se viceprimarul Florin Birta, în locul lui Ilie Bolojan, directorul adjunct al MoO, Ionuţ Ciorba, în locul directoarei Angela Lupşea, şi istoricul Gabriel Moisa, reprezentant al directorului Muzeului Ţării Crişurilor, Aurel Chiriac.</p>
      <p>Singurul absent nemotivat a fost preşedintele Consiliului Judeţean, Pasztor Sandor, care l-a trimis în locul său pe purtătorul de cuvânt Adrian Simon, dar acesta nu şi-a făcut apariţia când a fost strigat la microfon.</p>
      <p>"Existenţa italienilor în Oradea este recunoscută încă din secolul XII, când au apărut două cartiere pe lângă vechea Cetate, care mai apoi au devenit Olosig şi Velenţa, locuite de negustori şi meşteşugari italieni atraşi de oportunităţile economice create de Curtea Episcopală orădeană de la acea vreme", a spus episcopul romano-catolic Böcskei László. Tot acesta a povestit şi că vestitele universităţi de la Padova şi Bologna au reprezentat principalele centre de educaţie spre care s-au îndreptat clericii orădeni. </p>
      <figure>
        <img src="https://www.ebihoreanul.ro/user_files/Martinuzzi.jpg"/>
      </figure>
      <p>"Regele" Transilvaniei</p>
      <p>Gheorghe Martinuzzi (1482 - 1551) a fost un călugăr catolic, care din anul 1535 devine episcop de Oradea, iar din 1541 şi până la moarte a fost guvernatorul Transilvaniei. La ordinele sale a fost construită cetatea Gherla, care a servit în timpul comunismului drept închisoare politică şi închisoare pentru deţinuţi de drept comun. În prezent aceasta este penitenciar de maximă siguranţă.</p>
      <p>Tot din dorinţa lui a fost refăcută şi mănăstirea dominicană de la Vinţu de Jos, care a devenit apoi castelul Martinuzzi. Prezent la eveniment, autorul cărţii, Adriano Papo, a povestit ultimele momente din viaţa episcopului, ucis tocmai în castelul său.</p>
      <p>"Acesta a încercat să medieze conflictele dintre turci şi maghiari, izbucnite în Transilvania, însă a fost acuzat de trădare de Ferdinand I, împăratul Sfântului Imperiu Roman, iar astfel faimosul general italian Giovanni Castaldo a organizat uciderea episcopului. Castelul Martinuzzi a fost ales ca loc pentru ucidere pentru că era protejat de mai puţine gărzi. Cel care l-a ucis pe guvernator a fost secretarul lui Castaldo, Marc Antonio Ferrari, care, cu o lovitură de pumnal, i-a spart ţeasta în două", a povestit Adriano Papo în italiană, fiind tradus de Raluca Vereş, proprietarea editurii Ratio et Revelatio şi totodată traducătoarea volumului.</p>
      <p>Gheorghe Martinuzzi a fost înmormântat la Alba Iulia, în catedrala Sfântul Mihail, iar castelul său a ajuns în prezent o ruină.</p>
      <p>Cartea "Nemăsurata ispită a puterii. Gheorghe Martinuzzi. Adevăratul rege al Transilvaniei în secolul al XVI-lea" poate fi cumpărată de la editura orădeană Ratio et Revelatio la preţul de 45 lei.</p>
      <p>
        <b>Vezi ruinele castelului Martinuzzi:</b>
      </p>
      <figure>
        <iframe src="https://www.youtube.com/embed/yYvjrBpaScE" width="460" height="360" data-service="Youtube" scrolling="no"/>
      </figure>
      <p>
        <b>1.000 de italieni în Bihor</b>
      </p>
      <p>"Am venit în urmă cu 25 de ani în Oradea, asta pentru că în timpul comunismului acest ţinut era renumit pentru pantofi, iar eu fiind pantofar am vrut să îmi deschid o firmă aici şi asta fac şi acum. De origine sunt din Pesaro, de lângă Rimini, dar aici, în Oradea, îmi este familia", i-a povestit reporterului <b>BIHOREANULUI</b> preşedintele asociaţiei, Antonio Sargenti.</p>
      <p>Tot el a mai spus şi că circa 700 de firme din Crişana au "căpitani" italieni, iar în total în Bihor trăiesc 1.000 de persoane cu această naţionalitate.</p>
      <p>De-a lungul şederii lor în Bihor, italienii au mai înfiinţat asociaţii dedicate întreprinzătorilor de această naţionalitate, "Italieni în Bihor" fiind prima ce are ca obiective comunicarea cât mai bună a membrilor, indiferent de locul de muncă, dar şi o colaborare cât mai bună cu celelalte comunităţi cu care convieţuiesc.</p>
      <p>Sediul asociaţiei se află în incita Muzeului oraşului Oradea, în curtea Palatului princiar, corpul E, la parter.</p>
    </article>
  </body>
</html>