<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/kultura/divadlo/sametova-simulace-petr-prokop-federal-tribuna-kabinet-vosto5-8-lidi.A191128_150445_divadlo_ts"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T13:55:00+00:00"/>
    <meta property="og:title" content="Jakešova lítost, Dubčekovo zadostiučinění. Simulace vrací diváky o 30 let"/>
    <meta property="og:description" content="Nová budova Národního muzea tento týden znovu hostila Federální shromáždění. V rámci projektu Sametová simulace zde diváci mohou zažít momenty, které pomohly před třiceti lety demontovat režim a odhlasovat třeba zrušení vedoucí úlohy komunistické strany."/>
  </head>
  <body>
    <article>
      <h1>Jakešova lítost, Dubčekovo zadostiučinění. Simulace vrací diváky o 30 let</h1>
      <address><time datetime="2019-11-29T13:55:00+00:00">29 Nov 2019, 13:55</time> by <a rel="author" href="https://www.idnes.cz/novinari/tomas-stastka.N2093" target="_blank">Tomáš Šťástka</a></address>
      <p>Nová budova Národního muzea tento týden znovu hostila Federální shromáždění. V rámci projektu Sametová simulace zde diváci mohou zažít momenty, které pomohly před třiceti lety demontovat režim a odhlasovat třeba zrušení vedoucí úlohy komunistické strany.</p>
      <p>Miloš Jakeš se lítostivě obhajuje, že nedal souhlas k zásahu. Alexander Dubček si vychutnává se zadostiučiněním návrat do významné funkce. Marián Čalfa navrhuje, aby byl novým prezidentem zvolen Václav Havel.</p>
      <p>
        <b>
          <a href="https://www.idnes.cz/kultura/divadlo/sametova-simulace-petr-prokop-federal-tribuna-kabinet-vosto5-8-lidi.A191128_150445_divadlo_ts/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/012/org/JB789f8c_GettyImages_530865524.jpg"/>
          <figcaption>Alexander Dubček během revolučních dnů v listopadu 1989</figcaption>
        </figure>
        <figure>
          <img src="https://1gr.cz/fotky/idnes/19/012/org/JB789f8a_GettyImages_530865290.jpg"/>
          <figcaption>Bývalého generálního tajemníka KSČ Miloše Jakeše vyslechla parlamentní komise,...</figcaption>
        </figure>
        <figure>
          <img src="https://1gr.cz/fotky/idnes/19/012/org/JB789f96_GettyImages_635957227.jpg"/>
          <figcaption>Alexander Dubček a Václav Havel na tiskové konferenci Občanského fóra, která se...</figcaption>
        </figure>
        <figure>
          <img src="https://1gr.cz/fotky/idnes/19/012/org/JB789f96_GettyImages_635957219.jpg"/>
          <figcaption>Alexander Dubček hovoří před půlmilionovým davem v Praze na Letné. (26....</figcaption>
        </figure>
      </slideshow>
      <p>
        <a href="https://www.idnes.cz/kultura/divadlo/sametova-simulace-petr-prokop-federal-tribuna-kabinet-vosto5-8-lidi.A191128_150445_divadlo_ts/foto">Zobrazit fotogalerii</a>
      </p>
      <p>Nová budova pražského Národního muzea se v těchto dnech propadla o třicet let zpět, kdy sloužila jako sídlo Federálního shromáždění. Umělecká skupina Vosto5 tu ve spolupráci se souborem 8 lidí přichystala nezvyklé představení Federál, kde se diváci a herci stanou tehdejšími poslanci a společně prožívají schůze z listopadu a prosince 1989; hlasují tedy o přelomových záležitostech, jako je vypuštění věty o vedoucí úloze komunistické strany či nástupci Gustáva Husáka.</p>
      <p>„Původně to bylo čtyři sta stran textu, dramaturgové vybrali klíčové pasáže. Nezazní tedy vše, ale zároveň nebylo nic domyšleno či jinak interpretováno,“ potvrzuje autenticitu představení Petr Prokop, producent třídílného projektu Sametová simulace, který týden vedle Federálu nabídl ještě instalaci Tribuna v Divadle Archa. Zde se mohli návštěvníci přenést v čase na Letenskou pláň a zúčastnit se památných demonstrací.</p>
      <p>„Příprava zabrala téměř rok, od května to nabralo současné kontury. Prvním impulzem byla kniha Zrychlený tep dějin od Vladimíra Hanzela,“ popisuje Prokop vznik projektu, na kterém se podílí na šedesát tvůrců.</p>
      <h3>Čtyři hodiny jednání</h3>
      <p>Třetím dílem Sametové simulace bude Kabinet, kde budou na Nové scéně Národního divadla diváci svědky zákulisního jednání Občanského fóra s předními komunisty.</p>
      <p>„Z původních deseti schůzek jsme vybrali pět. Herci z Národního divadla hrají komunisty, herci z nezávislých skupin Občanské fórum. Vyjednávání na jevišti bude snímané kamerami a promítané na plátno i po budově. Diváci se mohou odcházet občerstvit,“ líčí Prokop zhruba čtyřhodinovou produkci.</p>
      <p>Federál hrají ještě v pátek, Kabinet uvádějí na Nové scéně pouze v sobotu a v neděli. Sametová simulace je jednorázový projekt připravený pouze k třicátému výročí událostí a s dalšími reprízami se zatím nepočítá, což potvrdil i Prokop. Zároveň však dodal, že soubor Vosto5 však už v minulosti musel několik původně krátkodobých projektů pro zájem prodloužit.</p>
    </article>
  </body>
</html>