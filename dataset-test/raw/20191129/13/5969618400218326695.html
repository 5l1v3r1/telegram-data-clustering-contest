<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Aek/kwstenogloy-skuvw-to-kefali-kai-synexizw-me-aksioprepeia.5648367.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-29T13:04:00+00:00"/>
    <meta property="og:title" content="Κωστένογλου: Σκύβω το κεφάλι και συνεχίζω με αξιοπρέπεια"/>
    <meta property="og:description" content="Ο κόουτς της ΑΕΚ, Νίκος Κωστένογλου μίλησε στη NOVA στο πλαίσιο της συνέντευξης του πριν από το ματς με τον ΟΦΗ στο Ηράκλειο (30/11, 19:30). Πώς σχολίασε τα περί αλλαγής τεχνικής ηγεσίας και τις σχέσεις των παικτών του."/>
  </head>
  <body>
    <article>
      <h1>Κωστένογλου: Σκύβω το κεφάλι και συνεχίζω με αξιοπρέπεια</h1>
      <h2>Ο κόουτς της ΑΕΚ, Νίκος Κωστένογλου μίλησε στη NOVA στο πλαίσιο της συνέντευξης του πριν από το ματς με τον ΟΦΗ στο Ηράκλειο (30/11, 19:30). Πώς σχολίασε τα περί αλλαγής τεχνικής ηγεσίας και τις σχέσεις των παικτών του.</h2>
      <address>
        <time datetime="2019-11-29T13:04:00+00:00">29 Nov 2019, 13:04</time>
      </address>
      <p>Στην καθιερωμένη συνέντευξη πριν από κάθε παιχνίδι μίλησε ο Νίκος Κωστένογλου ενόψει της σαββατιάτικης μάχης με τον <a href="https://www.sport24.gr/football/omades/Ofi/">ΟΦΗ</a> στο Ηράκλειο (30/11, 19:30). Ο προπονητής της Ένωσης ρωτήθηκε για τα σενάρια αλλαγής στην τεχνική ηγεσία της <a href="https://www.sport24.gr/football/omades/Aek/">ΑΕΚ</a>, τις σχέσεις μεταξύ των ποδοσφαιριστών, για τις απουσίες που έχει ν' αντιμετωπίσει.</p>
      <p><b>Σχετικά, λοιπόν, με τις απουσίες, σχολίασε:</b> "<i>Για εμάς κάθε εβδομάδα είναι δύσκολη. Ποτέ δεν έχουμε όλο το ρόστερ στα χέρια μας. Υπάρχουν πολλαπλά προβλήματα και το περίεργο είναι πως δεν είναι μυικοί τραυματισμοί. Έχουμε ικανούς ποδοσφαιριστές και προσπαθούσε να αντεπεξέλθουμε. Το πρόβλημα του Βέρντε στον αχίλλειο τον αφήνει εκτός για το ματς με τον ΟΦΗ, όπως και ο Τσιγκρίνσκι. Επανέρχονται κάποιοι παίκτες, αλλά μετά από μια περίοδο απουσίες συμβαίνει να μην έχει ρυθμο</i>".</p>
      <p><b>Για το αν έχει επηρεαστεί ομάδα αναφορικά με την προπονητολογία των τελευταίων ημερών, είπε:</b> "<i>Οταν ήρθα η κατάσταση ήταν περίεργη. Εκείνο που με απασχολεί είναι το πώς θα επανέλθουμε αγωνιστικά στην καλή μας κατάσταση. Αυτό που με χαροποιεί είναι πως οι σχέσεις ανάμεσα στους παίκτες είναι ικανοποιητικές. Η αλλαγή με την περίοδο που ήρθα είναι μεγάλη. Δεν υπάρχει θέμα στις σχέσεις των παικτών. Το δηλώνω κατηγορηματικά. Μετά το δεύτερο ημίχρονο με τον Παναθηναϊκό, ήρθε το πρώτο με τον Άρη και ήμασταν ασύνδετοι. Ήμασταν αρκετά καλοί στο δεύτερο μέρος με τον Άρη, χάσαμε ευκαιρίες, αλλά δεν καταφέραμε να κερδίσουμε. Το τι γράφεται δεν με απασχολεί, σκύβω το κεφάλι και συνεχίζω με αξιοπρέπεια και με συναίσθηση της ευθύνης που έχω έτσι ώστε να παρουσιαστούμε όσο το δυνατόν καλύτεροι αύριο και να κερδίσουμε. Παίζουμε με μια ομάδα που έχει δυνατή έδρα. Μια ομάδα που παίζει επιθετικά με ποιοτικούς μεσοεπιθετικούς. Είναι παιχνίδι με τεράστιο βαθμό δυσκολίας. Παρότι υπάρχει μια αρνητικότητα, εμείς επιβάλλεται να κερδίσουμε με κάθε θεμιτό μέσο</i>".</p>
      <p><b>Αναφορικά με το αν επηρεάζεται ο ίδιος από τις τελευταίες εξελίξεις:</b> "<i>Θα ακολουθήσω το δρόμο της σιωπής και με υπομονή και επιμονή θα συνεχίσω την προσπάθεια μου. Θα πρέπει όλοι μαζί να συνεχίσουμε έτσι όπως επιτάσσουν οι συνθήκες στο συγκεκριμένο παιχνίδι</i>".</p>
      <p><b>Για το αν νιώθει πως έχει αδικηθεί:</b> "<i>Η σχέση μου με την ΑΕΚ, τον πρόεδρο, τον τεχνικό διευθυντής είναι άριστη. Μου ανατέθηκε ένα έργο και είναι πολύ σημαντικό ότι με εμπιστεύτηκαν και νομίζω πως υπάρχει η ικανότητα και η εμπειρία για να παρθούν οι καλύτερες αποφάσεις για τον σύλλογό μας</i>".</p>
      <p><b>Για το ματς με τον Αστέρα Τρίπολης και την αντίδραση που έβγαλαν οι παίκτες, τόνισε:</b> "<i>Δεν θα ήθελα να αναλύσω το θέμα. Αυτό που έχω να πω είναι πως πρέπει να βρούμε τον αρχικό μας ενθουσιασμό. Πρέπει να βρούμε αυτό που έχουμε χάσει, να πάρουμε ένα αποτέλεσμα και τα πράγματα υπάρχουν οι προοπτικές για να αλλάξει. Δεν είναι εύκολο, αλλά αυτό που θα πρέπει να κρατήσουμε είναι το ματς με τον ΟΦΗ. Υπάρχει η εμπειρία και η ικανότητα να γίνει η ανατροπή στην όλη κατάσταση</i>".</p>
      <p><b>Για το αν βλέπει ομοιότητες στον ΟΦΗ με τον Άρη, ανέφερε:</b> "<i>Είναι μια επιθετική ομάδα. Έχουν διαφορετικό τρόπο ανάπτυξης. Το κομβικό είναι πως ενώ είχαμε καλή εικόνα στη διακοπή, στα πρώτα λεπτά δείξαμε πως μπορούμε να πάρουμε τα ηνία, αλλά τα εύκολα λάθη που κάναμε μετά έφεραν τη κακή μας εικόνα στο ματς με τον Άρη. Το διάστημα της διακοπής δεν υπήρχε αυτό το στοιχείο των εύκολων λαθών. Αυτό άλλαξε την εικόνα</i>".</p>
    </article>
  </body>
</html>