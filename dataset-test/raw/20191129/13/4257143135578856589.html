<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/29/kecskemet-nem-nyeli-le-a-mav-huzasat"/>
    <meta property="og:site_name" content="infostart"/>
    <meta property="article:published_time" content="2019-11-29T13:38:00+00:00"/>
    <meta property="og:title" content="Kecskemét nem nyeli le a MÁV húzását"/>
    <meta property="og:description" content="Kecskemét és Szeged önkormányzata is tiltakozik a MÁV december közepén életbe lépő új menetrendje ellen. A vasúttársaság azt tervezi, hogy más járatok kárára nem egész 20 perccel csökkenti az IC-k menetidejét Budapest és Szeged között. Egy kecskeméti egyesület petíciót indított a változtatás ellen."/>
  </head>
  <body>
    <article>
      <h1>Kecskemét nem nyeli le a MÁV húzását</h1>
      <address><time datetime="2019-11-29T13:38:00+00:00">29 Nov 2019, 13:38</time> by <a rel="author">Infostart / InfoRádió - Herczeg Zsolt</a></address>
      <h3>Kecskemét és Szeged önkormányzata is tiltakozik a MÁV december közepén életbe lépő új menetrendje ellen. A vasúttársaság azt tervezi, hogy más járatok kárára nem egész 20 perccel csökkenti az IC-k menetidejét Budapest és Szeged között. Egy kecskeméti egyesület petíciót indított a változtatás ellen.</h3>
      <p>A Szövetség a Hírös Városért Egyesület petícióját már több mint 2500-an aláírták. Ez a civilszervezet tíz képviselőt juttatott be Kecskemét közgyűlésébe az október 13-i választáson. A frakcióvezető, Lejer Zoltán elfogadhatatlannak tartja, hogy december 15-től több InterCity vonat nem áll meg a városban.</p>
      <p>"Kettő pár InterCity vonat nem áll meg Kecskeméten, ami nemcsak a kecskemétieket érinti, akik Kecskemétről ingáznának mondjuk Budapestre, főleg a reggeli és délutáni járatokkal munkába járás végett, hanem érinti azokat a szegedieket is, akik leszállnának Kecskeméten, nem beszélve Kiskunfélegyháza és Nagykőrös állomáson fel- illetve felszálló közönségről – emelte ki. Ezért indítottuk a petíciót, hogy</p>
      <blockquote>állítsa vissza a MÁV a korábbi, óránkénti InterCity-járatot,</blockquote>
      <p>továbbá levélben fordulunk a polgármester asszonyhoz, hogy kezdje meg a vasúttársasággal, valamint a minisztérium vezetőivel, hogy állítsák vissza a megszokott menetrendünket" – hangsúlyozta.</p>
      <p>Lejer Zoltán szerint megszokták, hogy az InterCity-k óránként járnak. Most különösen a Budapestre közlekedő 7 óra 48-as járat kiesése fáj nekik.</p>
      <p>"A MÁV indít egy gyorsvonatot, ők televonatnak hívják, 7 óra 35-kor, de ez csak Kecskemétről indul fel, viszont csak Kőbánya-Kispestig közlekedik, tehát nem éri el a belvárost egyenes vonalban a közlekedő, hanem át kell szállnia tömegközlekedésre a fővárosban. Ezek a változtatások elfogadhatatlanok – jelentette ki. – 19 perc menetidőcsökkentéssel magyarázza a MÁV Szeged–Budapest viszonylatában a változtatást.</p>
      <blockquote>Nem hiszem, hogy megéri a 19 percet, hogy egy megyeszékhelyen ne álljon meg az InterCity."</blockquote>
      <p>A frakcióvezető szerint a MÁV az utasok megkérdezése nélkül döntött a menetrend megváltoztatásáról. Az InfoRádió megkereste a vasúttársaságot is. Amint megérkeznek a válaszok, frissítjük a tudósítást.</p>
      <p>
        <i>Nyitókép: MTI Fotó: Máthé Zoltán</i>
      </p>
      <p>
        <b>Kapcsolódó hang</b>
      </p>
      <p>Petíció indult a MÁV új menetrendje ellen – Lejer Zoltán, Szövetség a Hírös Városért Egyesület</p>
      <figure>
        <audio src="https://infostart.hu/audio/00005/0000558fb.mp3"/>
      </figure>
      <p> </p>
    </article>
  </body>
</html>