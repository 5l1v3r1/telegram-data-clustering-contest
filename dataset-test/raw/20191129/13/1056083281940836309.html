<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805309/%D8%AA%D8%A7%D8%B1%D8%AA%D8%A7%D8%B1-%D9%85%D9%86%D8%B5%D9%88%D8%B1%DB%8C%D8%A7%D9%86-%DA%AF%D9%81%D8%AA-%D8%A7%D8%B2-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%D8%B9%D8%B0%D8%B1%D8%AE%D9%88%D8%A7%D9%87%DB%8C-%DA%A9%D9%86%D9%85-%D8%A7%D9%86%D8%AA%D8%B8%D8%A7%D8%B1-%D8%AF%D8%A7%D8%B4%D8%AA%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:39:14+00:00"/>
    <meta property="og:title" content="تارتار: منصوریان گفت از خبرنگاران عذرخواهی کنم/ انتظار داشتید سه گل به ذوب‌آهن بزنیم؟"/>
    <meta property="og:description" content="سرمربی تیم فوتبال نفت مسجد سلیمان می‌گوید تیمش در حد یک تیم لیگ برتری امکانات ندارد و برای تمرین باید از مسجد سلیمان خارج شوند."/>
  </head>
  <body>
    <article>
      <h1>تارتار: منصوریان گفت از خبرنگاران عذرخواهی کنم/ انتظار داشتید سه گل به ذوب‌آهن بزنیم؟</h1>
      <address><time datetime="2019-11-29T13:39:14+00:00">29 Nov 2019, 13:39</time> by <a rel="author">محمدرضا بلندی</a></address>
      <p>سرمربی تیم فوتبال نفت مسجد سلیمان می‌گوید تیمش در حد یک تیم لیگ برتری امکانات ندارد و برای تمرین باید از مسجد سلیمان خارج شوند.</p>
      <p>به گزارش ایسنا، مهدی تارتار، سرمربی تیم فوتبال نفت مسجد سلیمان در نشست خبری بعد از تساوی بدون گل تیمش برابر ذوب‌آهن اظهار کرد:‌ جا دارد قبل ازاینکه صحبت‌های فنی را شروع کنم پیغام منصوریان را به شما بدهم. با توجه به زمان پرواز کاروان تیمش کنار زمین از شما خبرنگاران عذرخواهی کرد و نتوانست به نشست برسد.</p>
      <p>او درباره بازی هم بیان کرد: شاید مالکیت توپ با ما بود مخصوصا در نیمه اول که بازی را در اختیار داشتیم اما در خلق موقعیت خوب نبودیم و موقعیت زیادی به دست نیاوردیم. دو نفر از بازیکنان ما هنوز در باد پیروزی هفته قبل خواب بودند. بین نیمه تذکر لازم را دادیم. در شروع نیمه دوم خیلی خوب بودیم و یک ضربه پنالتی هم نصیب‌مان شد که متاسفانه تبدیل به گل نشد. در ادامه هم ذوب‌آهن با توجه به اینکه برای تک امتیاز این بازی آمده بود بازی بسته‌ای ارائه داد و با مدافعان قدبلندش کار را برای ما سخت کرده بود.</p>
      <p>تارتار ادامه داد: ذوب‌آهن به خواسته خودش رسید و ما در حسرت دو امتیاز ماندیم. تک امتیاز این بازی شاید به ما کمک کند ولی هدف ما کسب سه امتیاز بود.</p>
      <p>در ادامه خبرنگاری به کنایه گفت تقریبا همه تیم‌هایی که به مسجد سلیمان می‌آیند به خواسته خودشان می‌رسند که تارتار پاسخ داد: فکر می‌کنم شما ترکیب تیم را مشخص و تعویض کنی کار درست می‌شود. یک ذره منصفانه قضاوت کنید. سال قبل همه ما را می‌بردند حالا فقط مساوی می‌کنند. این نشان می‌دهد شخصیت تیم ما شکل گرفته است. شما هفته قبل هم همین‌قدر بد انتقاد کردی و من محترمانه جواب دادم. اگر قرار باشد اینگونه انتقاد کنید دفعه بدی پاسخی به سوال شما نمی‌دهم.</p>
      <p>سرمربی نفت اضافه کرد: ما هر هفته تمرین پنالتی داریم و حسین ابراهیم همه پنالتی‌هایش را در تمرین گل کرده بود. او پنالتی زن اول ما است ولی به هر حال همه بازیکن‌های دنیا ممکن است پنالتی‌شان گل نشود. ابراهیمی روز خوبی نداشت ولی دو باشگاه را کنار هم بگذارید و ببینید چه قدر تفاوت وجود دارد ولی ذوب‌آهن برای تساوی به میدان می‌آید. ما در حد لیگ برتر امکانات نداریم. جای تاسف است شهری که این همه نفت استخراج می‌کند برایش هزینه‌ای نمی‌شود. من از این قضیخ ناراحتم و از مسئولان می‌خواهم فکر اساسی بکنند. ما زمین تمرین نداریم. زمین ما باید دائم زیر کشت برود تا آسیب نبیند. باید به شهرهای دیگر برای تمرین برویم. حتی یک تمرین هم در این هفته در مسجد سلیمان نداشتیم و در اهواز تمرین کردیم. چطور انتظار دارید به ذوب‌آهن سه گل بزنیم؟ این منطقی نیست.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090805284/%D9%86%D9%81%D8%AA-%D9%85%D8%B3%D8%AC%D8%AF%D8%B3%D9%84%DB%8C%D9%85%D8%A7%D9%86-%D8%B5%D9%81%D8%B1-%D8%B0%D9%88%D8%A8-%D8%A2%D9%87%D9%86-%D8%B5%D9%81%D8%B1-%D9%86%D9%87%D9%85%DB%8C%D9%86-%D8%AA%D8%B3%D8%A7%D9%88%DB%8C-%D9%81%D8%B5%D9%84-%D8%A8%D8%B1%D8%A7%DB%8C-%D9%86%D9%81%D8%AA%DB%8C-%D9%87%D8%A7"/>
      </related>
    </article>
  </body>
</html>