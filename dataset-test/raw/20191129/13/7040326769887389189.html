<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/bassavciliktan-kahreden-itiraf-ayse-tuba-arslan-oldurulmeden-once-23-kez-basvuru-yapti-1399018"/>
    <meta property="og:site_name" content="Karar.com"/>
    <meta property="article:published_time" content="2019-11-29T13:49:00+00:00"/>
    <meta property="og:title" content="Başsavcılık'tan kahreden itiraf: Ayşe Tuba Arslan öldürülmeden önce 23 kez başvuru yaptı"/>
    <meta property="og:description" content="Eskişehir Cumhuriyet Savcılığı, boşandığı eşi tarafından satırla katledilen Ayşe Tuba Arslan'ın, 23 kez suç duyurusunda bulunduğunu doğruladı. Başvurular üzerine derhal titizlikle soruşturma başlatıldığını iddia eden Başsavcılık, toplanan delillere göre Yalçın Özalpay hakkında 10 ayrı iddianamenin düzenlendiğini, geriye kalan 10 başvuru için delil yetersizliği nedeniyle takipsizlik kararı verildiğini açıkladı."/>
  </head>
  <body>
    <article>
      <h1>Başsavcılık'tan kahreden itiraf: Ayşe Tuba Arslan öldürülmeden önce 23 kez başvuru yaptı</h1>
      <address>
        <time datetime="2019-11-29T13:49:00+00:00">29 Nov 2019, 13:49</time>
      </address>
      <p>
        <b>Eskişehir Cumhuriyet Savcılığı, boşandığı eşi tarafından satırla katledilen Ayşe Tuba Arslan'ın, 23 kez suç duyurusunda bulunduğunu doğruladı. Başvurular üzerine derhal titizlikle soruşturma başlatıldığını iddia eden Başsavcılık, toplanan delillere göre Yalçın Özalpay hakkında 10 ayrı iddianamenin düzenlendiğini, geriye kalan 10 başvuru için delil yetersizliği nedeniyle takipsizlik kararı verildiğini açıkladı.</b>
      </p>
      <p>Eskişehir'de boşandığı eşi Yalçın Özalpay'ın satırlı saldırısına uğrayan, bir buçuk ay sonra hastanede hayatını kaybeden Ayşe Tuba Arslan'ın, savcılığa 23 kez suç duyurusunda bulunduğu ortaya çıktı.</p>
      <p>23 kez suç duyurusunu doğrulayan Eskişehir Cumhuriyet Başsavcılığı'ndan sürece ilişkin dikkat çeken bir açıklama yapıldı. Başsavcılık'tan yapılan açıklamada, 11 Ekim'de Ayşe Tuba Arslan'ın boşandığı eşi Yalçın Özalpay tarafından kesici aletle yaralanması ve tedavi gördüğü hastanede yaşamını yitirmesinin basında yer alması üzerine kamuoyunu doğru bilgilendirmek üzere basın açıklamasına gerek duyulduğu kaydedildi.</p>
      <p>
        <b>"10 AYRI İDDİANAME HAZIRLANDI"</b>
      </p>
      <p>Hayatını kaybeden Arslan ile Özalpay'ın bir süre önce boşandıkları ifade edilen açıklamada, şu bilgilere yer verildi:</p>
      <p>"Ayşe Tuba Arslan'ın gerek boşanmadan önce gerekse boşanma tarihinden sonra UYAP sistemi üzerinden yapılan sorgulamada Cumhuriyet Başsavcılığımıza ve Eskişehir İl Emniyet Müdürlüğüne genel olarak hakaret, tehdit, basit yaralama suçlamasıyla toplam 23 kez başvuruda bulunduğu tespit edilmiştir. Bu başvurular üzerine derhal titizlikle soruşturmalara başlanılmış, toplanan delillere göre Yalçın Özalpay hakkında 10 ayrı iddianame düzenlenerek mahkemelere cezalandırılması talebiyle hakaret, tehdit ve basit yaralama suçlarından kamu davası açılmıştır.</p>
      <p>
        <b>"10 BAŞVURU İÇİN TAKİPSİZLİK KARARI VERİLDİ"</b>
      </p>
      <p>Açılan davaların bir kısmı halen devam etmektedir. İki dosya birleştirme kararı ile bir dosya ise mükerrer kayıt nedeniyle kapatılmıştır." Açıklamada, geriye kalan 10 başvuru için delil yetersizliği ve bazı dosyalarda Arslan'ın talebi üzerine doktor raporu alınmadığı için iddiası delillendirilemediği gerekçesiyle takipsizlik kararı verildiği anlatıldı.</p>
      <p>
        <b>"UZAKLAŞTIRMA KARARI 8 OCAK'TA 6 AY DAHA UZALTILDI"</b>
      </p>
      <p>Açıklamada, şunlar kaydedildi: "Ayrıca, her olayda 6284 sayılı Ailenin Korunması ve Kadına Karşı Şiddetin Önlenmesine Dair Kanun kapsamında evden uzaklaştırılma ve Ayşe Tuba Arslan'a yaklaşmaması hususunda koruma kararları verilmiş ve Arslan hakkında koruma uygulanmıştır. Bu kapsamda son olarak merhum Arslan'ın kendisine şiddet uyguladığını belirttiği Yalçın Özalpay hakkında talep etmiş olduğu uzaklaştırma tedbir kararına ilişkin Odunpazarı İlçe Emniyet Müdürlüğü tarafından verilen tedbir kararı Eskişehir 1. Aile Mahkemesi tarafından 17 Eylül'de onaylanmış olup, belirtilen tedbir kararının yine talepler halinde ayrı ayrı 1, 2 ve 6 ay olmak üzere uzatıldığı tespit edilmiştir.</p>
      <p>Son uzatma kararı 8 Ocak 2019'da 6 ay süre daha uzatılmıştır. Son üzücü olayın meydana geldiği tarihte uzatılan koruma kararının süresinin dolduğu, bu tarihten itibaren de herhangi bir talep yapılmadığı ve herhangi bir ihlal olmadığı için yeni bir karar verilmediği anlaşılmıştır."</p>
      <p>
        <b>NE OLMUŞTU?</b>
      </p>
      <p>Eskişehir'in Odunpazarı ilçesi Vişnelik Mahallesi'ndeki anaokulunda yardımcı personel olarak çalışan iki çocuk annesi Ayşe Tuba Arslan, 11 Ekim'de mesai bitiminde evine dönerken 6 ay önce boşandığı Yalçın Özalpay'ın (52) saldırısına uğramıştı. Eski eşini satırla yaralayan şüpheli kaçmaya çalışırken çevredekiler tarafından darbedilmişti. Ağır yaralanan Arslan hastaneye kaldırılmış, iki gün süren tedavisinin ardından gözaltına alınan Yalçın Özalalpay tutuklanmıştı.</p>
      <p>
        <b>ESKİŞEHİR/AA</b>
      </p>
      <related>
        <a href="https://www.karar.com/guncel-haberler/eskisehirde-satirli-saldiriya-ugrayan-ayse-tugba-arslan-oldu-1393327"/>
      </related>
      <related>
        <a href="https://www.karar.com/guncel-haberler/satirla-katledilen-ayse-tuba-arslanin-cigligini-kimse-duymadi-ben-olunce-mi-yardim-edeceksiniz-1398942"/>
      </related>
    </article>
  </body>
</html>