<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22902/v-gornji-radgoni-letos-polarna-dezela-planetarij-in-pravljicno-mesto-ob-muri.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-29T13:43:00+00:00"/>
    <meta property="og:title" content="V Gornji Radgoni letos Polarna dežela, planetarij in pravljično mesto ob Muri"/>
    <meta property="og:description" content="V Gornji Radgoni že jutri začenjajo pravljični december, v katerem bodo postavili peto pravljično mesto s praznično in kulinarično ponudbo, na Meleh pa bodo na ogled čudoviti svet Arktike v Polarni deželi in skrivnosti nočnega neba v najmodernejšem mobilnem Planetariju. Mesto sejmov in penin s celotno občino ..."/>
  </head>
  <body>
    <article>
      <h1>V Gornji Radgoni letos Polarna dežela, planetarij in pravljično mesto ob Muri</h1>
      <h2>Mesto sejmov in penin s celotno občino v veselem decembru 2019 ponuja niz različnih prireditev za vse okuse in vse generacije</h2>
      <address><time datetime="2019-11-29T13:43:00+00:00">29 Nov 2019, 13:43</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/v-gornji-radgoni-letos-polarna-dezela-planetarij-in-pravljicno-mesto-ob-muri_1575031415.jpg"/>
        <figcaption>Praznični december v Gornji Radgoni</figcaption>
      </figure>
      <p>V Gornji Radgoni že jutri začenjajo pravljični december, v katerem bodo postavili peto pravljično mesto s praznično in kulinarično ponudbo, na Meleh pa bodo na ogled čudoviti svet Arktike v Polarni deželi in skrivnosti nočnega neba v najmodernejšem mobilnem Planetariju. Mesto sejmov in penin s celotno občino tako v veselem decembru 2019 ponuja niz različnih prireditev za vse okuse in vse generacije. Del prireditev je sofinanciran iz evropskih sredstev v okviru projekta City Cooperation II oz. Sodelovanje mest, ki ga izvaja PORA Gornja Radgona.</p>
      <p>Po besedah direktorice Kultprotura <b>Tatjane Kotnik - Karba</b> bodo glasbeni nastopi na določenih mestih, ki so navedena v občinskem koledarju prireditev na zloženkah v Ticu in na spletnih straneh zavoda Kultprotur.</p>
      <p>»<i>Posebej bi izpostavila že tradicionalno, 5. pravljično mesto, ki bo na praznično okrašenem Trgu svobode od 16. do 18. decembra med 16. in 18. uro. Z izvrstnimi nastopi - glasbo, recitali, igro, plesom in še čim - ki jih pripravljamo občinski zavodi, se bodo predstavili posamezniki in skupine</i>,« je povedala direktorica.</p>
      <p>Tatjana Kotnik - Karba:</p>
      <figure>
        <audio src="https://www.prlekija-on.net/uploaded/mediji/kotnik_karba_praznicni_december_2019.mp3"/>
      </figure>
      <h3>Vsak dan bo prizorišče obiskal Božiček</h3>
      <p>16. decembra se bodo tako predstavili Vrtec Manka Golarja Gornja Radgona, zasebna glasbena šola Maestro, Folklorna skupina Gornja Radgona in Otroška folklorna skupina KD Peter Dajnko. 17. decembra se bosta predstavili Osnovna šola Gornja Radgona in Glasbeni atelje Bach, 18. decembra pa Osnovna šola dr. Antona Trstenjaka Negova in Kultprotur s koncertom Alye. Sklepni koncert pa bo 21. decembra bo v Mladinskem centru.</p>
      <p>Vsak dan bo prizorišče obiskal Božiček v spremstvu maskot Apolonije in Boža, na stojnicah bo bogata praznična in kulinarična ponudba. Delavnice za otroke bodo v knjižnici Gornja Radgona, dogodki pa tudi v Domu penine.</p>
      <p>Na predvečer Miklavža, 5. decembra ob 17. uri, so za otroke v Domu kulture pripravili lutkovno predstavo Prigode palčka Obdarovalčka. Od jutri pa bo v Vrtnem centru Kurbus na Meleh že na ogled mrzla Arktika v družbi polarnih medvedov, pingvinov in mrožev.</p>
      <p>Poseben projekt predstavlja arktični svet in njegove prebivalce ter tudi problem globalnega segrevanja in posledicah za naše življenje, kar ponazarja videopredstavitev znotraj polarne dežele.</p>
      <p>»<i>Pripravili smo tudi iglu, v katerem je čarobna mini božična vasica, skozi katero vozi vlak, za družine in posameznike pa smo pripravili tudi arktični ambient za fotografije, ki jih dobite takoj</i>,« je pojasnila direktorica Vrtnega centra Kurbus <b>Simona Kurbus</b>.</p>
      <p>Simona Kurbus:</p>
      <figure>
        <audio src="https://www.prlekija-on.net/uploaded/mediji/kurbus_prazni%C4%8Dni_december_2019.mp3"/>
      </figure>
      <h3>Virtualno potovanje v planetariju</h3>
      <p>Poleg polarne dežele bo ob sobotah in nedeljah v najmodernejšem mobilnem planetariju v Sloveniji mogoče tudi virtualno potovanje vesolje, na katerem bodo obiskovalci spoznali planete, galaksije, zvezde in ozvezdja ter severni sij.</p>
      <p>Župan občine Gornja Radgona <b>Stanislav Rojko</b> pa je ob današnji predstavitvi dogodkov dejal, da najmlajši v občini in njeni zavodi občane in druge obiskovalce že petič zapored skozi pesem in glasbo nagovarjajo, da se splača.</p>
      <p>»<i>Splača se imeti rad, splača se objeti, splača se vsem zaželeti vse dobro v prihajajočem novem, ki naj prinese obilo lepega, obilo pozitivnega, zlasti pa osebne sreče in miru. Če sporočilo dobrih želja nadgradimo s sporočilom, ki ga prinaša za verne novorojeni, potem je obisk planetarija v času pričakovanja prava stvar in doživetje, polno dobrih občutkov. Da bi jih bilo čim več</i>,« je poudaril Rojko in se v imenu občine pridružil čestitkam ob prihodu novega leta.</p>
      <p>Stanislav Rojko:</p>
      <figure>
        <audio src="https://www.prlekija-on.net/uploaded/mediji/rojko_prazni%C4%8Dni__december_2019.mp3"/>
      </figure>
    </article>
  </body>
</html>