<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443017/Sport/Milojevic-Nemam-problem-da-odem-uprava-neka-odluci"/>
    <meta property="og:site_name" content="Politika Online"/>
    <meta property="article:published_time" content="2019-11-29T13:51:00+00:00"/>
    <meta property="og:title" content="Милојевић: Немам проблем да одем, управа нека одлучи"/>
    <meta property="og:description" content="Тренер фудбалера Црвене звезде Владан Милојевић признао је данас да нема проблем да оде из клуба када управа процени да је то најбољи тренутак, али и да екипа нема страст као раније. Дан пред дуел са Вождовцем у Суперлиги, а три након најтежег пораза у Европи од Бајерна (6:0), Милојевић се још једном дотакао претходног сусрета. „Поносан сам што сам дошао у Звезду, од првог дана и могу да одем кад год ми се каже. Немам проблем, шта управа процени. Никад се нисам китио успесима. Шта год да буде, да ли сутра, за месец дана или пет година могу да истакнем да ми је драго што сам писао историју Звезде. Не читам коментаре, не занимају ме”, рекао је Милојевић на конференцији за медије на стадиону „Рајко Митић”. Милојевић сматра да ситуацију не могу да коментаришу људи који га не"/>
  </head>
  <body>
    <article>
      <h1>Милојевић: Немам проблем да одем, управа нека одлучи</h1>
      <address>
        <time datetime="2019-11-29T13:51:00+00:00">29 Nov 2019, 13:51</time>
      </address>
      <p>Тренер фудбалера Црвене звезде Владан Милојевић признао је данас да нема проблем да оде из клуба када управа процени да је то најбољи тренутак, али и да екипа нема страст као раније.</p>
      <p>Дан пред дуел са Вождовцем у Суперлиги, а три након најтежег пораза у Европи од Бајерна (6:0), Милојевић се још једном дотакао претходног сусрета.</p>
      <p>„Поносан сам што сам дошао у Звезду, од првог дана и могу да одем кад год ми се каже. Немам проблем, шта управа процени. Никад се нисам китио успесима. Шта год да буде, да ли сутра, за месец дана или пет година могу да истакнем да ми је драго што сам писао историју Звезде. Не читам коментаре, не занимају ме”, рекао је Милојевић на конференцији за медије на стадиону „Рајко Митић”.</p>
      <p>Милојевић сматра да ситуацију не могу да коментаришу људи који га не познају.</p>
      <p>„Оставка не би требало да буде предмет, колико год треба бићу овде и наставићу да радим свој посао, управа је ту да се искаже”, преноси Танјуг.</p>
      <p>Милојевић се сложио да Црвена звезда не игра са толико страсти као раније.</p>
      <p>„Фудбал се игра са доста страсти, чак и не толико технички. Немамо енергију коју смо преносили, сада је нема. Ипак, играли смо против јако озбиљних екипа после више од 30 година. Сада људи резонују као да смо стални учесници Лиге шампиона. То је спорт”.</p>
      <p>Ипак, није се сложио са изјавом Милана Борјана да поједини играчи не осећају клуб.</p>
      <p>„Играчима тешко падне неуспех. Увек им причам да би требало све да се слегне. Не бежим од одговорности, причали смо између нас и нека остане у свлачионици. Вруће главе свашта може да се каже. Баш ти играчи су довели Звезду овде. Морамо да будемо поштени, сад као не знају, а два месеца су знали. Овде се врло брзо стаје на стуб срама”, додао је Милојевић, уз још једно признање да нема дилему да екипа може много боље да игра.</p>
      <p>Грчки медији већ неколико недеља уназад пишу о интересовању АЕК-а, Олимпијакоса и кинеских клубова за Милојевића.</p>
      <p>„Хајде да прескочимо то. Пише се стално, имам пуно посла овде и не знам одакле то иде. Да ли сам им занимљив не знам, али у глави ми је само Црвена звезда”, навео је тренер Звезде.</p>
      <p>Он очекује реакцију актуелног првака у дуелу са Вождовцем.</p>
      <p>„Улазимо у циљну равнину првог дела првенства, ривал нам је Вождовац, који је можда у најбољој форми у лиги. Тренер Коковић гаји атипичан стил, очекујем опасан Вождовац са брзим играчима по боку. Верујем да ће бити занимљива утакмица”, закључио је Милојевић.</p>
      <p>Утакмица 18. кола Суперлиге Србије између Црвене звезде и Вождовца игра се сутра на стадиону „Рајко Митић” од 18 сати.</p>
    </article>
  </body>
</html>