<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1703600-celaa-mantenim-la-confianca-de-formar-govern-abans-de-nadal.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-29T13:31:37+00:00"/>
    <meta property="og:title" content="Celaá: “Mantenim la confiança de formar govern abans de Nadal”"/>
    <meta property="og:description" content="La portaveu del govern espanyol en funcions assegura que &quot;no volem una investidura fallida&quot; Assegura que a Catalunya hi ha un problema &quot;polític&quot; i &quot;de convivència&quot;"/>
  </head>
  <body>
    <article>
      <h1>Celaá: “Mantenim la confiança de formar govern abans de Nadal”</h1>
      <address><time datetime="2019-11-29T13:31:37+00:00">29 Nov 2019, 13:31</time> by <a rel="author">Agències</a></address>
      <ul>
        <li>
          <b>La portaveu del govern espanyol en funcions assegura que “no volem una investidura fallida”</b>
        </li>
        <li>
          <b>Assegura que a Catalunya hi ha un problema “polític” i “de convivència”</b>
        </li>
      </ul>
      <p>La ministra portaveu del govern espanyol en funcions, Isabel Celaá, ha assegurat aquest divendres que les negociacions per a la formació d’un nou govern avancen i es mantenen “els ponts de diàleg” entre les diferents forces polítiques.</p>
      <p>“Mantenim la confiança de formar govern abans de Nadal”, segons la ministra, que ha remarcat que “no volem una investidura fallida”.</p>
      <p>“Si hi ha noves cites, hi ha noves oportunitats”, ha dit Celaá en referència a la reunió que tenen prevista realitzar ERC i PSOE el pròxim dimarts 3 de desembre</p>
      <p>L’executiu espanyol considera que “s’estan mantenint els ponts de diàleg” i que hi ha “noves oportunitats” per demostrar l’aposta “per la convivència i la pluralitat”. Celaá ha assegurat que el seu equip treballa per la configuració d’un govern “progressista” i no en altres escenaris. Fonts de La Moncloa han apuntat que són conscients de les dificultats que suposa aquesta negociació també per a ERC, que “ha de moure les seves fitxes” a la política catalana.</p>
      <p>L’executiu espanyol creu que la reunió d’aquest dijous entre els equips negociadors d’ERC i del PSOE va permetre constatar que hi ha possibilitats d’entesa. “Si hi ha noves cites hi ha noves oportunitats”, ha afirmat Celaá, que en tot cas ha situat per ara aquest àmbit de negociació en els partits polítics i ha evitat abordar la qüestió de la negociació política entre governs que ERC situa com a condició per a l’abstenció que ha de fer possible la investidura de Sánchez.</p>
      <p>El comunicat que va fer públic el PSOE després de la trobada d’aquest dijous parlava de nou de la necessitat d’abordar un “conflicte polític” a Catalunya, i ja no feia referència –com constava als discursos de Sánchez durant la campanya electoral- a un “conflicte de convivència” a Catalunya. Preguntada per aquest canvi, Celaá ha apuntat que el seu govern considera que existeixen les dues coses: “Pensem que hi ha un problema de convivència i un problema polític”, ha dit.</p>
      <p>Segons Celaá, però aquest “problema polític” es produeix “a” Catalunya, perquè és “entre les dues meitats de Catalunya”. “Hi ha una diferència en la manera de viure i sentir Catalunya i relacionar-se amb Espanya i aquestes diferències han de ser resoltes”, ha sentenciat.</p>
      <p>
        <b>No impugna encara la resolució del Parlament</b>
      </p>
      <p>El Consell de Ministres d’aquest divendres no ha acordat encara interposar un incident d’execució de sentència davant el Tribunal Constitucional contra la resolució del Parlament de Catalunya de resposta a la sentència del Tribunal Suprem sobre l’1-O. Segons ha afirmat Celaá, és perquè està “esperant a la publicació” de la resolució al Butlletí Oficial del Parlament de Catalunya (BOPC). Un cop informada en el mateix moment del fet que s’ha publicat aquest divendres, Celaá ha afirmat que la qüestió s’estudiarà ja al pròxim Consell de Ministres.</p>
      <p>
        <b>Tampoc la resolució de l’Assemblea de Madrid per il·legalitzar partits independentistes</b>
      </p>
      <p>L’executiu espanyol encara està “estudiant” –en paraules de Celaá- si interposa o no un recurs d’inconstitucionalitat contra la proposició no de Llei de l’Assemblea de Madrid (aprovada el 7 de novembre) que demanava il·legalitzar els partits independentistes. L’executiu espanyol ja va afirmar la setmana passada que ho estava “estudiant” i aquest divendres Celaá ha afirmat que “no està oblidat”, però encara “s’està estudiant”.</p>
      <p>Celaá ha tancat la porta a cap mena de gir de guió que passi perquè el PP faciliti la investidura de Sánchez. Segons la portaveu “no hi ha condicions” per un acord amb el PP. “Per parlar seriosament i amb bases realistes s’ha demanat que hi hagi una abstenció per propiciar un govern”, ha dit, “i no sembla que les forces de la dreta se’n responsabilitzin”.</p>
      <p>
        <b>Les “consideracions personals” de Borrell</b>
      </p>
      <p>Celaá ha evitat fer seves les manifestacions de l’encara ministre d’Exteriors en funcions, Josep Borrell, que aquest divendres ha afirmat que és “anormal” que la investidura de Sánchez depengui d’ERC i ha negat que es pugui considerar ERC com una formació “progressista” perquè “nacionalisme inflexible està als antípodes d’una posició progressista”.</p>
      <p>Segons Celaá, aquestes paraules són “la seva expressió absolutament respectable”, però el govern espanyol “no entrem a la tipificació de la força ERC, i volem un diàleg que propiciï la possibilitat de tenir un govern”.</p>
    </article>
  </body>
</html>