<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/tanap-avrupa-ya-baglaniyor-1287786-ekonomi/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-29T13:57:00+00:00"/>
    <meta property="og:title" content="TANAP, Avrupa'ya bağlanıyor"/>
    <meta property="og:description" content="Trans Anadolu Doğal Gaz Boru Hattı'nın (TANAP) Avrupa bağlantısı yarın Edirne`de düzenlenecek törenle gerçekleştirilecek."/>
  </head>
  <body>
    <article>
      <h1>TANAP, Avrupa'ya bağlanıyor</h1>
      <h2>Trans Anadolu Doğal Gaz Boru Hattı'nın (TANAP) Avrupa bağlantısı yarın Edirne`de düzenlenecek törenle gerçekleştirilecek.</h2>
      <address>
        <time datetime="2019-11-29T13:57:00+00:00">29 Nov 2019, 13:57</time>
      </address>
      <p>TANAP, <a href="http://www.gazetevatan.com/arama/?Keyword=Avrupa">Avrupa</a>`ya bağlanıyor. <a href="http://www.gazetevatan.com/arama/?Keyword=Edirne">Edirne</a>'nin İpsala ilçesi Sarıcaali Köyü'nde bulunan TANAP MS4 Ölçüm İstasyonu'nda gerçekleştirilecek törene, Cumhurbaşkanı Recep <a href="http://www.gazetevatan.com/arama/?Keyword=Tayyip%20Erdo%C4%9Fan">Tayyip Erdoğan</a> ve <a href="http://www.gazetevatan.com/arama/?Keyword=Azerbaycan">Azerbaycan</a> Cumhurbaşkanı <a href="http://www.gazetevatan.com/arama/?Keyword=%C4%B0lham%20Aliyev">İlham Aliyev</a>'in katılması bekleniyor. Ayrıca törene Enerji ve Tabii Kaynaklar Bakanı Fatih Dönmez ile ilgili ülkelerin enerji bakanları katılacak. Yatırım tutarı yaklaşık 7 milyar <a href="http://www.gazetevatan.com/arama/?Keyword=dolar">dolar</a> olan TANAP, yarın <a href="http://www.gazetevatan.com/arama/?Keyword=Yunanistan">Yunanistan</a> sınırında Trans Adriyatik Boru Hattı (TAP) üzerinden Avrupa'ya bağlanacak. Avrupa tarafındaki süreçlerin tamamlanmasının ardından TAP üzerinden gaz sevkiyatına başlanacak.</p>
      <p>
        <b>TANAP 20 ilden geçiyor</b>
      </p>
      <p>TANAP'ta ilk adım, Türkiye-Azerbaycan arasında 24 Aralık 2011'de imzalanan mutabakat zaptıyla atıldı. Bu kapsamda Azerbaycan Cumhuriyeti Devlet Petrol Şirketi (SOCAR) tarafından TANAP <a href="http://www.gazetevatan.com/arama/?Keyword=do%C4%9Falgaz">Doğalgaz</a> İletim AŞ kuruldu. Şirket, TANAP'ın tasarımı, inşaatı ve işletilmesini tamamlamak üzere proje sahibi olarak yetkilendirildi.</p>
      <p>Projenin hukuki altyapısı 26 Haziran 2012'de <a href="http://www.gazetevatan.com/arama/?Keyword=%C4%B0stanbul">İstanbul</a>'da Türkiye ve Azerbaycan arasında imzalanan hükümetler arası anlaşma ve "Ev Sahibi Hükümet Anlaşması" ile oluşturuldu. Ev Sahibi Hükümet Anlaşması, 10 Eylül 2014'te <a href="http://www.gazetevatan.com/arama/?Keyword=TBMM">TBMM</a> tarafından onaylandı.</p>
      <p>Hattın açılışı 12 Haziran 2018'de Cumhurbaşkanı Erdoğan ve Azerbaycan Cumhurbaşkanı Aliyev'in katıldığı törenle <a href="http://www.gazetevatan.com/arama/?Keyword=Eski%C5%9Fehir">Eskişehir</a>'de gerçekleştirildi. Türkiye'ye TANAP'tan ekim sonu itibarıyla 3 milyar 180 milyon metreküp gaz geldi.</p>
      <p>Toplam kapasitesi 16 milyar metreküp olan boru hattından Türkiye'ye gelen gaz miktarının yakın zamanda 6 milyar metreküpe çıkarılması hedefleniyor. Kalan 10 milyar metreküp doğal gaz ise TAP ile Avrupa'ya gönderilecek.</p>
      <p>TANAP'ın Türkiye-Gürcistan sınırında <a href="http://www.gazetevatan.com/arama/?Keyword=Ardahan">Ardahan</a>'ın Posof ilçesi Türkgözü köyünde başlayan yolculuğu, <a href="http://www.gazetevatan.com/arama/?Keyword=Kars">Kars</a>, <a href="http://www.gazetevatan.com/arama/?Keyword=Erzurum">Erzurum</a>, <a href="http://www.gazetevatan.com/arama/?Keyword=Erzincan">Erzincan</a>, <a href="http://www.gazetevatan.com/arama/?Keyword=Bayburt">Bayburt</a>, Gümüşhane, <a href="http://www.gazetevatan.com/arama/?Keyword=Giresun">Giresun</a>, <a href="http://www.gazetevatan.com/arama/?Keyword=Sivas">Sivas</a>, <a href="http://www.gazetevatan.com/arama/?Keyword=Yozgat">Yozgat</a>, <a href="http://www.gazetevatan.com/arama/?Keyword=K%C4%B1r%C5%9Fehir">Kırşehir</a>, <a href="http://www.gazetevatan.com/arama/?Keyword=K%C4%B1r%C4%B1kkale">Kırıkkale</a>, <a href="http://www.gazetevatan.com/arama/?Keyword=Ankara">Ankara</a>, Eskişehir, <a href="http://www.gazetevatan.com/arama/?Keyword=Bilecik">Bilecik</a>, Kütahya, <a href="http://www.gazetevatan.com/arama/?Keyword=Bursa">Bursa</a>, <a href="http://www.gazetevatan.com/arama/?Keyword=Bal%C4%B1kesir">Balıkesir</a>, Çanakkale, <a href="http://www.gazetevatan.com/arama/?Keyword=Tekirda%C4%9F">Tekirdağ</a> ve Edirne olmak üzere 20 il ve 67 ilçeden geçerek Türkiye-Yunanistan sınırında sona eriyor.</p>
      <p>TANAP'ta, SOCAR ve Güney Gaz Koridoru AŞ'nin yüzde 51, Boru Hatları ile Petrol Taşıma AŞ'nin yüzde 30, BP'nin yüzde 12 ve SOCAR Türkiye Enerji AŞ'nin de yüzde 7 hissesi bulunuyor.</p>
    </article>
  </body>
</html>