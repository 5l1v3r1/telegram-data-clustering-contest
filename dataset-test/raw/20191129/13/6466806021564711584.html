<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/cikk/2019/11/29/tobb-ezres-letszamcsokkentest-tervez-a-daimler"/>
    <meta property="og:site_name" content="hirado.hu"/>
    <meta property="article:published_time" content="2019-11-29T13:44:00+00:00"/>
    <meta property="og:title" content="Többezres létszámcsökkentést tervez a Daimler"/>
    <meta property="og:description" content="Több ezer munkahelyet számol fel az elkövetkező három évben világszerte a Daimler AG – jelentette be a konkrét létszám megadása nélkül pénteken a német járműipari konszern."/>
  </head>
  <body>
    <article>
      <h1>Többezres létszámcsökkentést tervez a Daimler</h1>
      <address><time datetime="2019-11-29T13:44:00+00:00">29 Nov 2019, 13:44</time> by <a rel="author">MTI</a></address>
      <p>
        <b>Több ezer munkahelyet számol fel az elkövetkező három évben világszerte a Daimler AG – jelentette be a konkrét létszám megadása nélkül pénteken a német járműipari konszern.</b>
      </p>
      <p>Költségcsökkentési programja keretében a Daimler elsősorban a megüresedő munkahelyek be nem töltésével tervezi végrehajtani a leépítést. Mindemellett részmunkaidős foglalkoztatást kínálnak majd a nyugdíjhoz közeledő munkatársaknak, valamint a munkavállalóval kötött megállapodással csökkentik az adminisztratív létszámot a németországi telephelyeken. Németországban 2029 végéig üzemgazdasági indokkal nem lesznek elbocsátások.</p>
      <p>A konszern vezérigazgatója, Ola Källenius ebben a hónapban korábban jelentette be 1,4 milliárd eurós megtakarítási tervét a foglalkoztatási költségeken, ezen belül minden tizedik adminisztratív munkahely felszámolására. Konkrét számok azonban akkor sem hangzottak el.</p>
      <p>„<i>Az üzemi tanáccsal a karcsúsításról megkötött keretegyezménnyel 2022 végéig el tudjuk érni a kitűzött célt</i>” – fogalmazott Wilfried Porth személyzeti igazgató a Daimler pénteki közleményében. „<i>A szükséges intézkedéseket a szociális következmények maximális figyelembe vételével fogjuk végrehajtani</i>” – hangsúlyozta, hozzátéve, hogy a megállapodás sarokpontjai teljesítésének a részleteit az elkövetkező hetekben dolgozzák majd ki.</p>
      <p>A bejelentés szerint a határozott idejű munkaszerződéseket csak nagyon korlátozott számban fogják lejáratkor meghosszabbítani. Az új heti 40 órás munkaszerződésekkel pedig „szűkmarkúan” fognak bánni, emellett ösztönzőkkel igyekeznek majd rávenni meglévő alkalmazottaikat munkaidejük önkéntes csökkentésére.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>