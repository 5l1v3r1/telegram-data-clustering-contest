<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/cnn-turk-sunucusu-beste-uyaniktan-flas-termik-santral-aciklamasi-yayin-carpitildi/927939"/>
    <meta property="og:site_name" content="medya faresi"/>
    <meta property="article:published_time" content="2019-11-29T13:45:00+00:00"/>
    <meta property="og:title" content="CNN Türk sunucusu Beste Uyanık’tan flaş termik santral açıklaması: Yayın çarpıtıldı"/>
    <meta property="og:description" content="CNN Türk ekranlarında 15 termik santraline baca filtresi takılması durumunda ortaya çıkacak maliyetlerin anlatıldığı tepki çeken yayının ardından Günün Ekonomisi programı spikeri Beste Uyanık'tan yanıt geldi."/>
  </head>
  <body>
    <article>
      <h1>CNN Türk sunucusu Beste Uyanık’tan flaş termik santral açıklaması: Yayın çarpıtıldı</h1>
      <h2>CNN Türk ekranlarında 15 termik santraline baca filtresi takılması durumunda ortaya çıkacak maliyetlerin anlatıldığı tepki çeken yayının ardından Günün Ekonomisi programı spikeri Beste Uyanık'tan yanıt geldi.</h2>
      <address>
        <time datetime="2019-11-29T13:45:00+00:00">29 Nov 2019, 13:45</time>
      </address>
      <p>Beste Uyanık, yayının çarpıtıldığını söyledi.</p>
      <p>Türkiye'de 15 termik santralin 2.5 sene daha baca filtresiz çalışacak ve çevreye zehir salacak olmasına gelen tepkilerin ardından Çevre ve Şehircilik Bakanı Murat Kurum'un açıklamalarının haberleştirildiği yayında baca filtresi takılmasının maliyetleri hesaplandı.</p>
      <p>Sosyal medyada CNN Türk ekranlarında 17.30'da yayımlanan programın o bölümüne tepkilerin gelmesi üzerine programın spikeri Beste Uyanık 'Yayınımız nasıl çarpıtıldı?' başlıklı bir açıklama yaptı.</p>
      <p>Uyanık, "11.30'da ve 17.30 da iki farklı yayın yaptık. Amacımız termik santrallerin filtresiz çalışmasını gündeme getirerek dev işletmecilerin daha hızlı aksiyon almasını sağlamaktı. Bir algı operasyonu var, kesilerek sosyal medyaya servis edilen görüntüler var." dedi.</p>
      <p>Açıklamada, 11.30'daki yayında termik santrallere filtre takılmasının oluşturacağı maliyetlerin anlatılmasının ardından Uyanık'ın "Bir baca görüntüsüyle başladı bu iş, çevreden başladık ekonomimizi ne kadar etkilediğini görüyoruz. Dev işletmecilerin termik santrallere filtre takılmayı ertelemelerinin nedeni bu. Burada iki konu var elimizde.</p>
      <p>İnsan sağlığı mı ekonomi mi? Maksimum 6 ay içinde bu filtreler gelmeli. Bu kadar çevre farkındalığının olduğu bir Türkiye'de yakışmıyor bu. Evet milyon dolarlık bir ek yük bindirecek ama uzun vadede daha temiz bir Türkiye ve dünyaya bizi götürecek." dediği yayın kesiti paylaşıldı.</p>
      <p>Daha sonra da sosyal medyada yayılmış olan 17.30'daki yayının maliyetlerin anlatılmasından önce önceki saniyeleri paylaşıldı. Bu yayında ise termik santrallerin baca filtreleri takılırken 10-12 gün çalışmadığı dönemin maliyetinin anlatılmasından önce "Türkiye'de 15 tane termik santral var. Termik santrallerin filtrelenmesi çok önemli" ifadeleri yer aldı.</p>
      <figure>
        <img src="https://i.medyafaresi.com/uploads/content/df5d9059-bc54-4d97-af4c-40a350e709f2png.png?v=1575035194"/>
      </figure>
      <p>CNN Türk, Twitter hesabından paylaştığı mesajda da şu ifadelere yer verdi: "Dün termik santrallerle ilgili, santral işletmecilerinin argümanlarını yazdığımız ve devamında bunların filtre takılmaması gerekçesi olamayacağını belirttiğimiz grafikli yayın linç kampanyasına konu edildi. Yayının nasıl çarpıtıldığını Beste Uyanık anlattı"</p>
      <p>CNN Türk ekranlarında çevreye zehir salacak termik santrallerin baca filtresi takılmasının maliyet hesaplaması sosyal medyada tepki çekmişti. Boğaziçi Üniversitesi İklim Değişikliği ve Politikaları Merkezi Müdürü Levent Kurnaz, CNN yayınının ardından “Sevgili CNN Türk çalışanı arkadaşlar, bugünden itibaren herhangi bir konuda görüş almak için lütfen beni aramayın. Artık siz benim için bu gezegenin yok olmasını destekleyen kanalsınız” demişti</p>
    </article>
  </body>
</html>