<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/brutalen-poboy-nad-lekari-407895.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Брутален побой над лекари"/>
    <meta property="og:description" content="Агресивен пациент бие, души и обижда лекари в болница „Св. Анна“-София"/>
  </head>
  <body>
    <article>
      <h1>Брутален побой над лекари</h1>
      <address><time datetime="2019-11-29T13:00:00+00:00">29 Nov 2019, 13:00</time> by <a rel="author">Стандарт</a></address>
      <ul>
        <li>
          <b>Агресивен пациент бие, души и обижда лекари в болница „Св. Анна“-София</b>
        </li>
      </ul>
      <p>Лекари в болница „Св. Анна“-София бяха брутално бити, душени и обиждани от агресивен пациент тази нощ, съобщиха от болницата.</p>
      <p>
        <a href="https://www.standartnews.com/balgariya-zdraveopazvane/ananiev-dava-na-prokuror-1-biyacha-na-lekari-407893.html">
          <b>ВИЖ ОЩЕ: Ананиев дава на прокурор № 1 бияча на лекари</b>
        </a>
      </p>
      <p>Екшънът се разиграл около 4 ч. сутринта, когато в Клиниката по хирургия е бил извикан лекар от Клиниката по анестезиология, реанимация и интензивно лечение на болницата, за да направи консултация във връзка с лечението на тежко болен пациент. В това време друг пациент, който бил приет за планова операция, започнал вилнее в коридора на Първо отделение на Клиниката по хирургия. Удрял, блъскал и обиждал лекари и медицински сестри, дори се нахвърлил да души някои от тях. Размахвал белезници и заплашвал с арест. Счупил и врата на клиниката. Агресивният мъжът предварително бил сложил на камерите гумени ръкавици, за да не бъде заснет, съобщиха от болницата.</p>
      <p>
        <a href="https://www.standartnews.com/balgariya-krimi/arestuvakha-mzha-napadnal-lekari-407894.html">
          <b>ВИЖ ОЩЕ: Арестуваха мъжа, нападнал лекари</b>
        </a>
      </p>
      <p>Агресивният мъж бил заловен в двора на болницата, където се появил бос и по гащи, заплашвайки за пореден път персонала на болницата. Там обаче попаднал на репортерските камери на колегите, пристигнали на място да отразят случая. Мъжът крещял да не бъде сниман. На мястото веднага пристигнали полицаи, които го задържали.</p>
      <p>Ръководството на болницата благодари на органите на МВР за своевременната и професионална реакция, демонстрирана от униформените служители, както и на присъстващите журналисти за проявеното хладнокръвие в нестандартна ситуация.</p>
      <p>Пострадалите лекари и сестри, освен физически травми, са в психически шок. Подадено е оплакване и тече разследване. "Ръководството на УМБАЛ „Св. Анна“- София АД категорично застава зад колегите си и вярва, че спрямо виновника ще бъде приложена цялата сила на законите в България", обявиха от болницата.</p>
      <p>В позиция по случая от Пациентски организации „Заедно с теб“ осъдиха насилието и бруталната агресия над лекари и сестри в УМБАЛ „Св. Анна“ и призоваха пациентите да не влизат в саморазправа и нападение над лекари и сестри. От "Заедно с теб" припомнят, че ако са недоволни от лечението и смятат, че правата им са нарушени, трябва да се обръщат с жалби към Министерство на здравеопазването и към правозащитните пациентски организации.</p>
      <p> </p>
    </article>
  </body>
</html>