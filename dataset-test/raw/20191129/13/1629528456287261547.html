<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/sport/basket/basket-reprezentace-olympijska-kvalifikace-kanada.A191128_191408_sport-basket_ald"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T13:58:00+00:00"/>
    <meta property="og:title" content="Go Canada! Český sok v olympijské kvalifikaci staví Dream Team"/>
    <meta property="og:description" content="Už žádné omluvy. Či nedejbože výmluvy! „Necestujeme nikam přes oceán, budeme doma. Nemusíme nic řešit, stačí hrát,“ říká basketbalista Khem Birch. Skvělá zpráva pro Kanadu. Mnohem horší vzkaz pro konkurenci - včetně Česka."/>
  </head>
  <body>
    <article>
      <h1>Go Canada! Český sok v olympijské kvalifikaci staví Dream Team</h1>
      <address><time datetime="2019-11-29T13:58:00+00:00">29 Nov 2019, 13:58</time> by <a rel="author" href="https://www.idnes.cz/novinari/miroslav-nemy.N521" target="_blank">Miroslav Němý</a></address>
      <p>Už žádné omluvy. Či nedejbože výmluvy! „Necestujeme nikam přes oceán, budeme doma. Nemusíme nic řešit, stačí hrát,“ říká basketbalista Khem Birch. Skvělá zpráva pro Kanadu. Mnohem horší vzkaz pro konkurenci - včetně Česka.</p>
      <p>Město Victoria na ostrově Vancouver náleží mezi nejpřekvapivější lokality pro olympijskou kvalifikaci o Tokio 2020. Jenže Kanada hraje vabank. Letos přivedla k národnímu celku <a href="https://www.idnes.cz/wiki/sport/nick-nurse.K464793">Nicka Nurseho</a>, kouče šampionů NBA Toronto Raptors. Investovala peníze i lobbing, aby se stala jednou ze čtyř pořadatelských zemí pro poslední přetahovanou o letní olympiádu.</p>
      <p>A teď inkasuje první dividendy.</p>
      <p>„Jsem připravený a nadšený. Chci ukázat, že jsem správný lídr. Jdu do toho naplno,“ vzkázal <a href="https://www.idnes.cz/wiki/sport/jamal-murray.K463023">Jamal Murray</a>, hvězda Denver Nuggets, jenž v současné sezoně NBA střílí průměrně skoro 19 bodů na zápas.</p>
      <figure>
        <img src="https://1gr.cz/fotky/idnes/19/101/cl5/TEN7e67dc_17d6e46d19214186be357e964c9779a2_0.jpg"/>
        <figcaption>Jamal Murray z Denveru pózuje fotografům.</figcaption>
      </figure>
      <p>Přidávají se další. <a href="https://www.idnes.cz/wiki/sport/shai-gilgeous-alexander.K464980">Shai Gilgeous-Alexander</a> z Oklahoma City (18,8 bodu na utkání). <a href="https://www.idnes.cz/wiki/sport/r-j-barrett.K462594">R. J. Barrett</a> z newyorských Knicks (15,2). <a href="https://www.idnes.cz/wiki/sport/dillon-brooks.K463918">Dillon Brooks</a> z Memphisu (12,8) a další minimálně tři zástupci NBA včetně šampiona z roku 2016 <a href="https://www.idnes.cz/wiki/sport/tristan-thompson.K463068">Tristana Thompsona</a> (14,2). Trenérovi se tak po hrstech hlásí zkušenosti, šéfovství, body, centimetry.</p>
      <p>Zkrátka mančaft jako hrom.</p>
      <p>„Pokud bude mít Kanada svoje hvězdy, je doma určitě favorit,“ říkal trenér české reprezentace <a href="https://www.idnes.cz/wiki/sport/ronen-ginzburg.K459511">Ronen Ginzburg</a> - a to ještě neznal hodinu od hodiny sílící soupisku mužstva, na které Češi mohou narazit v semifinále, případně ve finále turnaje (od 23. do 28. června).</p>
      <figure>
        <img src="https://1gr.cz/fotky/idnes/19/113/cl5/TEN7f87ce_57asketball_nba_phi_nyk_1121_11_1.jpg"/>
        <figcaption>R. J. Barrett (9) z New Yorku letí ke koši Philadelphie.</figcaption>
      </figure>
      <p>„Je skvělé, že do toho jdeme spolu. Že budeme bojovat za Kanadu, že chceme naší zemi zařídit olympiádu,“ raduje se Barrett pro TSN.</p>
      <p>Zároveň se chce dodat: Bylo načase! Basketbal v Kanadě patrně nikdy nesesadí z trůnu pro národní sport hokej, ale roste. V kosmopolitním Torontu dokonce rozjetí Raptors začínají válcovat výsledkově chřadnoucí značku Maple Leafs.</p>
      <p>
        <b>
          <a href="https://www.idnes.cz/sport/basket/basketbal-olympijska-kvalifikace-pohled-tomas-satoransky-ronen-ginzburg.A191127_194033_sport-basket_ald">POHLED: Další mission impossible. Basketbalisté se opět utkají s osudem</a>
        </b>
      </p>
      <p>Jenže národní tým letos dostal míčem mezi oči. Když se tvořila nominace pro světový šampionát v Číně, zranění střídala omluvenky a sešli se jen dva borci z NBA, zmíněný <a href="https://www.idnes.cz/wiki/sport/khem-birch.K466870">Birch</a> a <a href="https://www.idnes.cz/wiki/sport/cory-joseph.K463624">Cory Joseph</a>, žádné velké hvězdy. Pro tým, který <a href="https://www.idnes.cz/wiki/sport/tomas-satoransky.K459758">Tomáš Satoranský</a> před šampionátem viděl jako možného pokořitele USA, tak přišel hrozivý kvalitativní veletoč. Na rozdíl od Čechů vůbec nepostoupil ze skupiny, na MS skončil jedenadvacátý.</p>
      <p>To je při potenciálu, který nabízí šestnáct jmen z NBA, prachbídný výsledek.</p>
      <p>I proto na startu ročníku 2019/20 generální manažer kanadského národního týmu Rowan Barrett, otec newyorské hvězdičky R. J. Barretta, poctivě objížděl krajany působící v nejlepší lize světa. „Nastiňujeme hráčům naše plány. Mluvíme o potenciálu, který tohle mužstvo může mít. Taky se potkáváme s těmi, kdo je v jejich rozhodnutích mohou ovlivnit,“ líčil Barrett pro Sportsnet.</p>
      <hr/>
      <p>
        <b>
          <a href="https://www.idnes.cz/sport/basket/olympijska-kvalifikace-los.A191127_145558_sport-basket_par">Los olympijské kvalifikace</a>
        </b>
      </p>
      <hr/>
      <p>Žebříčkově i podle výsledků z čínského šampionátu jsou nad Kanaďany nejen Řekové s ikonou <a href="https://www.idnes.cz/wiki/sport/janis-adetokunbo-giannis-antetokounmpo.K461685">Janisem Adetokunbem</a>, ale také Turci a Češi - jenže teorie je v tomto případě dosti šedivá, zato chystaný kanadský Dream Team hraje všemi krásnými barvami basketbalu.</p>
      <p>A může být ještě lépe. Povzbuzeno přísliby od tolika opor hodlá vedení oslovit také <a href="https://www.idnes.cz/wiki/sport/andrew-wiggins.K459820">Andrewa Wigginse</a> z Minnesoty, elitního kanonýra NBA (25,2 bodu na zápas), který přitom kvůli osobním sporům poslední dobou nereprezentuje.</p>
      <p>„Bude jen na jeho rozhodnutí, zda nominaci přijme,“ řekl kouč.</p>
      <figure>
        <img src="https://1gr.cz/fotky/idnes/19/101/cl5/TEN7e7eb1_c817c09062524a16b0e1c6b80014eb41_0.jpg"/>
        <figcaption>Andrew Wiggins z Minnesota Timberwolves při oficiálním focení</figcaption>
      </figure>
      <p>Někdejší nejlepší nováček NBA Wiggins by už Kanadu z favorita olympijské kvalifikace pomalu posouval mezi spolufavority na medaili z Tokia. Tedy na papíře. Sám trenér Nurse euforii brzdí: „Naše skupina je opravdu těžká. Ale tak to má být, olympiádu si musíte zasloužit. My pro to uděláme maximum.“</p>
      <p>K české nelibosti se tak bude dít s maximálně silným kádrem.</p>
    </article>
  </body>
</html>