<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805296/%D8%B5%D8%AF%D8%A7%D9%87%D8%A7%DB%8C-%D8%B9%D8%AC%DB%8C%D8%A8-%D8%B7%D9%88%D9%81%D8%A7%D9%86-%D9%87%D8%A7-%D9%85%DB%8C-%D8%AA%D9%88%D8%A7%D9%86%D8%AF-%D8%A8%D9%87-%D9%BE%DB%8C%D8%B4-%D8%A8%DB%8C%D9%86%DB%8C-%DA%AF%D8%B1%D8%AF%D8%A8%D8%A7%D8%AF-%DA%A9%D9%85%DA%A9-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:16:43+00:00"/>
    <meta property="og:title" content="صداهای عجیب طوفان‌ها می‌تواند به پیش‌بینی &quot;گردباد&quot; کمک کند"/>
    <meta property="og:description" content="محققان آمریکایی‌ دریافتند که صداهای غرش‌مانند و عجیبی که طوفان‌ها ایجاد می‌کنند، می‌تواند به دانشمندان کمک کند که زمان و مکان تشکیل گردبادها را پیش‌بینی‌ کنند."/>
  </head>
  <body>
    <article>
      <h1>صداهای عجیب طوفان‌ها می‌تواند به پیش‌بینی "گردباد" کمک کند</h1>
      <address><time datetime="2019-11-29T13:16:43+00:00">29 Nov 2019, 13:16</time> by <a rel="author">فاطمه حسین‌پور</a></address>
      <p>محققان آمریکایی‌ دریافتند که صداهای غرش‌مانند و عجیبی که طوفان‌ها ایجاد می‌کنند، می‌تواند به دانشمندان کمک کند که زمان و مکان تشکیل گردبادها را پیش‌بینی‌ کنند.</p>
      <p><b>به گزارش ایسنا و به نقل از بی‌بی سی، </b>گردبادها زمانی شکل می‌گیرند که یک جریان باد گرم با یک جریان باد سرد برخورد کند. همزمان با گردش این دو نوع باد به دور یکدیگر، یک جریان هوای مارپیچی شکل می‌گیرد که "گردباد" نامیده می‌شود. قبل از این‌که چنین اتفاقی بیفتد، معمولا یک طوفان بزرگ رخ داده و ممکن است باران و رعد و برق هم به همراه داشته باشد.</p>
      <p>تاکنون دانشمندان همیشه مطمئن نبوده‌اند که یک "گردباد" چه زمانی می‌تواند تشکیل شود یا ممکن است به کجا اصابت کند. آن‌ها تا امروز تنها می‌دانستند که وزش طوفان، صدهای مرموز و خشنی ایجاد می‌کند ولی نمی‌دانستند که این صداها به چه دلیل ایجاد می‌شود و یا معنی آن‌ چیست؟</p>
      <p>در این راستا، محققان دانشگاه ایالتی "اوکلاهما"( Oklahoma) گفته‌اند که تعداد احتمالات در مورد  علت تشکیل چنین صداهایی را کاهش داده‌اند و این یافته می‌تواند به آنها برای پیش‌بینی مکان گردبادهای آینده کمک کند. این صداها کمتر از آستانه شنوایی انسان هستند. اما دانشمندان توانسته‌اند توسط تجهیزاتی ویژه این صداها را جمع‌آوری کرده و بشنوند.</p>
      <p>"برایان البینگ"( Brian Elbing ) از محققان دانشگاه ایالتی اوکلاهما که در این پروژه شرکت دارد در این خصوص گفت: سیگنال طوفان‌ها ، پیش از اینکه گردباد به زمین برسد، رخ می‌دهد. این صداها بعد از تماس گردباد با زمین همچنان ادامه پیدا می‌کند و سپس پس از اینکه گردباد زمین را ترک کرد، ناپدید می‌شود.</p>
      <p>انتهای پیام</p>
    </article>
  </body>
</html>