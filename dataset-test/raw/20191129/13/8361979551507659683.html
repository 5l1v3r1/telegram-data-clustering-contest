<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/vodafone-hto-kupiv-ukrajinskogo-operatora-novini-ukrajini-50056473.html"/>
    <meta property="og:site_name" content="НВ"/>
    <meta property="article:published_time" content="2019-11-29T13:08:00+00:00"/>
    <meta property="og:title" content="Vodafone Україна продали «людині, яку ніхто не бачив в обличчя» — журналіст"/>
    <meta property="og:description" content="Формальний власник азербайджанського холдингу, який купив Vodafone Україна, у себе на батьківщині вважається фігурою, підконтрольною начальнику охорони президента Алієва. Доповнено 30.11 о 13:30"/>
  </head>
  <body>
    <article>
      <h1>Vodafone Україна продали «людині, яку ніхто не бачив в обличчя» — журналіст</h1>
      <h2>Формальний власник азербайджанського холдингу, який купив Vodafone Україна, у себе на батьківщині вважається фігурою, підконтрольною начальнику охорони президента Алієва. Доповнено 30.11 о 13:30</h2>
      <address>
        <time datetime="2019-11-29T13:08:00+00:00">29 Nov 2019, 13:08</time>
      </address>
      <p>Азербайджанська компанія Bakcell, яка уклала угоду про придбання українського оператора <a href="https://nv.ua/tags/vodafone-ukrajina.html">Vodafone</a> за $734 млн, входить у холдинг NEQSOL, формальним власником якого є Насіб Гасанов. На батьківщині його вважають фігурою, підконтрольної Бейляру Аюбову, начальнику охорони президента країни Ільхама Алієва. Про це в коментарі <a href="https://magazine.nv.ua/">журналу НВ</a> заявив Хафіз Бабалі, журналіст-розслідувач з Баку.</p>
      <p>Читайте також:<br/><a href="https://nv.ua/ukr/biz/tech/prodazh-vodafone-ukrajina-umovi-ugodi-novini-ukrajini-50051749.html">&amp;nbspУмови угоди. МТС протягом трьох років не зможе конкурувати з проданою нею Vodafone Україна</a></p>
      <p>NEQSOL Holding заснований у 1990-х роках. Крім телекомунікаційного бізнесу в його портфелі є будівельні активи, і, головне, — підприємства з видобутку нафти і газу, зареєстровані у Великобританії, але працюють вони насамперед у каспійському регіоні. Одна з компаній NEQSOL має партнером SOCAR, державну нафтову компанію Азербайджану.</p>
      <p>Читайте також:<br/><a href="https://nv.ua/ukr/biz/markets/prodazh-vodafone-ukrajina-shcho-zminitsya-v-roboti-operatora-novini-ukrajini-50055491.html">&amp;nbspУ НКРЗІ розповіли, як продаж Vodafone Україна вплине на роботу оператора</a></p>
      <p>«Формально Bakcell і група, до якої він входить, належать якомусь Насібу Гасанову, — розповів Бабалі. — Але жоден нормальний бізнесмен в Азербайджані не бачив цю людину в обличчя».</p>
      <p>Читайте також:<br/><a href="https://nv.ua/ukr/biz/markets/prodazh-vodafone-ukrajina-i-tri-ugodi-na-1-4-mlrd-david-arahamiya-novini-ukrajini-50055473.html">&amp;nbspДавид Арахамія порадів продажу Vodafone Україна і анонсував ще три угоди</a></p>
      <p>За словами журналіста, Гасанова на батьківщині вважають фігурою, підконтрольною Бейляру Аюбову, начальнику охорони президента країни Ільхама Алієва.</p>
      <p>«Кінцевим бенефіціаром NEQSOL Holding є правляча сім'я (президента Азербайджану, — ред.)», — упевнений Бабалі.</p>
      <p>Як повідомлялося, <a href="https://nv.ua/ukr/biz/markets/bakcell-kupit-vodafone-ukrajina-za-734-mln-novini-ukrajini-50055437.html">азербайджанський оператор Bakcell купив оператора Vodafone Україна за $734 млн</a>. Антимонопольний комітет України схвалив угоду.</p>
      <p>
        <i>
          <b>Повну версію статті «Велика переадресація» читайте в <a href="https://magazine.nv.ua/journal/3426-journal-no-44.html">журналі НВ № 44</a> від 28 листопада.</b>
        </i>
      </p>
      <p>
        <i>Після публікації свою версію НВ надіслала компанія NEQSOL Holding. У повідомленні говориться: «Єдиним і кінцевим бенефіціаром NEQSOL Holding і компаній, що входять у групу, в тому числі Nobel Oil Services (UK) Limited, Nobel Oil E &amp; P (UK) Limited (торгове ім'я Nobel Upstream), ТОВ Bakcell і ТОВ Norm, є азербайджанський бізнесмен Насіб Гасанов.</i>
      </p>
      <p>
        <i>Насіб Гасанов відомий у бізнес-колах Азербайджану, а також в ряді інших країн, де холдинг веде діяльність. Інформація та коментарі пана Гасанова щодо компаній, що працюють у нафтогазовій сфері, є в публічному доступі, а також у відповідних реєстрах Великобританії, де зареєстровані Nobel Oil Services (UK) Limited і Nobel Oil E &amp; P (UK) Limited.</i>
      </p>
      <p>
        <i>Компанії, що входять до холдингу, неодноразово проходили належну процедуру due diligence з боку міжнародних партнерів і фінансових інститутів, що є підтвердженням прозорого ведення бізнесу за міжнародними стандартами. Зокрема, компанії, що входять у нафтогазову групу в складі NEQSOL Holding, успішно створили спільні підприємства з такими міжнародними компаніями, як KCA Deutag, Wood Group та ін.</i>
      </p>
      <p>
        <i>Відносно спільного підприємства SOCAR AQS: Nobel Oil Services є основним акціонером цієї компанії і володіє часткою 87%. Частка державної компанії SOCAR становить 13%. Спільні підприємства з міноритарним пайовою участю державної компанії є загальноприйнятою світовою практикою в нафтогазовому секторі. Державна компанія SOCAR також має спільні підприємства з різними відомими міжнародними та іноземними компаніями, зокрема SOCAR KBR, SOCAR Cape, SOCAR Uniper і ін.</i>
      </p>
      <p>
        <i>Група компаній NEQSOL Holding працює відповідно до найвищих стандартів корпоративного управління. Групою керує команда професійних менеджерів, а сам пан Гасанов вже близько 10 років як відійшов від операційного управління, сконцентрувавши свою увагу на стратегічних питаннях.</i>
      </p>
      <p>
        <i>Пан Гасанов не пов’язаний з політичними структурами, окремими політиками, а також ніколи не був на державній службі. Пан Гасанов віддає перевагу скромному непублічному способу життя".</i>
      </p>
    </article>
  </body>
</html>