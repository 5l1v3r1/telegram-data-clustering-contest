<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054067/article/texnologia/thlefwnia/eyrwpaikh-epitroph-h-katarghsh-twn-telwn-periagwghs-ay3hse-katakoryfa-th-xrhsh-kinhtwn-sthn-ee"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T13:37:50+00:00"/>
    <meta property="og:title" content="Ευρωπαϊκή Επιτροπή: Η κατάργηση των τελών περιαγωγής αύξησε κατακόρυφα τη χρήση κινητών στην Ε.Ε."/>
    <meta property="og:description" content="Κατακόρυφη αύξηση της χρήσης κινητών τηλεφώνων στο εξωτερικό, μετά την κατάργηση των τελών περιαγωγής στην ΕΕ, συμπεραίνει η Ευρωπαϊκή Επιτροπή, με την ταυτόχρονη διαπίστωση ότι «οι εγχώριες τιμές για τις υπηρεσίες κινητών επικοινωνιών έχουν πράγματι μειωθεί συνολικά σε ολόκληρη την ΕΕ»."/>
  </head>
  <body>
    <article>
      <h1>Ευρωπαϊκή Επιτροπή: Η κατάργηση των τελών περιαγωγής αύξησε κατακόρυφα τη χρήση κινητών στην Ε.Ε.</h1>
      <address>
        <time datetime="2019-11-29T13:37:50+00:00">29 Nov 2019, 13:37</time>
      </address>
      <p>Κατακόρυφη αύξηση της χρήσης κινητών τηλεφώνων στο εξωτερικό, μετά την κατάργηση των τελών περιαγωγής στην ΕΕ, συμπεραίνει η Ευρωπαϊκή Επιτροπή, με την ταυτόχρονη διαπίστωση ότι «οι εγχώριες τιμές για τις υπηρεσίες κινητών επικοινωνιών έχουν πράγματι μειωθεί συνολικά σε ολόκληρη την ΕΕ».</p>
      <p>Η Επιτροπή δημοσίευσε σήμερα την πρώτη πλήρη επανεξέταση της αγοράς περιαγωγής, από την οποία προκύπτει ότι «οι ταξιδιώτες σε ολόκληρη την ΕΕ έχουν ωφεληθεί πολύ από την κατάργηση των τελών περιαγωγής τον Ιούνιο του 2017», όπως αναφέρεται σε σχετικό δελτίο Τύπου της αντιπροσωπείας της Κομισιόν στη χώρα μας.</p>
      <p>Βάσει στοιχείων, «η χρήση κινητών δεδομένων κατά τη διάρκεια ταξιδιών στην ΕΕ έχει δεκαπλασιαστεί σε σύγκριση με το έτος πριν από την εφαρμογή της περιαγωγής με χρέωση εσωτερικού, ενώ είχε κορυφωθεί κατά την περίοδο των διακοπών, όταν η χρήση κινητών δεδομένων στο εξωτερικό ήταν 12 φορές υψηλότερη».</p>
      <p>Επ' αυτού, η Επίτροπος Ψηφιακής Οικονομίας και Κοινωνίας Μαρίγια Γκαμπριέλ δήλωσε, «με την επανεξέταση αναδεικνύεται για μια ακόμη φορά πόσο επιτυχής ήταν η κατάργηση των τελών περιαγωγής. Οι Ευρωπαίοι επωφελούνται σε μεγάλο βαθμό από τη δυνατότητα να χρησιμοποιούν ελεύθερα τις κινητές τους συσκευές όταν ταξιδεύουν. Ταυτόχρονα, μπορούμε επίσης να διαπιστώσουμε σαφώς ότι η αγορά περιαγωγής στην ΕΕ εξακολουθεί να λειτουργεί ικανοποιητικά. Αντίθετα με τους φόβους για υψηλότερες εγχώριες τιμές λόγω της κατάργησης των τελών περιαγωγής, οι εγχώριες τιμές για τις υπηρεσίες κινητών επικοινωνιών έχουν πράγματι μειωθεί συνολικά σε ολόκληρη την ΕΕ».</p>
      <p>Η χρήση δεδομένων περιαγωγής εντός της ΕΕ και του Ευρωπαϊκού Οικονομικού Χώρου (ΕΟΧ) κορυφώθηκε κατά την περίοδο των καλοκαιρινών διακοπών του 2018 (τρίτο τρίμηνο), όταν η χρήση κινητών δεδομένων στο εξωτερικό ήταν 12 φορές μεγαλύτερη σε σύγκριση με την περίοδο πριν από την κατάργηση όλων των τελών περιαγωγής λιανικής. Κατά την ίδια χρονική περίοδο, ο όγκος των τηλεφωνικών κλήσεων που πραγματοποιήθηκαν με περιαγωγή ήταν σχεδόν τρεις φορές υψηλότερος.</p>
      <p>Σε επίπεδο χονδρικής, η δραστική μείωση των ανώτατων ορίων τιμών έχει συμβάλει σε περαιτέρω μείωση των τιμών περιαγωγής χονδρικής, η οποία με τη σειρά της καθιστά βιώσιμη την κατάργηση των τελών περιαγωγής για σχεδόν όλους τους παρόχους περιαγωγής.</p>
      <p>Η έκθεση καταλήγει στο συμπέρασμα ότι η δυναμική του ανταγωνισμού στην αγορά περιαγωγής δεν είναι πιθανό να αλλάξει στο εγγύς μέλλον, γεγονός που σημαίνει ότι η ισχύουσα ρύθμιση λιανικής και χονδρικής παραμένει αναγκαία. Οι ισχύοντες κανόνες για την περιαγωγή θα πρέπει να εξακολουθήσουν να ισχύουν κατά τα επόμενα έτη, ώστε να διασφαλίζεται ότι οι πολίτες μπορούν να επωφελούνται από περιαγωγή χωρίς πρόσθετο κόστος εντός της ΕΕ, τονίζει στην ανακοίνωσή της η Ευρ. Επιτροπή.</p>
      <p>Υπενθυμίζεται ότι από τις 15 Ιουνίου 2017, οι Ευρωπαίοι έχουν τη δυνατότητα να χρησιμοποιούν τα κινητά τους τηλέφωνα για κλήσεις, μηνύματα SMS και δεδομένα όταν ταξιδεύουν στην ΕΕ, όπως ακριβώς κάνουν και στη χώρα τους, χωρίς πρόσθετο κόστος. Αυτή η προσέγγιση, η αποκαλούμενη «περιαγωγή με χρέωση εσωτερικού», αποτελεί απτό όφελος που απορρέει από τη δημιουργία μιας ψηφιακής ενιαίας αγοράς για τις επιχειρήσεις και τους καταναλωτές στην Ευρώπη, και είναι ένα από τα σημαντικότερα επιτεύγματα της Επιτροπής Γιούνκερ, σημειώνεται στο δελτίο Τύπου.</p>
      <p>Ο κανονισμός για την περιαγωγή είναι επί του παρόντος σε ισχύ έως τον Ιούνιο του 2022.</p>
      <p>
        <sup>Πηγή: ΑΠΕ-ΜΠΕ</sup>
      </p>
    </article>
  </body>
</html>