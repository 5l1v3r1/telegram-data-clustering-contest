<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/eveniment/barbatul-care-si-a-batut-fetele-cu-biciul-308226.html"/>
    <meta property="og:site_name" content="B1 TV"/>
    <meta property="article:published_time" content="2019-11-29T13:35:43+00:00"/>
    <meta property="og:title" content="Condamnare dură pentru bărbatul care și-a biciut fetele: Justiția a reușit să pronunțe o decizie definitivă într-un timp record"/>
    <meta property="og:description" content="Curtea de Apel Alba Iulia l-a condamnat definitiv la 6 ani și 10 luni de închisoare pe bărbatul care a șocat o țară după ce și-a bătut cu sălbăticie cu biciul cele trei fete cu vârste de 6, 8 şi 11..."/>
  </head>
  <body>
    <article>
      <h1>Condamnare dură pentru bărbatul care și-a biciut fetele: Justiția a reușit să pronunțe o decizie definitivă într-un timp record</h1>
      <address><time datetime="2019-11-29T13:35:43+00:00">29 Nov 2019, 13:35</time> by <a rel="author">Redacția B1.ro</a></address>
      <p>Curtea de Apel <a href="https://www.b1.ro/tag/alba-iulia-55079.html">Alba Iulia</a> l-a condamnat definitiv la 6 ani și 10 luni de închisoare pe bărbatul care a șocat o țară după ce și-a bătut cu sălbăticie cu biciul cele trei fete cu vârste de 6, 8 şi 11 ani. </p>
      <p>Pe numele său Constantin Munteanu, aceasta a fost judecat pentru cinci infracţiuni de violenţă în familie, trei infracţiuni de ameninţare şi trei fapte de rele tratamente aplicate minorului. Sentinţa definitivă a fost pronunţată într-un timp record, la 3 luni de la momentul trimiterii în judecată a inculpatului.</p>
      <p>Motivul pentru care tatăl şi-a bătut cu agresivitate cele trei fiice a fost că a găsit câinele vopsit cu o culoare albastră pe picioare şi le-a bănuit pe fete că au făcut acest lucru. În actul de sesizare al instanţei de judecată, Parchetul a reţinut faptul că la data de 22 iulie 2019 inculpatul, sub pretextul că animalul era murdar pe picioare cu o culoare albastră, şi-a lovit cu un bici cele trei fiice, iar în urma loviturilir primite copilele au avut nevoie de îngrijiri medicale între patru şi şase zile. </p>
      <p>În aceeaşi zi, tatăl le-a ameninţat cu moartea pe fete, spunându-le: „Vă bat până vă omor”, „Dacă mâine vine poliţia vă omor”. Muntean Constantin nu era la prima faptă de acest gen. Procurorii au reuşit să demonstreze că în primăvara anului 2019 acesta le-a agresat fizic pe două dintre minore, lovindu-le tot cu biciul, conform Adevărul.  </p>
      <p><i>”Din probele administrate în cauză rezultă că inculpatul nu se ocupă de îngrijirea minorelor, le neglijează, mai mult din anul 2016, din 11.08.2016 şi până în data de 22.07.2019 acesta a adoptat un comportament necorespunzător faţă de cele trei minore, le înjură frecvent pe acestea, şi le vorbeşte urât numindu-le «proastelor şi nebunelor», le agresează fizic în mod repetat lovindu-le cu biciul pe care-l ţine în casă în scop de intimidare şi le ameninţă cu acte de violenţă şi cu moartea. Inculpatul are frecvent stări de nervozitate necontrolată şi nemotivată pe fondul cărora se manifestă agresiv faţă de cele trei minore, creând în familie un sentiment de teamă, astfel încât mama minorelor nu intervine de frică, cu atât mai mult cu cât este şi ea agresată fizic, sau este împiedicată de inculpat să intervină, cum s-a întâmplat în data de 22.07.2019 când a fost izolată afară, inculpatul închizând uşa pentru a rămâne singur cu minorele şi a le agresa fizic. Prin aceste măsuri şi tratamente aplicate de inculpat celor trei fiice s-a pus în primejdie gravă dezvoltarea morală, fizică şi intelectuală a celor trei minore raportat şi la perioada îndelungată a comportamentului inculpatului, frecvenţa şi intensitatea acestuia şi la vârsta fragedă a minorelor ce au între 6 ani şi 11 ani”, </i>astfel descrie magistratul starea de spirit din familia Muntean. </p>
      <p>Muntean Constantin a fost decăzut din drepturile părinteşti asupra celor trei fiice şi i-a fost interzis dreptul de a comunica cu acestea ori de a se apropia de ele şi de locuinţa, şcoala sau alte locuri unde acestea desfăşoară activităţi sociale pe o perioadă de 5 ani după executarea pedepsei.<br/> </p>
    </article>
  </body>
</html>