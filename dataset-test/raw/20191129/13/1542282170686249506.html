<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/29/paraitithikan-oi-vouleutes-tou-disy-solon-kasinis-kai-stella-kyriakidou-vouli-kypros?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-29T13:28:25+00:00"/>
    <meta property="og:title" content="Παραιτήθηκαν οι βουλευτές του ΔΗΣΥ Σόλων Κασίνης και Στέλλα Κυριακίδου"/>
    <meta property="og:description" content="Τις παραιτήσεις του κ. Κασίνη και της κ. Κυριακίδου επιβεβαίωσε στο ΚΥΠΕ, ο εκπρόσωπος Τύπου του ΔΗΣΥ Δημήτρης Δημητρίου."/>
  </head>
  <body>
    <article>
      <h1>Παραιτήθηκαν οι βουλευτές του ΔΗΣΥ Σόλων Κασίνης και Στέλλα Κυριακίδου</h1>
      <address><time datetime="2019-11-29T13:28:25+00:00">29 Nov 2019, 13:28</time> by <a rel="author">euronews </a></address>
      <p>Ο Βουλευτής του ΔΗΣΥ Σόλωνας Κασίνης υπέβαλε την παραίτησή του, με επιστολή που απέστειλε στον Πρόεδρο της Βουλής, ημερομηνίας 27 Νοεμβρίου. Με επιστολή της την 28η Νοεμβρίου παραίτηση από το αξίωμα του βουλευτή υπέβαλε και η νέα Επίτροπος Υγείας της ΕΕ Στέλλα Κυριακίδου.</p>
      <p>Τις παραιτήσεις του κ. Κασίνη και της κ. Κυριακίδου επιβεβαίωσε το ΚΥΠΕ, ο εκπρόσωπος Τύπου του ΔΗΣΥ Δημήτρης Δημητρίου.</p>
      <p>Πρώτος επιλαχών στην εκλογική περιφέρεια Λευκωσίας, στην οποία είχαν εκλεγεί η κ. Κυριακίδου και ο κ. Κασίνης είναι ο Κυβερνητικός Εκπρόσωπος Πρόδρομος Προδρόμου. Επόμενοι επιλαχόντες στην επαρχία Λευκωσίας είναι η Σάββια Ορφανίδου και η Ξένια Κωνσταντίνου.</p>
      <p>Σε περίπτωση που ο κ. Προδρόμου δεν παραιτηθεί και επιλέξει να διατηρήσει το αξίωμα του Κυβερνητικού Εκπροσώπου, οι κ. Ορφανίδου και Κωνσταντίνου αναμένεται ότι θα κληθούν να δώσουν τη εκ του Συντάγματος επιβαλλόμενη διαβεβαίωση για πίστη στο Σύνταγμα και τους νόμους του κράτους, ενώπιον της Ολομέλειας της Βουλής την προσεχή Παρασκευή, 6 Δεκεμβρίου, κατά την οποία θα παρουσιαστεί και ο Κρατικός Προϋπολογισμός του 2020.</p>
      <p>Ενόψει του ότι ο Υπουργός Οικονομικών Χάρης Γεωργιάδης δήλωσε ότι δεν θα παρουσιάσει τον Κρατικό Προϋπολογισμό του 2020, αλλά ο διάδοχος του στο τιμόνι του Υπουργείου Οικονομικών, υπάρχει η εκτίμηση ότι επίκειται εντός των ημερών ανασχηματισμός του Υπουργικού Συμβουλίου.</p>
      <p>Εάν με τον ανασχηματισμό, αναλάβει υπουργική θέση Βουλευτής του ΔΗΣΥ από την Επαρχία Λευκωσίας, την κοινοβουλευτική έδρα καταλαμβάνει ο επόμενος επιλαχόντας του ΔΗΣΥ στη Λευκωσία, που είναι ο Μιχάλης Σοφοκλέους.</p>
    </article>
  </body>
</html>