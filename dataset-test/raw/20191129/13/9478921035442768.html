<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/evropi/kroatia-exarthrosi-organomenoy-kyklomatos-plaston-eggrafon/"/>
    <meta property="og:site_name" content="ert.gr"/>
    <meta property="article:published_time" content="2019-11-29T13:06:13+00:00"/>
    <meta property="og:title" content="Κροατία: Εξάρθρωση οργανωμένου κυκλώματος πλαστών εγγράφων"/>
    <meta property="og:description" content="Στην εξάρθρωση οργανωμένου κυκλώματος τα μέλη του οποίου κατηγορούνται ότι έφτιαχναν, προμήθευαν και διακινούσαν πλαστά έγγραφα σε χώρες του εξωτερικού και σε συλλήψεις υπόπτων που φέρεται ότι συμμετείχαν στην εγκληματική οργάνωση, προχώρησαν οι κροατικές αρχές."/>
  </head>
  <body>
    <article>
      <h1>Κροατία: Εξάρθρωση οργανωμένου κυκλώματος πλαστών εγγράφων</h1>
      <address><time datetime="2019-11-29T13:06:13+00:00">29 Nov 2019, 13:06</time> by <a rel="author">Δήμητρα Λαχουρή</a></address>
      <p>Στην εξάρθρωση οργανωμένου κυκλώματος τα μέλη του οποίου κατηγορούνται ότι έφτιαχναν, προμήθευαν και διακινούσαν πλαστά έγγραφα σε χώρες του εξωτερικού και σε συλλήψεις υπόπτων που φέρεται ότι συμμετείχαν στην εγκληματική οργάνωση, προχώρησαν οι κροατικές αρχές.</p>
      <p>Το δικαστήριο του Ζάγκρεμπ αποφάσισε την κράτηση 21 ατόμων που, σύμφωνα με όσα ανακοινώθηκαν από τις αρχές, συμμετείχαν σε δύο εγκληματικές οργανώσεις οι οποίες ήταν και ο «πυρήνας» του κυκλώματος.</p>
      <p>Σύμφωνα με όσα προέκυψαν από την αστυνομική έρευνα, τα μέλη του κυκλώματος συνέλεγαν δεδομένα και έφτιαχναν πλαστά έγγραφα για παράνομες δραστηριότητες στη Σερβία και το Μαυροβούνιο, έχοντας οικονομικό όφελος από τη συγκεκριμένη δραστηριότητα τουλάχιστον 716.000 ευρώ.</p>
      <p>Το γραφείο κατά της διαφθοράς USKOK ανακοίνωσε ότι, μετά τις συλλήψεις της περασμένης Τετάρτης, αποφάσισε να διεξάγει δύο έρευνες, μία σε 19 Κροατούς πολίτες και μία σε δέκα Κροάτες και έναν Σέρβο πολίτη.</p>
      <p>Στην πρώτη περίπτωση, η USKOK υποπτεύεται ότι ο Νουσρέτ Σεφέροβιτς είναι ο συνδετικός «κρίκος» τουλάχιστον 19 ατόμων, φερόμενων ως μελών εγκληματικής οργάνωσης.</p>
      <p>Ο Σεφέροβιτς φέρεται ότι οργάνωσε μια 18μελή ομάδα, η οποία από το 2017 έως το Νοέμβριο του 2019 έφτιαχνε πλαστά έγγραφα (τουλάχιστον 42 δελτία ταυτότητας και τουλάχιστον 40 κροατικά διαβατήρια) βάσει πλαστών σερβικών εγγράφων ταυτότητας για τουλάχιστον 3.500 ευρώ ανά έγγραφο.</p>
      <figure>
        <iframe data-src="https://twitter.com/RTLDanas/status/1200172516997648384?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η USKOK υποψιάζεται ότι αυτή η ομάδα έφτιαχνε επίσης πλαστές άδειες οδήγησης. Οι πελάτες του κυκλώματος προέρχονταν από τη Σερβία, το Μαυροβούνιο, τη Βοσνία-Ερζεγοβίνη και τη Σλοβενία, ανακοίνωσε η USKOK.</p>
      <p>Στη δεύτερη περίπτωση, ένας υπήκοος Κροατίας, ηλικίας 46 ετών, είναι ύποπτος ότι είχε συστήσει εγκληματική οργάνωση με δέκα μέλη, η οποία το διάστημα Αύγουστος 2018- Νοέμβριος 2019 έφτιαχνε πλαστά έγγραφα (τουλάχιστον 67 ταυτότητες και τουλάχιστον 70 κροατικά διαβατήρια) για άτομα από τη Σερβία και το Μαυροβούνιο που πλήρωναν από 7.500 έως 15.000 ευρώ ανά έγγραφο.</p>
      <p>Πηγή:ΕΡΤ,ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/kroatia-entopistikan-metanastes-se-kivotio-video/"/>
        <a href="https://www.ert.gr/eidiseis/diethni/evropi/pros-entaxi-sti-zoni-sengken-i-kroatia/"/>
        <a href="https://www.ert.gr/perifereiakoi-stathmoi/florina/florina-syllipsi-27chronoy-allodapoy-gia-katochi-plaston-eggrafon/"/>
        <a href="https://www.ert.gr/eidiseis/oikonomia/elladaoikonomia/toyrismos-kai-naytilia-enonoyn-ellada-kai-kroatia-audio/"/>
        <a href="https://www.ert.gr/frontpage/kroatia-enoplos-skotose-exi-meli-oikogeneias-sothike-mono-ena-moro/"/>
        <a href="https://www.ert.gr/eidiseis/diethni/evropi/akraia-fainomena-kai-se-peskara-kai-kroatia-video/"/>
      </related>
    </article>
  </body>
</html>