<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20205024-kongolezci-proti-oon-chomu-v-afrikanskij-krayini-vbivayut-likariv"/>
    <meta property="og:site_name" content="Mind UA"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Конголезці проти ООН: чому в африканській країні вбивають лікарів"/>
    <meta property="og:description" content="Жителі Конго підпалюють бази миротворців і розстрілюють медиків, які намагаються врятувати країну від еболи"/>
  </head>
  <body>
    <article>
      <h1>Конголезці проти ООН: чому в африканській країні вбивають лікарів</h1>
      <h2>Жителі Конго підпалюють бази миротворців і розстрілюють медиків, які намагаються врятувати країну від еболи</h2>
      <address><time datetime="2019-11-29T13:00:00+00:00">29 Nov 2019, 13:00</time> by <a rel="author" href="https://mind.ua/author/146-denis-zakiyanov" target="_blank">Денис Закіянов</a></address>
      <p>
        <i>У центрі Африки відбуваються події, що «розбивають серця» функціонерам ООН. У четвер, 28 листопада, населення Демократичної Республіки Конго влаштувало дві криваві розправи над місіями Всесвітньої організації охорони здоров'я (ВООЗ), що стримували другу за масштабом епідемію еболи.</i>
      </p>
      <p>Нападу зазнали табір вакцинації в містечку Біакато й координаційний медичний центр у поселенні Мангіна на північному сході Конго. Внаслідок цих двох атак чотири співробітники місій по боротьбі з еболою були вбиті і ще шестеро поранені. Серед загиблих – вакцинолог, два водії та офіцер поліції. Силовики, які захищали медиків, також застрелили одного нападника та заарештували двох місцевих жителів.</p>
      <figure>
        <img src="https://s.mind.ua/img/forall/i/2019/1575026879.jpg"/>
        <figcaption>
          <cite>Фото: UN News</cite>
        </figcaption>
      </figure>
      <p>«Атаки збройних груп у Біакато й Мангіні в ДРК призвели до смертей і поранень борців з еболою. Наші серця розбиті від того, що наші найгірші страхи здійснилися. Зараз ми зосереджені на наданні допомоги пораненим і забезпеченні безпеки персоналу в інших локаціях», – <a href="https://twitter.com/DrTedros/status/1199915387762200576">написав</a> у Twitter генеральний директор ВООЗ Тедрос Адханом Гебрейесус.</p>
      <p>За твердженням ВООЗ, медики в Конго протягом 16 місяців намагаються побороти другий за масштабами в історії спалах еболи. З серпня 2018 року в провінціях Північне Ківу та Ітурі зареєстровано понад 3186 підтверджених випадків захворювання і 2199 смертей. З еболою в регіоні борються 186 людей. Наразі вони виявляють та ізолюють приблизно по одному хворому на день. З'ясовуючи, хто контактував з цими носіями еболи, медики прагнуть знайти інших інфікованих і запобігти подальшому поширенню вірусу.</p>
      <figure>
        <img src="https://s.mind.ua/img/forall/i/2019/1575026450.jpg"/>
        <figcaption>
          <cite>Фото: UN News</cite>
        </figcaption>
      </figure>
      <p>Хоча епідемія в Північному Ківу та Ітурі майже вдесятеро слабкіша за ту, що сталася в Західній Африці у 2014–2016 роках, боротися з нею набагато складніше. Хвороба охопила густонаселений регіон, у якому проживають 8 млн осіб, панує беззаконня й понад 20 років тривають конфлікти між сотнями великих і дрібних збройних угруповань, які захищають свої спільноти і борються за контроль над безліччю родовищ золота, кобальту та інших цінних металів.</p>
      <p>Раніше за 16 місяців роботи в Конго співробітники місії по боротьбі з еболою зазнавали нападів 386 разів, у результаті чого сім осіб загинуло та 77 отримали поранення. Також неодноразово команди медиків опинялися під перехресним вогнем у сутичках повстанських угруповань з урядовими військами і миротворцями ООН.</p>
      <figure>
        <img src="https://s.mind.ua/img/forall/i/2019/1575026649.jpg"/>
        <figcaption>
          <cite>Фото: UN News</cite>
        </figcaption>
      </figure>
      <p>Напади на медичні центри в сусідніх населених пунктах Біакато Майнс і Мангіне 28 листопада відбулися за лічені години після різанини в розташованому поблизу селі. Там ісламістське повстанське угруповання «Союзні демократичні сили» (СДС) <a href="https://www.business-standard.com/article/pti-stories/dr-congo-massacre-death-toll-rises-to-27-police-119112900031_1.html">по-звірячому вбила</a> щонайменше 27 людей, відтявши голови у трупів.</p>
      <p>Багато західних ЗМІ повідомили, що атаки на медичні центри ВООЗ, що сталися потім,  влаштували місцеві жителі, розлючені цією різаниною й тим, що співробітники ООН провокують бойовиків нападати на населені пункти, але відмовляються захищати цивільне населення. За словами лідерів місцевих громад, деякі конголезці вважають іноземних медиків шарлатанами, що лікують неіснуючу еболу заради політичних цілей і грошової вигоди.</p>
      <figure>
        <img src="https://s.mind.ua/img/forall/i/2019/1575026374.jpg"/>
        <figcaption>
          <cite>Фото: UN News</cite>
        </figcaption>
      </figure>
      <p>«Уявіть, доктор залишив свій будинок у США або іншій подібній країні та приїхав сюди, погодившись спати в наметі, щоб рятувати нас від кари небесної під назвою «ебола». І тут неосвічені молоді люди хочуть атакувати його... Це дуже прикро», – <a href="https://www.voanews.com/science-health/rebel-attacks-eastern-congo-kill-several-ebola-responders">наводить</a> Associated Press слова Фістона Каманго, лідера містечка Біакато, що зазнало нападу.</p>
      <p>З кінця жовтня конголезька урядова армія проводить на північному сході країни найбільшу за останні роки операцію з виявлення і знищення загонів бойовиків. Вимушені відступати, збройні угруповання намагаються створювати хаос, щоб стримати просування регулярних частин конголезької армії на свої позиції.</p>
      <p>У неділю, 24 листопада, бойовики СДС атакували місто Бені на північному сході ДРК, убивши в ньому вісьмох людей. Це призвело до того, що наступного дня жителі міста вийшли висловити невдоволення нездатністю військовослужбовців ООН захистити їх від атак ісламістів. Розлючені протестувальники закидали «коктейлями Молотова» базу миротворців і будівлю мерії в Бені.</p>
      <figure>
        <img src="https://s.mind.ua/img/forall/i/2019/1575026801.jpg"/>
        <figcaption>
          <cite>Фото: ctvnews.ca</cite>
        </figcaption>
      </figure>
      <p>Гнів місцевих жителів на співробітників ООН посилився і поширився на інші населені пункти провінції Північне Ківу після того, як у вівторок стало відомо, що солдат-миротворець у Бені вбив юного демонстранта. За неофіційними даними, у місті від рук місцевої поліції та солдатів ООН загинуло кілька жителів і десятки отримали поранення.</p>
      <p>«І конголезькі правоохоронці, і миротворці ООН завдавали зло протестувальникам. Силовики змусили жителів регіону відчути, що вони самотні та змушені оборонятися навіть від тих організацій, чия робота полягає в захисті цивільного населення», – <a href="https://www.aljazeera.com/news/2019/11/dr-congo-brink-191127120254060.html">цитує</a> Al Jazeera представника адвокатської групи «Друзі Конго» Камбале Мусавулі.</p>
      <figure>
        <img src="https://s.mind.ua/img/forall/i/2019/1575026593.jpg"/>
        <figcaption>
          <cite>Фото: UN News</cite>
        </figcaption>
      </figure>
      <p>Місія ООН у Конго – одна з найбільших миротворчих операцій у світі. Сьогодні в ній задіяно понад 16 500 військовослужбовців і оглядачів, 1300 офіцерів поліції і 4000 цивільних осіб. Ця миротворча місія була заснована 1999 року для допомоги у врегулюванні конфлікту, названого «Світовою війною в Африці». Тоді конголезький режим у союзі із Зімбабве, Анголою і Намібією вів активні бойові дії проти повстанців, яких підтримують Руанда, Уганда й Бурунді. Ця війна офіційно завершилася у 2003 році. Однак досі третина території країни дестабілізована, і частина населення сумнівається в тому, що користь від іноземних миротворців більша, ніж шкода від їх перебування тут.</p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
      <related>
        <h4>Також читайте</h4>
        <a href="https://mind.ua/news/20205175-v-oon-zayavili-shcho-ninishne-desyatilittya-stane-najspekotnishim-za-usyu-istoriyu"/>
        <a href="https://mind.ua/news/20205149-na-dopomogu-dityam-na-shodi-ukrayini-vidileno-vsogo-37-neobhidnoyi-sumi-yunisef"/>
        <a href="https://mind.ua/news/20205129-u-madridi-vidkrilasya-25-ta-svitova-konferenciya-shchodo-klimatichnih-zmin"/>
      </related>
    </article>
  </body>
</html>