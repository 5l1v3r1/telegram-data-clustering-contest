<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Tova-e-prisudata-za-piyaniya-nadziratel-ubil-16-godishno-momche-917876"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-29T13:12:00+00:00"/>
    <meta property="og:title" content="Това е присъдата за пияния надзирател, убил 16-годишно момче"/>
    <meta property="og:description" content="Решение на Апелативен съд – Пловдив беше потвърдено изцяло от Върховния касационен съд. Магистратите..."/>
  </head>
  <body>
    <article>
      <h1>Това е присъдата за пияния надзирател, убил 16-годишно момче</h1>
      <address>
        <time datetime="2019-11-29T13:12:00+00:00">29 Nov 2019, 13:12</time>
      </address>
      <p>Решение на Апелативен съд – Пловдив беше потвърдено изцяло от Върховния касационен съд. Магистратите оставиха в сила присъда от 4 години и 10 месеца лишаване от свобода, постановена от Пазарджишкия окръжен съд, спрямо надзирателя от затвора Пазарджик Георги Доков. Той е лишен и от право да управлява МПС за срок от 6 години.</p>
      <p>Надзирателят е признат за виновен в това, че на 30.08.2018 г., около 20.40 часа, при управление на МПС – лек автомобил "Опел Астра“ по общински път, свързващ селата Сарая и Ивайло, в посока с.Ивайло, в пияно състояние, с концентрация на алкохол в кръвта си 1.56 на хиляда, е нарушил правилата за движение, избирайки скорост от 65 км/ч, не се е съобразил с конкретните условия на видимост, за да бъде в състояние да спре пред всяко предвидимо препятствие, при което по непредпазливост е причинил смъртта на С. С. /на 16 години/.</p>
      <p>Пазарджишкият окръжен съд е разгледал делото при съкратено съдебно следствие, тъй като подсъдимият е признал фактите и обстоятелствата в обвинителния акт. Заради това съдът му е определил наказание от 7 години и 3 месеца лишаване от свобода, което е намалил с 1/3 съобразно привилегията на чл. 58а, ал.1 от Наказателния кодекс и така размерът й е 4 години и 10 месеца. Апелативните магистрати са я потвърдили, но страните са обжалвали пред Върховния касационен съд, който също е потвърдил решението на въззивния съд. Присъдата е влязла в сила и приведена в изпълнение.</p>
    </article>
  </body>
</html>