<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/sibiu-trafic-complet-blocat-pe-dn-7-dupa-ce-un-tir-s-a-rasturnat-peste-un-autoturism-o-persoana-a-murit-si-doua-sunt-ranite-1922405329002019111319185177"/>
    <meta property="og:site_name" content="News.ro"/>
    <meta property="article:published_time" content="2019-11-29T13:53:00+00:00"/>
    <meta property="og:title" content="Sibiu: Trafic complet blocat pe DN 7, după ce un TIR s-a răsturnat peste un autoturism; o persoană a murit şi două sunt rănite"/>
    <meta property="og:description" content="Traficul rutier pe Drumul Naţional 7 este blocat, vineri, între localităţile Boiţa şi Lazaret, judeţul Sibiu, după ce un TIR s-a răsturnat peste au autoturism. O persoană a murit şi două sunt rănite."/>
  </head>
  <body>
    <article>
      <h1>Sibiu: Trafic complet blocat pe DN 7, după ce un TIR s-a răsturnat peste un autoturism; o persoană a murit şi două sunt rănite</h1>
      <address><time datetime="2019-11-29T13:53:00+00:00">29 Nov 2019, 13:53</time> by <a rel="author">Diana Stancovici</a></address>
      <p>
        <b>Traficul rutier pe Drumul Naţional 7 este blocat, vineri, între localităţile Boiţa şi Lazaret, judeţul Sibiu, după ce un TIR s-a răsturnat peste au autoturism. O persoană a murit şi două sunt rănite.</b>
      </p>
      <p>Centrul Infotrafic anunţă că pe DN7 Râmnicu Vâlcea – Sibiu, la kilometrul 250, în zona localităţii Boiţa, judeţul Sibiu, a avut loc un accident rutier în care au fost implicate un tir şi un autoturism.</p>
      <p>”În urma impactului, şoferul autotrenului a decedat. Circulaţia este oprită pe ambele sensuri”, a transmis Centrul Infotrafic.</p>
      <p>La rândul lor, reprezentanţii ISU Sibiu au precizat că persoana care a decedat a fost găsită inconştientă la faţa locului şi era încarcerată.</p>
      <p>ISU Sibiu intervine cu mai multe autospeciale.</p>
      <p>”ISU Sibiu intervine de urgenţă cu un echipaj de descarcerare, o autospecială de stingere şi un echipaj SMURD, pe DN 7, între localităţile Lazaret şi Boiţa la un accident rutier, un TIR răsturnat peste un autoturism, trei victime”, a transmis ISU Sibiu.</p>
      <p>Două persoane sunt rănite, însă sunt conştiente.</p>
      <p>IPJ Sibiu nu a stabilit deocamdată condiţiile în care s-a produs accidentul.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>