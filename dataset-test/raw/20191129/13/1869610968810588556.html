<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/ce-alcoolemie-avea-soferul-care-a-spulberat-cu-masina-un-copil-de-8-ani-si-un-barbat-anuntul-autoritatilor-din-galati-18631375"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T13:36:00+00:00"/>
    <meta property="og:title" content="Ce alcoolemie avea şoferul care a spulberat cu maşina un copil de 8 ani şi un bărbat. Anunţul autorităţilor din Galaţi"/>
    <meta property="og:description" content="Şoferul care a accidentat joi seara un bărbat şi un copil de 8 ani ce mergeau pe marginea unei străzi din localitatea Folteşti avea o alcoolemie de 3,49 g/l în sânge, au anunţat vineri reprezentanţii IPJ..."/>
  </head>
  <body>
    <article>
      <h1>Ce alcoolemie avea şoferul care a spulberat cu maşina un copil de 8 ani şi un bărbat. Anunţul autorităţilor din Galaţi</h1>
      <h2>Şoferul care a accidentat joi seara un bărbat şi un copil de 8 ani ce mergeau pe marginea unei străzi din localitatea Folteşti avea o alcoolemie de 3,49 g/l în sânge, au anunţat vineri reprezentanţii IPJ Galaţi.</h2>
      <address><time datetime="2019-11-29T13:36:00+00:00">29 Nov 2019, 13:36</time> by <a rel="author" href="https://www.mediafax.ro/autor/departamentul-corespondenti" target="_blank">Departamentul Corespondenţi</a></address>
      <p>Potrivit poliţiştilor, bărbatul care avea 3,49 g/l alcool în sânge va fi prezentat, vineri, instanţei pentru luarea unei măsuri preventive.</p>
      <p>Şoferul a fost reţinut joi seara de poliţişti, după ce a fugit de la locul accidentului.</p>
      <p>Potrivit IPJ Galaţi, acesta a intrat cu maşina în doi pietoni, un bărbat de 39 de ani şi un copil de 8 ani, care mergeau pe marginea şoselei, în localitatea Folteşti. Una dintre victime i-ar fi cerut şoferului să sune la 112, însă acesta a refuzat şi a fugit de la locul accidentului.</p>
      <p>„După aproximativ o oră, poliţiştii l-au identificat pe cel aflat la volanul autoturismului, in persoana unui bărbat, de 49 de ani, din comuna Folteşti şi au stabilit că, pe fondul neadaptării vitezei la condiţiile de drum, acesta ar fi pierdut controlul direcţiei şi ar fi acroşat cu partea din faţă a maşinii un bărbat, de 39 de ani şi un minor, de 8 ani, din aceeaşi localitate, care se deplasau pe marginea dreaptă a părţii carosabile, proiectându-i într-un şanţ”, au declarat reprezentanţii IPJ Galaţi.</p>
      <p>Potrivit poliţiştilor, bărbatul era beat şi nu putut fi testat cu aparatul etilotest, fiind condus la spital pentru prelevarea de mostre biologice.</p>
      <p>De asemenea, poliţiştii au stabilit că bărbatul nu avea permis de conducere.</p>
      <p>În cauză s-a deschis un dosar penal, iar bărbatul este cercetat pentru vătămare corporală din culpă, conducere fără permis, conducere sub influenţa alcoolului şi părăsirea locului accidentului fără încuviinţarea organelor de poliţie sau parchet.</p>
      <p>Potrivit IPJ Galaţi, el mai este cercetat într-un alt dosar penal, pentru conducere fără permis.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>