<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/crete/gia-ta-asynodeyta-prosfygopoyla-syzhthsan-koyrakhs-kokosalhs-me-thn-d-michahlidoy-1121926"/>
    <meta property="og:site_name" content="Cretalive"/>
    <meta property="article:published_time" content="2019-11-29T13:25:00+00:00"/>
    <meta property="og:title" content="Για τα ασυνόδευτα προσφυγόπουλα συζήτησαν Κουράκης - Κοκοσάλης με την Δ. Μιχαηλίδου"/>
    <meta property="og:description" content="Το επόμενο βήμα, όπως τονίστηκε, στην προετοιμασία υλοποίησης του προγράμματος, είναι η πραγματοποίηση νέας σύσκεψης με τη συμμετοχή και στελεχών της Διαχειριστικής Αρχής του Ταμείου Ασύλου, Μετανάστευσης και Ένταξης."/>
  </head>
  <body>
    <article>
      <h1>Για τα ασυνόδευτα προσφυγόπουλα συζήτησαν Κουράκης - Κοκοσάλης με την Δ. Μιχαηλίδου</h1>
      <h2>Το επόμενο βήμα, όπως τονίστηκε, στην προετοιμασία υλοποίησης του προγράμματος, είναι η πραγματοποίηση νέας σύσκεψης με τη συμμετοχή και στελεχών της Διαχειριστικής Αρχής του Ταμείου Ασύλου, Μετανάστευσης και Ένταξης.</h2>
      <address>
        <time datetime="2019-11-29T13:25:00+00:00">29 Nov 2019, 13:25</time>
      </address>
      <p>Σε θετικό κλίμα πραγματοποιήθηκε σήμερα το πρωί η συνάντηση της υφυπουργού Εργασίας και Κοινωνικών Υποθέσεων Δόμνας Μιχαηλίδου με τον πρόεδρο της ΠΕΔ Κρήτης Γιάννη Κουράκη και τον πρόεδρο της Αναπτυξιακής Ηρακλείου Μανόλη Κοκοσάλη.</p>
      <p>Η κυρία Μιχαηλίδου ευχαρίστησε τους εκπροσώπους της Τοπικής Αυτοδιοίκησης της Κρήτης που ανταποκρίθηκαν στην πρόσκλησή της, ενώ από την πλευρά τους οι κ.κ. Κουράκης και Κοκοσάλης τόνισαν τη θέληση των τοπικών φορέων ΤΑ να συμβάλουν με τον καλύτερο τρόπο στην αντιμετώπιση του θέματος της φιλοξενίας ασυνόδευτων ανήλικων προσφυγόπουλων στο νησί. Στη συνάντηση συμμετείχαν επίσης ο γενικός διευθυντής της Αναπτυξιακής Ηρακλείου Γιώργος Μαυρογιάννης, η υπεύθυνη του προγράμματος Στέγασης Αιτούντων Άσυλο στην Κρήτη- ESTIA Δήμητρα Καμπέλη και ο διευθυντής της Εκπαιδευτικής Αναπτυξιακής ΠΛΟΗΓΟΣ Γιώργος Ζερβός.</p>
      <p>Ειδικότερα, τέθηκαν οι προβληματισμοί και οι περιορισμοί του υφιστάμενου πλαισίου, προτάθηκαν τρόποι αντιμετώπισης ζητημάτων που δυσχεραίνουν την υλοποίηση του προγράμματος, συζητήθηκαν οι προϋποθέσεις και σύμφωνα με τις προηγούμενες αποφάσεις της ΠΕΔ και αναμένονται διευκρινίσεις. Οι συναντήσεις σε πολιτικό και τεχνικό επίπεδο θα συνεχιστούν το αμέσως επόμενο διάστημα.</p>
      <p>Το επόμενο βήμα στην προετοιμασία υλοποίησης του προγράμματος, είναι η πραγματοποίηση νέας σύσκεψης με τη συμμετοχή και στελεχών της Διαχειριστικής Αρχής του Ταμείου Ασύλου, Μετανάστευσης και Ένταξης, προκειμένου να λυθούν τεχνικά ζητήματα.</p>
      <p>Αφού δοθούν διευκρινίσεις από τα αρμόδια στελέχη, θα κληθεί η ΠΕΔ να λάβει αποφάσεις για τα επόμενα βήματα.</p>
    </article>
  </body>
</html>