<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2013811/m%C4%B1s%C4%B1r-ve-macaristandan-ter%C3%B6rle-m%C3%BCcadelede-i%C5%9Fbirli%C4%9Fi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-29T13:15:00+00:00"/>
    <meta property="og:title" content="Mısır ve Macaristan'dan terörle mücadelede işbirliği"/>
    <meta property="og:description" content="Mısır Cumhurbaşkanı Abdulfettah es-Sisi ve Macaristan Cumhurbaşkanı Janos Ader, bir araya gelerek başta terörle ve yasadışı göçle mücadele olmak üzere birçok alanda işbirliğini güçlendirmek konusunda anlaştı. İki lider aynı zamanda uluslararası platf"/>
  </head>
  <body>
    <article>
      <h1>Mısır ve Macaristan'dan terörle mücadelede işbirliği</h1>
      <address>
        <time datetime="2019-11-29T13:15:00+00:00">29 Nov 2019, 13:15</time>
      </address>
      <p>Mısır Cumhurbaşkanı Abdulfettah es-Sisi ve Macaristan Cumhurbaşkanı Janos Ader, bir araya gelerek başta terörle ve yasadışı göçle mücadele olmak üzere birçok alanda işbirliğini güçlendirmek konusunda anlaştı. İki lider aynı zamanda uluslararası platformlardaki tüm meseleler hususunda danışma ve koordinasyon içinde olacaklarını doğruladı.<br/><br/>Mısır Cumhurbaşkanı Sisi ve Macar mevkidaşının Kahire’deki Heliopolis Sarayı'nda yaptıkları görüşme, iki ülke arasındaki dostluk ve işbirliğini güçlendirmek adına önemli bir adım teşkil etti.<br/><br/>Sisi, Macaristan Cumhurbaşkanı’nın iki ülke arasındaki özel tarihsel ilişkilere dayanan ziyaretinin verimli geçtiğini belirtti. Aynı zamanda “İkili ilişkimizi yeni bir düzeye taşımak için çeşitli alanlarda mevcut işbirliğini güçlendirmek konusunda Mısır'ın istekliliğini vurguladım. Bununla beraber, ekonomik işbirliğini geliştirmek ve ticareti artırmak için daha fazla çaba göstermenin önemli olduğuna karar verdik” ifadelerinde bulundu.<br/><br/>Sisi, 2020 Ekim'inde Budapeşte'de iki ülke arasında ekonomik, bilimsel ve teknik işbirliği komisyonunun dördüncü oturumunun gerçekleştirilmesini dört gözle beklediğini açıkladı. Macar turistlerin gittikçe artan Mısır seyahatlerinden oldukça memnun olduğunu da sözlerine ekledi.<br/><br/>Sisi, özellikle de Macaristan’ın bölgesel düzeyde ve Avrupa Birliği’nde oynadığı rol ışığında iki ülke arasında uluslararası platformlardaki danışma ve koordinasyonun sürdürülmesinin önemine değindi. Bölgesel ve uluslararası meselelerle ilgili olarak ise “Özellikle artan terörizm fenomeni ile mücadelede ve mülteci kriziyle başa çıkmada meselelerinde ortak hareket edilmesi gerektiğine değindik” dedi.<br/><br/>Başta Suriye ve Libya krizleri olmak üzere bölgedeki çatışmalara bir set koyup istikrarı sağlamak için uluslararası toplumu daha fazla çaba sarf etmeye çağıran Sisi, önceliğin siyasi çözümlere ulaşmak olduğunu vurguladı.<br/><br/>Konuşmasında Filistin meselesine de değinen Sisi, bu meselenin iki devletli çözüm, Arap Barış Girişimi ve uluslararası kararlara dayanarak çözülebileceğini vurguladı.<br/><br/>Diğer yandan, Macaristan Cumhurbaşkanı Ader ise Mısır'ın çabaları olmadan terör mücadelenin başarılı olamayacağını ve yasadışı göçün durdurulamayacağını ifade etti. Ader, bu iki meseledeki Mısır desteğinin Avrupa’nın yararına olduğunu belirtti. Aynı zamanda tüm bu çabaları sürdürdüğü, kendisini ağırladığı ve Mısır kültürünü tanımasına fırsat verdiği için Sisi’ye teşekkürlerini sundu.  <br/><br/>İki lider, biri 2017 yılında diğeri ise geçtiğimiz Eylül ayında New York’ta düzenlenen Birleşmiş Milletler Genel Kurulu toplantılarında olmak üzere daha önce iki kez bir araya gelmişti.<br/><br/>Macar Cumhurbaşkanı Ader, Mısır lideriyle su kullanımı potansiyelinin arttırılması ve artan nüfus ışığında kanalizasyonların iyileştirilmesi gibi çok çeşitli konularda işbirliğini güçlendirmek üzerine anlaştıklarını ifade etti. Mevcut siyasi koşulların iki ülke arasındaki ilişkileri ilerletmeye elverişli olduğunu da sözlerine ekledi.</p>
    </article>
  </body>
</html>