<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521932-bankovni-statiska-za-rijen-2019--poptavka-po-uverech-je-stale-vitalni/"/>
    <meta property="og:site_name" content="KurzyCZ"/>
    <meta property="article:published_time" content="2019-11-29T13:33:45+00:00"/>
    <meta property="og:title" content="Bankovní statiska za říjen 2019 – poptávka po úvěrech je stále vitální"/>
    <meta property="og:description" content="Celková aktiva bankovního sektoru v říjnu vyrovnala pokles z předchozího měsíce. Bilanční suma meziměsíčně vzrostla o 0,2 % a v meziročním srovnáním dosáhla tempa růstu 5,6 %. Na říjnovém růstu se velmi vyrovnaně podílely jak aktivitní obchody s klienty, tak mezibankovní operace.  "/>
  </head>
  <body>
    <article>
      <h1>Bankovní statiska za říjen 2019 – poptávka po úvěrech je stále vitální</h1>
      <address><time datetime="2019-11-29T13:33:45+00:00">29 Nov 2019, 13:33</time> by <a rel="author">Markéta Höfferová</a></address>
      <p><b>Celková aktiva bankovního sektoru v říjnu vyrovnala pokles z předchozího měsíce. </b>Bilanční suma meziměsíčně vzrostla o 0,2 % a v meziročním srovnáním dosáhla tempa růstu 5,6 %. Na říjnovém růstu se velmi vyrovnaně podílely jak aktivitní obchody s klienty, tak mezibankovní operace.  </p>
      <p><b>Celkový objem vkladů se v říjnu zvýšil jen mírně, a to o 0,1 % meziměsíčně. </b>V meziročním srovnání se tempo růstu vkladů stále pohybuje v dvouciferných číslech, konkrétně +10,2 %. Nejvýrazněji říjnový vývoj ovlivnily vklady vládních institucí, které poklesly o 10,4 % meziměsíčně (nominálně -68 mld. <a href="https://www.kurzy.cz/kurzy-men/">Kč</a>.). Naopak nárůst zaznamenaly vklady nefinančních podniků (+2,2 % meziměsíčně) a především vklady nerezidentů, které si připsaly více než 11 % meziměsíčně (nominálně +30,4 mld. <a href="https://www.kurzy.cz/kurzy-men/">Kč</a>).</p>
      <p>Celkové <a href="https://www.kurzy.cz/hypoteky/">úvěry</a> lehce zpomalily tempo růstu na 0,6 meziměsíčně. Hlavním přínosem byly <a href="https://www.kurzy.cz/hypoteky/">úvěry</a> poskytnuté obyvatelstvu, jejichž objem meziměsíčně vzrostl o 0,6 %. Oba hlavní typy retailových <a href="https://www.kurzy.cz/hypoteky/">úvěrů</a> rostly v říjnu stejným tempem 0,7 % meziměsíčně, avšak v nominálním vyjádření to představuje +7,9 mld. <a href="https://www.kurzy.cz/kurzy-men/">Kč</a> v hypotečních úvěrech a „jen“ +1,7 mld. <a href="https://www.kurzy.cz/kurzy-men/">Kč</a> v úvěrech spotřebitelských. <a href="https://www.kurzy.cz/hypoteky/">Úvěry</a> poskytnuté nefinančním podnikům lehce zpomalily růst na 0,5 % meziměsíčně. Z hlediska nově poskytnutých <a href="https://www.kurzy.cz/hypoteky/">úvěrů</a> znamenal říjen velmi úspěšný měsíc. <b>V celkových nových hypotékách bylo poskytnuto téměř 26 mld. <a href="https://www.kurzy.cz/kurzy-men/">Kč</a>, což je prozatím nejlepší výsledek tohoto roku.</b> Pokud bychom vyloučili refinancované <a href="https://www.kurzy.cz/hypoteky/hypotecni-uver/">hypoteční</a> <a href="https://www.kurzy.cz/hypoteky/">úvěry</a>, dosáhl by v říjnu objem nových <a href="https://www.kurzy.cz/hypoteky/">hypoték</a> 15,5 mld. <a href="https://www.kurzy.cz/kurzy-men/">Kč</a>, což je o zhruba o čtvrtinu méně než v říjnu 2018. Je však třeba zdůraznit, že právě loňský říjen byl top měsíc v nových hypotékách, a proto vychází meziroční srovnání pro letošní rok takto nepříznivě. Od počátku roku bylo poskytnuto 130,6 mld. <a href="https://www.kurzy.cz/kurzy-men/">Kč</a> nových <a href="https://www.kurzy.cz/hypoteky/">hypoték</a>, což je o 17,5 % méně než ve stejném období roku loňského. Také nové spotřebitelské a firemní <a href="https://www.kurzy.cz/hypoteky/">úvěry</a> dosáhly v říjnu vysokých objemů, a tak v součtu bylo v letošním roce poskytnuto již 764 mld. <a href="https://www.kurzy.cz/kurzy-men/">Kč</a> nových <a href="https://www.kurzy.cz/hypoteky/">úvěrů</a>, což je nejlepší výsledek za poslední čtyři roky.</p>
      <p>
        <b>
          <i>Autor: Lenka Kalivodová, analytička <br/>Editor: Eliška Jelínková, analytička <br/>Tým ekonomického výzkumu Raiffeisenbank a.s.</i>
        </b>
      </p>
      <related>
        <h4>Příbuzné stránky</h4>
        <a href="https://www.kurzy.cz/kalendar/svatky/20-rijen/2019/"/>
        <a href="https://www.kurzy.cz/kalendar/svatky/6-rijen/2019/"/>
        <a href="https://www.kurzy.cz/tema/5638614.html"/>
        <a href="https://www.kurzy.cz/tema/5639156.html"/>
        <a href="https://www.kurzy.cz/kalendar/svatky/8-rijen/2019/"/>
        <a href="https://regiony.kurzy.cz/katastr/a73728161/"/>
        <a href="https://zakony.kurzy.cz/89-2012-obcansky-zakonik/paragraf-2019/"/>
        <a href="https://www.kurzy.cz/kalendar/svatky/9-rijen/2019/"/>
        <a href="https://web.kurzy.cz/mfcr/cs/verejny-sektor/dane/danovy-kalendar/2017/bankovni-ucty-financnich-uradu-19952/"/>
        <a href="https://www.kurzy.cz/tema/5641697.html"/>
        <a href="https://www.kurzy.cz/kalendar/svatky/10-rijen/2019/"/>
        <a href="https://www.kurzy.cz/tema/5641700.html"/>
      </related>
    </article>
  </body>
</html>