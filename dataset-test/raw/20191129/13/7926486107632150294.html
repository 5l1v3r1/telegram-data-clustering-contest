<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014737/%D8%AA%D8%A7%D9%85%DB%8C%D9%86-%D8%A7%D9%85%D9%86%DB%8C%D8%AA-%D8%AF%D8%B1%DB%8C%D8%A7%DB%8C%DB%8C-%D8%AF%D8%B1-%DB%B2%DB%B5%DB%B0%DB%B0-%DA%A9%DB%8C%D9%84%D9%88%D9%85%D8%AA%D8%B1-%D8%AF%D9%88%D8%B1-%D8%AA%D8%B1-%D8%A7%D8%B2-%D9%85%D8%B1%D8%B2%D9%87%D8%A7%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="تامین امنیت دریایی در ۲۵۰۰ کیلومتر دور تر از مرزهای ایران"/>
    <meta property="og:description" content="رییس ستاد و معاون هماهنگ کننده ارتش اظهار کرد: در بیش از ۲۵۰۰ کیلومتر دورتر از مرزهای ایران امنیت دریایی را برقرار کرده‌ایم."/>
  </head>
  <body>
    <article>
      <h1>تامین امنیت دریایی در ۲۵۰۰ کیلومتر دور تر از مرزهای ایران</h1>
      <address>
        <time datetime="2019-11-29T13:00:00+00:00">29 Nov 2019, 13:00</time>
      </address>
      <p>
        <i>رییس ستاد و معاون هماهنگ کننده ارتش اظهار کرد: در بیش از ۲۵۰۰ کیلومتر دورتر از مرزهای ایران امنیت دریایی را برقرار کرده‌ایم.</i>
      </p>
      <p>به گزارش مشرق، امیر دریادار حبیب الله سیاری پیش از ظهر امروز در سخنرانی پیش از خطبه‌های نماز جمعه که در حرم مطهر برگزار شد، ضمن گرامیداشت هفته بسیج گفت: تفکر بسیجی یعنی مشکلات کشور را هر کجا که لازم باشد باید حل کنیم.</p>
      <p>رییس ستاد و معاون هماهنگ کننده ارتش جمهوری اسلامی با اشاره به معیارهای بسیجی بودن، خاطرنشان کرد: معیار اول بسیج ایمانی است که از دل می‌جوشد، به همین جهت باید با ایمان راسخ بسیجی باشیم.</p>
      <blockquote>بیشتر بخوانید:<br/><a href="https://www.mashreghnews.ir/news/1013885/%D8%AC%D9%88%D8%A7%D8%A8-%D9%85%D8%AA%D8%AC%D8%A7%D9%88%D8%B2-%D8%B1%D8%A7-%D9%87%D8%B1-%DA%A9%D8%AC%D8%A7-%DA%A9%D9%87-%D8%A8%D8%A7%D8%B4%D8%AF-%D9%85%DB%8C-%D8%AF%D9%87%DB%8C%D9%85-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D8%AA%D8%B4-%D9%86%D8%A7%D9%88%D8%B4%DA%A9%D9%86">جواب متجاوز را هر کجا که باشد می‌دهیم</a></blockquote>
      <p>وی با اشاره به معیار دوم بسیجی بودن، افزود: دومین معیار بصیرت است که قطب نمای حرکت در مسیر پیچیده امروز است؛ کسی که بصیرت دارد می‌تواند دوست را از دشمن تشخیص دهد و چراغ راه بصیرت ولایت است.</p>
      <p>امیر دریادار سیاری اذعان کرد: با پیروزی انقلاب اسلامی دشمنان ما قد علم کردند که انقلاب را شکست دهند تا از پیشرفت انقلاب جلوگیری کنند چرا که جایگاه کشور ما به نحوی است که برای شرق و غرب دارای اهمیت است، آنها باور نمی‌کردند منافع خود را از دست داده‌اند پس به دنبال بازگشت به روش های مختلف بودند.</p>
      <p>رییس ستاد و معاون هماهنگ کننده ارتش با اشاره به ترورهای کور دشمنان، ابراز کرد: تا امروز ۱۷ هزار شهید ترور دادیم چرا که دشمن به دنبال وقفه در حرکت رو به جلو بود، در اوایل جنگ تیمی از سازمان ملل آمد تا ما را پای میز مذاکره بنشاند اما امام(ره) فرمود ما مذاکره نمی‌کنیم و ایستادگی می‌کنیم.</p>
      <p>وی با اشاره به نقش راهبردی نیروی زمینی ارتش در مقاومت برابر دشمن بعثی، یادآورشد: نیروی زمینی ارتش که نوک پیکان همه حملات بود با دقت جلوی پیشروی دشمن را گرفت ضمن اینکه در دومین روز دفاع مقدس حرکت بزرگ هوایی انجام شد و ۱۴۰ فروند هواپیمای جنگنده اکثر پایگاه‌های دشمن را بمباران کردند.</p>
      <p>امیر دریادار سیاری ضمن بزرگداشت روز نیروی دریایی با اشاره به عملیات بزرگ مروارید، تصریح کرد: اولین هدف این عملیات شکست نیروی دریایی دشمن بود بنابراین در این عملیات این را به خوبی دنبال کردیم و ضمن اینکه دو سوم نیروی دریایی دشمن غرق  شد، شناورهای موشک انداز را در همان ابتدا نابود کردیم.</p>
      <p>رییس ستاد و معاون هماهنگ کننده ارتش با اشاره به هدف دوم افزود: هدف دوم ضربه زدن به اقتصاد دشمن بود، کشوری می‌تواند جنگ را پیروز شود که وضعیت مادی خوبی داشته باشدف عراق هم تک محصولی بود و بالای ۸۰ درصد درآمد نفتی خود را از دو سکو بود تامین می‌کرد که نیروی دریایی آنها را منهدم کرد و صادرات نفتی عراق را از بین برد.</p>
      <p>وی با اشاره به هدف سوم عملیات مروارید، عنوان کرد: محاصره دریایی عراق سومین هدف بود، بیشتر مردم جهان یا در کنار ساحل هستند یا در ۲۰۰کیلومتری ساحل که متاسفانه این موضوع به دلیل برخی فعالیت‌های قبل از انقلاب در ایران وجود ندارد، عراق سه بندر دارد در عملیات مروارید کنترل شمال خلیج فارس در اختیار نیروی دریایی قرار گرفت تا عراق محاصره دریایی شود.</p>
      <p>رییس ستاد و معاون هماهنگ کننده ارتش چهارمین هدف را نشان دادن قدرت خلیج فارس که همیشه خلیج فارس بوده و هست عنوان و ابراز کرد: قدرت نیروی دریایی این تفکرات را نشان داده و به دنیا فهمانده شد اجازه نمی‌دهیم دیگران به خاطر اهداف مختلف در منطقه بمانند.</p>
      <p>امیر دریادار سیاری با اشاره به کمک های تسلیحاتی کشورها به دشمن بعثی، یادآورشد: بعد از این حملات تجهیزات هوایی به دشمن داده شد چرا که اجازه نمی‌دادیم تجهیزات دریایی به آنها داده شود، آنها می‌خواستند بندرامام را ببندند تا نتوانیم صادرات و واردات کالا داشته باشیم به همین جهت دو هزار و ۸۰۰بار وضعیت خارک در حالت قرمز قرار گرفت چرا که حمله‌های هوایی بی امانی به این منطقه نفتی صورت می‌گرفت.</p>
      <p>وی با اشاره به خدمات ارزنده نیروی دریایی در زمان جنگ، ابراز کرد: در زمان جنگ بالای سه میلیون تن کالا وارد می‌شد و هر روز نفت کش‌ها کار خود را ادامه می‌دادند، با این اقدامات اقتصاد کشور سالم ماند، در وضعیت امروز نیروی دریایی ارتش با ماموریتی که از سال ۸۶ از فرمانده کل قوا دریافت کرد در مناطق ساحلی خلیج فارس مستقر شد تا آبادانی را به آن مناطق ببرد.</p>
      <p>رییس ستاد و معاون هماهنگ کننده ارتش با اشاره به حضور در تمامی آب‌های آزاد جهان، بیان کرد: امروز نیروی دریایی در دریای مدیترانه، اقیانوس هند و دریای چین و همه جا حضور دارد که به برکت انقلاب اسلامی است و همه کشورها نیز توان و تاکتیک دریایی ما را قبول دارند و از آن هراسانند.</p>
      <p>امیردریادار سیاری با اشاره به حضور نیروی دریایی در دریای سرخ و باب المندب برای تامین امنیت ۵ هزار کشتی تجاری و نفت کش که در برقراری اقتصاد سالم ایران تاثیر گذارند، اظهار کرد: در بیش از دو هزار و ۵۰۰کیلومتر دورتر از مرزهای ایران امنیت دریایی را برقرار کرده‌ایم.</p>
      <p>وی ادامه داد: امروز در خلیج فارس و دریای عمان نیروی دریایی ارتش و سپاه در کنار هم آنچنان اقتدار دریایی را به وجود آورده‌اند که بر حضور مستکبران در این منطقه چنان ضربه‌ای را وارد می‌کند که در تاریخ ثبت شود.</p>
      <p>رییس ستاد و معاون هماهنگ کننده ارتش گفت: دشمن ادامه ترفندهای ابتدای انقلاب علیه این ملت را شروع کرده تا دوباره برگردد، امروز دشمن با تحریم اقتصادی و فتنه به دنبال شکست انقلاب است اما دیدند و می‌دانند ملت با مقاومت و بصیرت خودش و با حرکت در خط ولایت و شعار «هیهات من الذله» تا پای جان از انقلاب و جمهوری اسلامی دفاع می‌کند.</p>
      <p>منبع: فارس</p>
    </article>
  </body>
</html>