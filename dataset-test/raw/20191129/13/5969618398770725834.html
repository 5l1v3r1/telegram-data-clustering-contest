<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/Italy/mixailovits-h-gynaika-moy-exei-megalutera-karudia-apo-mena.5648375.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-29T13:33:00+00:00"/>
    <meta property="og:title" content="Μιχαΐλοβιτς: Η γυναίκα μου έχει μεγαλύτερα... καρύδια από μένα"/>
    <meta property="og:description" content="Ο Σίνισα Μιχαΐλοβιτς εμφανίστηκε μετά από τέσσερις μήνες σε συνέντευξη τύπου της Μπολόνια και μίλησε για τη μάχη που δίνει με τη λευχαιμία, ενώ ευχαρίστησε τη γυναίκα του για τη στήριξη."/>
  </head>
  <body>
    <article>
      <h1>Μιχαΐλοβιτς: Η γυναίκα μου έχει μεγαλύτερα... καρύδια από μένα</h1>
      <h2>Ο Σίνισα Μιχαΐλοβιτς εμφανίστηκε μετά από τέσσερις μήνες σε συνέντευξη τύπου της Μπολόνια και μίλησε για τη μάχη που δίνει με τη λευχαιμία, ενώ ευχαρίστησε τη γυναίκα του για τη στήριξη.</h2>
      <address><time datetime="2019-11-29T13:33:00+00:00">29 Nov 2019, 13:33</time> by <a rel="author">Sport24.gr</a></address>
      <p>Ο Σίνισα Μιχαΐλοβιτς <a href="https://www.sport24.gr/football/Italy/SerieA/sygklonizei-o-mixailovits-exw-leyxaimia-tha-kerdisw-th-maxh-gia-ta-paidia-moy.5559060.html">συνεχίζει να δίνει τη "μάχη" του απέναντι στη λευχαιμία</a>. Ο Σέρβος προπονητής <a href="https://www.sport24.gr/football/Italy/SerieA/teleiwse-tis-therapeies-o-mixailovits.5643662.html">βγήκε από το νοσοκομείο</a>, τα πηγαίνει καλύτερα τον τελευταίο καιρό ακολουθεί φαρμακευτική αγωγή και προσπαθεί να μπει ξανά σε κανονικούς ρυθμούς. Ο 50χρονος προπονητής εμφανίστηκε στη συνέντευξη τύπου για το παιχνίδι της Μπολόνια με τη Νάπολι με το κλίμα να είναι άκρως συγκινησιακό.</p>
      <p>Ο Μιχαΐλοβιτς μίλησε για τον γολγοθά που περνά και αποκάλυψε πως έχει κλάψει πολύ όλο αυτό το διάστημα. Ευχαρίστησε τη γυναίκα του για τη στήριξη που του παρέχει, ενώ έδωσε ένα μήνυμα σε όλους όσους αντιμετωπίζουν προβλήματα υγείας αφού όπως υποστήριξε κανείς δεν πρέπει να χάνει τη θέλησή του για ζωή.</p>
      <p>
        <i>"Την τελευταία φορά που σας μίλησα ήταν όταν στις 13 Ιουνίου σας ανακοίνωσα την αρρώστια μου. Σε αυτούς τους τέσσερις τελευταίους μήνες γνώρισα απίστευτους ανθρώπους. Έχω δυνατό χαρακτήρα, αν και κάποιες φορές είμαι δύσκολος σαν άνθρωπος. Θα ήθελα να ευχαριστήσω τους πάντες για τα γράμματα που μου έστειλαν αλλά και για τη στήριξη. Ένιωσα προστατευμένος, ιδιαίτερα από τους φιλάθλους της Μπολόνια. </i>
      </p>
      <p>
        <i>Είμαι ευγνώμων στην οικογένειά μου. Στον αδερφό μου, τη μητέρα μου, τα παιδιά μου. Φυσικά θα πρέπει να ευχαριστήσω τη γυναίκα μου, μου έχει μεγαλύτερα "καρύδια" από μένα.</i>
      </p>
      <p>
        <i>Όλοι όσοι αντιμετωπίζουν οποιαδήποτε αρρώστια πρέπει να αντιμετωπίζουν στα ίσια το πρόβλημα. Πρέπει πάντα να έχεις θέληση για ζωή. Δεν βλέπω τον εαυτό μου σαν ήρωα. Είμαι απλά ένας άνδρας. Η αρρώστια εκτός από δύναμη και κουράγιο χρειάζεται και φροντίδα. Θέλει υπομονή για να την πολεμήσεις".</i>
      </p>
      <p>Στο τέλος ρωτήθηκε και για το ενδεχόμενο να συνεχίσει ο Ιμπραχίμοβιτς στην Μπολόνια.</p>
      <p>
        <i>"Μιλήσαμε πριν από δέκα μέρες. Θα μπορούσε να έρθει λόγω της φιλίας μας. Όμως όπως και εσείς ξέρετε υπάρχουν και άλλα πράγματα στη μέση. Πριν κάνει το οτιδήποτε θα με ειδοποιήσει".</i>
      </p>
      <p> </p>
    </article>
  </body>
</html>