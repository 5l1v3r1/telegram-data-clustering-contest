<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/tha-petychei-to-atp-cup/"/>
    <meta property="og:site_name" content="Tennis24"/>
    <meta property="article:published_time" content="2019-11-29T13:41:17+00:00"/>
    <meta property="og:title" content="Ίσνερ: “Θα πετύχει το “ATP Cup”!"/>
    <meta property="og:description" content="Σίγουρος για την επιτυχία του παρθενικού ATP Cup είναι ο Τζον Ίσνερ που θα δώσει φυσικά το “παρών” στη νεοσύστατη διοργάνωση στις αρχές του 2020.   Το Davis Cup τελείωσε, ώρα για το ATP Cup! Όχι ακριβώς τώρα, βέβαια, θα χρειαστεί να περιμένουμε έναν μήνα και κάτι για αυτό (3-12 Ιανουαρίου 2020), ωστόσο, η νεοσύστατη […]"/>
  </head>
  <body>
    <article>
      <h1>Ίσνερ: “Θα πετύχει το “ATP Cup”!</h1>
      <address>
        <time datetime="2019-11-29T13:41:17+00:00">29 Nov 2019, 13:41</time>
      </address>
      <h3>Σίγουρος για την επιτυχία του παρθενικού ATP Cup είναι ο Τζον Ίσνερ που θα δώσει φυσικά το “παρών” στη νεοσύστατη διοργάνωση στις αρχές του 2020.</h3>
      <p>Το Davis Cup τελείωσε, ώρα για το ATP Cup!</p>
      <p>Όχι ακριβώς τώρα, βέβαια, θα χρειαστεί να περιμένουμε έναν μήνα και κάτι για αυτό (3-12 Ιανουαρίου 2020), ωστόσο, η νεοσύστατη διοργάνωση εθνικών ομάδων της ATP είναι προ των πυλών και οι συγκρίσεις που θα γίνουν με το Davis Cup θα είναι αναπόφευκτες.</p>
      <p>Ο Τζον Ίσνερ είναι ένας από τους τενίστες που θα “τιμήσει” με την παρουσία του τη νέα διοργάνωση, που δίνει “γερά” χρηματικά έπαθλα αλλά και πόντους κατάταξης και είναι απόλυτα σίγουρος ότι το ATP Cup θα πετύχει.</p>
      <p>“Είναι κάτι πολύ ενδιαφέρον! Το ότι είναι μια διοργάνωση που δεν έχουμε ξαναδεί προσθέτει ενθουσιασμό σε όλους τους συμμετέχοντες και σε μένα! Προς το παρόν, προέχει η ξεκούραση στην off season αλλά και η διατήρηση σε καλή κατάσταση για την αρχή της σεζόν”.</p>
      <p>“Ανυπομονώ για το τουρνουά και για εμάς τους παίκτες είναι σίγουρα κάτι θετικό. Θα έχουμε εγγυημένα ματς στα πόδια μας. Για μένα, που τα τελευταία χρονιά δυσκολεύομαι να βρω τα πατήματά μου στην αρχή της σεζόν, είναι ό,τι καλύτερο” επισήμανε ο Ίσνερ που για δέκατη(!) σερί σεζόν τερμάτισε μέσα στους 20 κορυφαίους τενίστες του κόσμου!</p>
      <p>“‘Εχοντας περάσει από το κολεγιακό τένις, λατρεύω να είμαι μέλος μιας ομάδας. Το έχετε δει και στο Laver Cup πόσο το απολαμβάνω. Πιστεύω ότι έχουμε καλή ομάδα και θα τα πάμε καλά” κατέληξε ο Ίσνερ.</p>
      <p>Οι Η.Π.Α. του Ίσνερ βρίσκονται στον όμιλο D του ATP Cup μαζί με τη Ρωσία, την Ιταλία και τη Νορβηγία.</p>
      <p>
        <b>Κώστας Αϊτάκης</b>
      </p>
    </article>
  </body>
</html>