<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/29/news/bulli-242217010/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T13:35:00+00:00"/>
    <meta property="og:title" content="Palermo, ragazzino disabile picchiato e filmato: denunciati tre bulli quindicenni"/>
    <meta property="og:description" content="La vittima ha 14 anni. Il video pubblicato sulle chat. I genitori e il figlio hanno collaborato con la polizia per l'individuazione dei suoi aggressori"/>
  </head>
  <body>
    <article>
      <h1>Palermo, ragazzino disabile picchiato e filmato: denunciati tre bulli quindicenni</h1>
      <h2>La vittima ha 14 anni. Il video pubblicato sulle chat. I genitori e il figlio hanno collaborato con la polizia per l'individuazione dei suoi aggressori</h2>
      <address><time datetime="2019-11-29T13:35:00+00:00">29 Nov 2019, 13:35</time> by <a rel="author">ROMINA MARCECA</a></address>
      <p>Lo hanno insultato, picchiato e poi l'aggressione l'hanno ripresa con il cellulare. Il filmato è finito sulle chat degli studenti e il passaparola su quel raid è arrivato fino alle orecchie dei genitori. Tre quindicenni della provincia di Palermo sono stati denunciati dalla polizia per stalking, percosse, violenze, minacce e diffamazione, con l'aggravante della disabilità e della minore età della vittima. Il video, insieme ai cellulari con i quali è stato girato e diffuso, è stato invece sottoposto a sequestro. Vittima dei bulli un 14enne che nei giorni scorsi, in una zona di campagna non distante da Cefalù, in provincia di Palermo, è stato dapprima deriso e poi aggredito con insulti, umiliazioni, percosse e violenze sia psicologiche che fisiche dal branco.<br/><br/>Scene di violenze che uno dei minori ha ripreso con il proprio smartphone e diffuso su una chat social, facendo rapidamente diventare virale il video nella comunità in cui vivono gli adolescenti. "Ad aggravare la condotta - spiegano gli investigatori, coordinati dal vice questore Manfredi Borsellino - è stata la condizione della vittima, con una lieve disabilità che la rende vulnerabile e meno capace di difendersi, e già destinataria in passato di scherni e atti persecutori". Le indagini sono scattate dopo la denuncia dei genitori del 14enne, avvisati del video da alcuni conoscenti che avevano visto il filmato postato sui social.<br/><br/>Tra i giovani denunciati, uno in particolare lo insultava e lo picchiava sistematicamente nonostante la vittima implorasse di essere lasciato in pace. La famiglia era a conoscenza degli episodi precedenti e aveva deciso di soprassedere cercando una soluzione agli atti di bullismo. "Stavolta - spiegano dalla polizia - la situazione è stata troppo grave e i genitori hanno deciso di denunciare tutto".    <br/> </p>
    </article>
  </body>
</html>