<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443012/Bivsi-sef-SDB-kaznu-za-ubistvo-Durekovica-izdrzava-u-Hrvatskoj"/>
    <meta property="og:site_name" content="Politika Online"/>
    <meta property="article:published_time" content="2019-11-29T13:08:00+00:00"/>
    <meta property="og:title" content="Бивши шеф СДБ казну за убиство Ђурековића издржава у Хрватској"/>
    <meta property="og:description" content="Загреб - Бивши челник југословенске и хрватске тајне службе Здравко Мустач (77), који је у Немачкој осуђен због учешћа у убиству емигранта Стјепана Ђурековића 1983. у околини Минхена, стигао је у Хрватску на издржавање 40-годишње затворске казне, јавили су хрватски медији. Он је у Загреб стигао редовним летом из Минхена, а према наводима Хрватске радиотелевизије, после стручне процене у Центру за дијагностику загребачког затвора, биће распоређен у неки од затвора. Стјепан Ђурековић Мустач је у том случају у Немачкој осуђен на доживотну казну затвора, заједно с још једним челником југословенске, а касније хрватске тајне службе, Јосипом Перковићем (74), који је у јулу изручен Хрватској. Обојица су 2014. изручена Немачкој, али под условом да казну после пресуде служе у"/>
  </head>
  <body>
    <article>
      <h1>Бивши шеф СДБ казну за убиство Ђурековића издржава у Хрватској</h1>
      <h2>Здравко Мустач изручен из Немачке, Јосип Перковић већ у затвору у Глини. – И даље се не зна ко су непосредни извршиоци ликвидације одбеглог привредника 1983. године</h2>
      <address>
        <time datetime="2019-11-29T13:08:00+00:00">29 Nov 2019, 13:08</time>
      </address>
      <p><b>Загреб </b>- Бивши челник југословенске и хрватске тајне службе Здравко Мустач (77), који је у Немачкој осуђен због учешћа у убиству емигранта Стјепана Ђурековића 1983. у околини Минхена, стигао је у Хрватску на издржавање 40-годишње затворске казне, јавили су хрватски медији.</p>
      <p>Он је у Загреб стигао редовним летом из Минхена, а према наводима Хрватске радиотелевизије, после стручне процене у Центру за дијагностику загребачког затвора, биће распоређен у неки од затвора.</p>
      <figure>
        <img src="http://www.politika.rs/upload/CKEditor/2019/11/Djurekovic-Stjepan-politika.rs.jpg"/>
      </figure>
      <p>
        <i>Стјепан Ђурековић</i>
      </p>
      <p>Мустач је у том случају у Немачкој осуђен на доживотну казну затвора, заједно с још једним челником југословенске, а касније хрватске тајне службе, Јосипом Перковићем (74), који је у јулу изручен Хрватској. Обојица су 2014. изручена Немачкој, али под условом да казну после пресуде служе у Хрватској.</p>
      <p>Врховни земаљски суд у Минхену осудио је 2016. Мустача и Перковића на доживотну затворску казну због одговорности за убиство хрватског емигранта Стјепана Ђурековића којег су у јулу 1983. у Волфратшаузену убили и даље непознати извршиоци.</p>
      <p>Обојици су у Хрватској казне усклађене с домаћим прописима, јер не постоји казна доживотног затвора. Тако је Перковићу суд у Загребу који му је одређен по пребивалишту, одредио казну од 30 година и тренутно је у затвору у Глини. За Мустача је био надлежан суд у Великој Горици и њему је одређено 40 година.</p>
      <figure>
        <img src="http://www.politika.rs/upload/CKEditor/2019/11/Djurekovic-Josip-Perkovic-politika.rs.jpg"/>
      </figure>
      <p>
        <i>Јосип Перковић (Фото ЕПА/Sven Hoppe)</i>
      </p>
      <p>Врховни суд Хрватске у октобру је одбацио последњу Мустачеву жалбу, па је пресуда постала правоснажна и најављено је да ће он кроз месец бити изручен Хрватској на издржавање казне. Обојица су се после пресуде у Немачкој обратили Европском суду за људска права. Они од почетка тврде да немају везе с убиством Стјепана Ђурековића.</p>
      <p>Немачка оптужница је теретила Мустача да је од 1982. до октобра 1985. године био шеф бивше југословенске тајне службе и надређени Јосипу Перковићу којем је, највероватније у пролеће 1982, наредио организацију и убиство хрватског емигранта Стјепана Ђурековића.</p>
      <p>Перковић је ступио у контакт с хрватским држављанином Крунославом Пратесом и укључио га у убиство.</p>
      <figure>
        <img src="http://www.politika.rs/upload/CKEditor/2019/11/Djurekovic-Krunoslav-Prates.jpg"/>
      </figure>
      <p>
        <i>                                         Крунослав Пратес (Фото ЕПА/Андреас Геберт)</i>
      </p>
      <p>Пратес је дао копију кључа једне гараже у Волфратшаузену, коју је Ђурековић користио као штампарију, засад непознатим особама које су убиле Стјепана Ђурековића.</p>
      <p>Изручењу Перковића и Мустача Немачкој 2014. претходила је седмомесечна правно-политичка афера која је узбуркала и поделила политичку сцену у Хрватској, али и довела до сукоба Хрватске с Немачком и Европском комисијом.</p>
      <p>Хрватска је уочи уласка у ЕУ у јулу 2013. ограничила примену европског налога за хапшење на кривична дела почињена после августа 2002. године што је онемогућило изручење бивших обавештајаца Немачкој. Та одредница је под притиском ЕУ укинута почетком 2014, што је омогућило хапшење Перковића и Мустача, преноси Бета.</p>
    </article>
  </body>
</html>