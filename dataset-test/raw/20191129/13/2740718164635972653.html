<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/psichologas-a-mockus-depresija-kaip-padeti-artimajam.8fd4ce32-12ad-11ea-9890-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-29T13:55:00+00:00"/>
    <meta property="og:title" content="Psichologas A. Mockus: „Depresija: kaip padėti artimajam?“"/>
    <meta property="og:description" content="Susidūrus su psichikos sutrikimais, neretai pagalbos prireikia ne tik sergančiajam, bet ir jo artimiesiems. Susikaupę negatyvūs išgyvenimai, emocinis išsekimas ir atsakomybė, užgulanti artimojo pečius - išties sudėtinga situacija, kuriai būtinas palaikymas."/>
  </head>
  <body>
    <article>
      <h1>Psichologas A. Mockus: „Depresija: kaip padėti artimajam?“</h1>
      <address><time datetime="2019-11-29T13:55:00+00:00">29 Nov 2019, 13:55</time> by <a rel="author">Žmonės.lt</a></address>
      <p>
        <b>Susidūrus su psichikos sutrikimais, neretai pagalbos prireikia ne tik sergančiajam, bet ir jo artimiesiems. Susikaupę negatyvūs išgyvenimai, emocinis išsekimas ir atsakomybė, užgulanti artimojo pečius - išties sudėtinga situacija, kuriai būtinas palaikymas.</b>
      </p>
      <p>
        <b>Žinoti, kaip galiu padėti</b>
      </p>
      <p>Vienas svarbiausių žingsnių pagalboje artimajam sergančiam depresija – tai savo atsakomybės ribų įsisąmoninimas. „Svarbu neprisiimti sau šimtaprocentinės atsakomybės, nes gali būti, kad ne jūsų jėgoms išspręsti artimojo sunkumus, nes juos išspręsti turės pats žmogus ir gali būti, kad tik su specialistų pagalba“, – sakė „Depresijos gydymo centro“ įkūrėjas ir klinikinis psichologas Antanas Mockus. Tik aiškiai žinodami savo atsakomybės ribas mes galėsime efektyviai padėti savo artimajam patys neįkrisdami į negatyvių emocijų liūną.</p>
      <p>Dažnai artimasis atsisako kreiptis į specialistus ir priešinasi pagalbai. Tokiais atvejais svarbu įveikti užplūstantį bejėgiškumo jausmą – ieškokite informacijos, pasitarkite su žmonėmis, kurių artimieji taip pat serga depresija, kreipkitės ir konsultuokitės su specialistais.</p>
      <p>Svarbu suprasti, kad tai kuo ir kaip gali padėti specialistai, jūs negalite padėti, tačiau jūsų rankose yra daug galimybių veikti ir nukreipti artimąjį ieškoti pagalbos. Galite išreikšti savo susirūpinimą ir nerimą dėl artimojo būklės, pasidalinti „Žinai, man neramu, man kelia rūpestį tavo savijauta. Ką darom? Gal pagalvokime kartu?“, – pataria A. Mockus.</p>
      <p>Galite ne tik paraginti kreiptis pas psichologą, bet ir palydėti iki jo durų, nes pats artimasis kažin ar nueitų. „Atsimenu atvejį, kai draugė palydėjo savo vaikiną iki manęs, kuris buvo depresiškas, užsidaręs, rimtai galvojo apie savižudybę. Šiandien, kurį laiką mums pabendravus, jo nuotaika reikšmingai pasitaisė, jau turi ateities planų ir jaučia, jog nebėra užstrigęs savo bejėgiškumo pelkėje“, – dalijosi A. Mockus.</p>
      <p>
        <b>Padėti sau, kad galėtum padėti kitam</b>
      </p>
      <p>Ne veltui skrydžių palydovai visada mums primena, kad pirmiausia deguonies kaukę reikia užsidėti sau pačiam ir tik tada padėti šalia esančiam žmogui. Ši analogija mums primena, kad yra itin sunku ar praktiškai neįmanoma pasirūpinti savo šeima ir artimaisiais jei patys jaučiamės emociškai išsekę ar sergame.</p>
      <p>Atvejai, kai žmonės atlydėję savo artimąjį gydytis depresijos, patys pradeda grimzti į niūrių minčių sūkurį yra ne tokie jau reti. „Depresija sergančiojo artimasis patiria riziką „persisunkti“ negatyviomis emocijomis ir ilgainiui tai gali virsti į depresiją, ypač jei jis jau turi polinkį ja sirgti”, pabrėžė A. Mockus. Todėl sveikas rūpestis savimi ir savo psichine gerove yra būtina sąlyga, kad galėtumėte būti tikri pagalbininkai savo artimajam vaduojantis iš psichikos ligos gniaužtų.</p>
      <p>Pagalbos sau organizavimas yra vienas iš esminių faktorių depresija sergančiųjų artimiesiems. Artimos aplinkos palaikymas – neabejotinai viena iš svarbiausių dalių sėkmingos kovos su depresija link ir kuo artima aplinka yra sveikesnė, stipresnė ir gebanti padėti, tuo tikimybė, kad artimasis greičiau pradės eiti sveikimo keliu, yra didesnė. Kaip ir depresija yra daugialypė ir neturinti vieno stebuklingo rakto jos išgydymui, taip ir pagalba sau susideda iš įvairių būdų ir formų. Ar tai būtų informacijos ieškojimas, konsultavimasis su psichologais ar pagalbos grupės – ieškokite įvairiausių būdų padėti sau, tol kol rasite sau tinkamiausią ir efektyviausią.</p>
      <p>
        <b>Depresija sergančiųjų artimiesiems – pagalbos grupės</b>
      </p>
      <p>Svarbu suvokti, kad ir kokia situacija atrodytų beviltiška ir sunkiai išsprendžiama, labai tikėtina, kad yra žmonių esančių ar buvusių panašiose situacijose ir jie gali pasidalinti su jumis tuo, kas galbūt padėjo jų artimajam ir „užvesti“ ant tinkamo kelio link sveikesnio ir šviesesnio gyvenimo.</p>
      <p>Sergančiųjų depresija artimiesiems būtina surasti būdą kaip „išventiliuoti“ susikaupusias neigiamas emocijas ir vienas efektyviausių būdų tai padaryti yra savitarpio pagalbos grupės. Jose žmonės dalinasi savo patirtimi, pasisemia vertingų žinių, kaip padėti artimajam, sulaukia palaikymo. „Būnant ilgą laiką su žmogumi, kuris yra be energijos, negatyviai žiūri į pasaulį, o tu esi šalia ir stengiesi padėti yra išties emociškai sunku“, – pabrėžė A.Mockus. Nors žmonės vis dar bando spręsti problemą vieni, reikia suprasti, kad yra žymiai efektyvesnių būdų padėti tiek sau, tiek savo artimajam sergančiam depresija ir pagalbos grupės yra vienas iš jų.</p>
      <p>Siekdami suburti depresija sergančiųjų artimuosius kviečiame į 2019 m. gruodžio 6 d. 18 val. vykstančią paskaitą „Depresija: kaip padėti artimajam?“, kurią ves A. Mockus, Depresijos gydymo centro įkūrėjas ir klinikinis psichologas.</p>
    </article>
  </body>
</html>