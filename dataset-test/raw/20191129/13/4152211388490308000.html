<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/foreign/news/596953/%E0%A6%AA%E0%A6%A6%E0%A6%A4%E0%A7%8D%E0%A6%AF%E0%A6%BE%E0%A6%97-%E0%A6%95%E0%A6%B0%E0%A6%AC%E0%A7%87%E0%A6%A8-%E0%A6%87%E0%A6%B0%E0%A6%BE%E0%A6%95%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T13:42:00+00:00"/>
    <meta property="og:title" content="পদত্যাগ করবেন ইরাকের প্রধানমন্ত্রী"/>
    <meta property="og:description" content="পার্লামেন্টে পদত্যাগপত্র জমা দেওয়ার ঘোষণা দিয়েছেন ইরাকের প্রধানমন্ত্রী আদেল আবদুল মাহাদী। শুক্রবার ইরাকের শীর্ষ শিয়া নেতা আয়াতুল্লাহ আল সিসতানির আহ্বানে সাড়া দিয়ে এই সিদ্ধান্ত নিয়েছেন তিনি। সরকারবিরোধী বিক্ষোভে ইরাকে ব্যাপক প্রাণহানির একদিন পর পার্লামেন্টে এই ঘোষণা দেন প্রধানমন্ত্রী।..."/>
  </head>
  <body>
    <article>
      <h1>পদত্যাগ করবেন ইরাকের প্রধানমন্ত্রী</h1>
      <address><time datetime="2019-11-29T13:42:00+00:00">29 Nov 2019, 13:42</time> by <a rel="author">বিদেশ ডেস্ক</a></address>
      <p>
        <b>পার্লামেন্টে পদত্যাগপত্র জমা দেওয়ার ঘোষণা দিয়েছেন ইরাকের প্রধানমন্ত্রী আদেল আবদুল মাহাদী। শুক্রবার ইরাকের শীর্ষ শিয়া নেতা আয়াতুল্লাহ আল সিসতানির আহ্বানে সাড়া দিয়ে এই সিদ্ধান্ত নিয়েছেন তিনি। সরকারবিরোধী বিক্ষোভে ইরাকে ব্যাপক প্রাণহানির একদিন পর পার্লামেন্টে এই ঘোষণা দেন প্রধানমন্ত্রী।</b>
      </p>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/11/29/62860a963177c5371bb93c92074e447f-5de120db3f932.jpg"/>
        <figcaption>ইরাকের প্রধানমন্ত্রী আদেল আবদুল মাহাদী</figcaption>
      </figure>
      <p>কর্মসংস্থানের সংকট, নিম্নমানের সরকারি পরিষেবা এবং দুর্নীতির অভিযোগ তুলে গত ১ সেপ্টেম্বর বাগদাদের রাজপথে নামে কয়েক হাজার বিক্ষোভকারী। নিরাপত্তা বাহিনী টিয়ার গ্যাস ও গুলি চালিয়ে তাদের ওপর চড়াও হলে এই বিক্ষোভ আরও জোরালো হয়ে ওঠে, ছড়িয়ে পড়ে বিভিন্ন শহরে। গত বুধবার রাতে নাজাফের ইরানি দূতাবাসে অগ্নিসংযোগের পর বৃহস্পতিবার বিভিন্ন শহরে চলতে থাকা বিক্ষোভের ওপর চড়াও হয় নিরাপত্তা বাহিনী। গুলিতে নিহত হয় কমপক্ষে ২৭ জন।</p>
      <p>শুক্রবার শিয়া মতালম্বীদের পবিত্র শহর নাজাফে দেওয়া ভাষণে সর্বোচ্চ ধর্মীয় নেতা আয়াতুল্লাহ আল সিসতানি প্রধানমন্ত্রী আবদুল মাহাদীকে পদত্যাগের কথা বিবেচনার আহ্বান জানান। পরে পার্লামেন্টে প্রধানমন্ত্রী বলেন তিনি গভীর উদ্বেগ নিয়ে আল সিসতানির ভাষণ শোনার পর তার আহ্বানে সাড়া দেওয়ার সিদ্ধান্ত নিয়েছেন। মাত্র এক বছর আগে দায়িত্ব নেওয়া মাহাদী বলেন, ‘বর্তমান প্রধানমন্ত্রীর পদ ছেড়ে দিতে আমি পার্লামেন্টে আনুষ্ঠানিক স্মারক জমা দেব যাতে পার্লামেন্ট তাদের সিদ্ধান্ত নিতে পারে’।</p>
      <footer>/জেজে/</footer>
    </article>
  </body>
</html>