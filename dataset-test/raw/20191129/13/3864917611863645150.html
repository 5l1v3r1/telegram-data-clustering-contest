<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2828087-rizik-sahrajstva-ta-kiberzagrozi-vvazaut-visokim-70-ucasnikiv-finsektoru.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T13:41:00+00:00"/>
    <meta property="og:title" content="Ризик шахрайства та кіберзагрози вважають високим 70% учасників фінсектору"/>
    <meta property="og:description" content="Банки та небанківські фінансові установи покращили свою оцінку стану фінансового сектору. Водночас вони вважають корупцію та кібернетичну загрозу основними факторами високого ризику."/>
  </head>
  <body>
    <article>
      <h1>Ризик шахрайства та кіберзагрози вважають високим 70% учасників фінсектору</h1>
      <h2>Банки та небанківські фінансові установи покращили свою оцінку стану фінансового сектору. Водночас вони вважають корупцію та кібернетичну загрозу основними факторами високого ризику.</h2>
      <address>
        <time datetime="2019-11-29T13:41:00+00:00">29 Nov 2019, 13:41</time>
      </address>
      <p>Про це свідчать результати "Опитування про системні ризики фінансового сектору", проведеного в листопаді 2019 року Національним банком України, повідомляє <a href="https://www.bank.gov.ua/news/all/uchasniki-finansovogo-sektoru-pozitivno-otsinyuyut-yogo-stan-ta-perspektivi--opituvannya-pro-sistemni-riziki">пресслужба регулятора</a>.</p>
      <p>"Оцінюючи стан фінансового сектору, більшість респондентів відзначили, що упродовж останніх шести місяців він лишився майже без змін, а більше 40% вказали на покращення стану справ… Цікаво, якщо порівняти з попереднім опитуванням, яке проводилось у травні 2019 року, значно зросла оцінка ризиків, пов’язаних із шахрайством та кібернетичними загрозами – раніше 54% уважали цей ризик високим або дуже високим, на сьогодні – вже 70%", - йдеться в повідомленні <a href="https://www.ukrinform.ua/tag-nacbank">НБУ</a>.</p>
      <p>Водночас опитування показало збільшення частки оптимістично налаштованих керівників, які очікують покращення стану справ у фінансовому секторі у наступні півроку.</p>
      <p>До п’ятірки найбільших факторів ризику (тих, що виявилися найзначнішими через сукупну оцінку респондентами у категоріях "дуже високий" та "високий" ризик) увійшли: корупція, діяльність правоохоронних органів та судової системи; шахрайство та кібернетичні загрози; стан захисту прав кредиторів та інвесторів; політична та соціальна ситуація в Україні; стан співпраці з міжнародними фінансовими організаціями.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818284-danilov-spodivaetsa-na-spivpracu-z-norvegieu-u-sferi-kiberbezpeki.html">Данілов сподівається на співпрацю з Норвегією у сфері кібербезпеки</a>
      </blockquote>
      <p>До найменших факторів ризику респонденти віднесли поточну та очікувану інфляцію,можливість банкрутства та/чи фінансових труднощів у фінансових установ, доступ до фондування, динаміку та волатильність обмінного курсу. Опитані респонденти також відзначили, що упродовж останніх шести місяців схильність до ризику їхніх фінустанов суттєво не змінилася, хоча ризик-апетит до ризику підвищився в кожного п’ятого респондента.</p>
      <p>У Нацбанку зазначають, що опитування проводилося з 11 до 22 листопада 2019 року. Участь у ньому взяли керівники 18 банків, 6 страхових та 2 інвестиційні компанії. До вибірки не потрапили фінансові установи, до яких запроваджено санкції.</p>
    </article>
  </body>
</html>