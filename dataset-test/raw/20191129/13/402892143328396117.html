<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/riga/298364-svariga-informacija-rigas-namu-parvaldnieka-klientiem.htm"/>
    <meta property="og:site_name" content="nra.lv"/>
    <meta property="article:published_time" content="2019-11-29T13:52:00+00:00"/>
    <meta property="og:title" content="Svarīga informācija &quot;Rīgas namu pārvaldnieka&quot; klientiem"/>
    <meta property="og:description" content="Decembrī tiem SIA &quot;Rīgas namu pārvaldnieks&quot; (RNP) klientiem, kuri izvēlējušies ūdens patēriņa skaitītāju rādījumu iesniegšanai izmantot papīra lapiņas, tās tiks iekļautas rēķinos."/>
  </head>
  <body>
    <article>
      <h1>Svarīga informācija "Rīgas namu pārvaldnieka" klientiem</h1>
      <address><time datetime="2019-11-29T13:52:00+00:00">29 Nov 2019, 13:52</time> by <a rel="author">©F64</a></address>
      <p>Decembrī tiem SIA "Rīgas namu pārvaldnieks" (RNP) klientiem, kuri izvēlējušies ūdens patēriņa skaitītāju rādījumu iesniegšanai izmantot papīra lapiņas, tās tiks iekļautas rēķinos.</p>
      <blockquote>RNP pagaidu valdes priekšsēdētājs Ernests Saulītis skaidroja, ka lēmums ūdens patēriņa skaitītāju rādījumu lapiņas atkal iekļaut rēķinos tiem klientiem, kuri tās joprojām izmanto, saistīts ar vairākiem faktoriem.</blockquote>
      <p>Tostarp mēneša beigās ir vairākas svētku dienas, tāpēc uzņēmuma pagaidu valde neuzskata par pamatotu nepieciešamību klientus virzīt uz uzņēmuma klientu apkalpošanas centriem, lai saņemtu drukātās lapiņas.</p>
      <p>Otrkārt, tie klienti, kuri turpina izmantot lapiņas, acīmredzami arī turpmāk neplāno izmantot citu ūdens patēriņa skaitītāju rādījumu iesniegšanas formātu, tāpēc šo cilvēku virzīšana uz klientu apkalpošanas centriem, lai saņemtu ūdens patēriņa skaitītāju lapiņas nākamajiem trim mēnešiem, nav ekonomiski pamatota.</p>
      <p>Treškārt, primārais mērķis, kas tika izvirzīts, ieviešot izmaiņas ūdens patēriņa skaitītāju lapiņu iesniegšanas kārtībā, lai palielinātu uzņēmuma elektronisko pakalpojumu lietotāju skaitu, ir panākts.</p>
      <p>Kompānijā informēja, ka ūdens patēriņa skaitītāju papīra lapiņu iesniedzēju skaits pēc izmaiņu ieviešanas ir samazinājies par aptuveni trim ceturtdaļām - papīra lapiņu iesniedzēju skaits šobrīd ir 8500 klientu, kas ir ceturtā daļa no gandrīz 40 000, kas iesniedza ūdens patēriņa skaitītāju lapiņas augustā. Ņemot vērā visus apstākļus, nākamajos mēnešos ūdens patēriņa skaitītāju lapiņas tiks iekļautas rēķinā tiem klientiem, kuri neizmanto citas iesniegšanas formas.</p>
      <p>Turpmākajos mēnešos tiks analizēta visu ūdens patēriņa skaitītāju rādījumu iesniegšanas veidu izmaiņu dinamika.</p>
      <p>Lielākais jauno lietotāju pieaugums vērojams uzņēmuma e-pakalpojumu vortālā "www.e-parvaldnieks.lv". Pieprasīta ir arī ūdens patēriņa skaitītāju rādījumu iesniegšana SMS formātā, kā arī oktobrī ieviestais jaunums - rādījumu iesniegšana vortālā bez reģistrēšanās visam e-pakalpojumu kopumam.</p>
      <p>RNP tika izveidots, apvienojot 15 pašvaldības namu pārvaldīšanas kapitālsabiedrības, lai nodrošinātu daudzdzīvokļu dzīvojamo māju pārvaldīšanu pēc vienotiem principiem un uzlabotu pašvaldības kā dzīvojamo māju pārvaldnieka sniegto pakalpojumu kvalitāti. Uzņēmums apsaimnieko 4200 ēku, kurās pakalpojumus saņem gandrīz 170 000 klientu.</p>
      <p><a href="https://nra.lv/latvija/riga/298364-svariga-informacija-rigas-namu-parvaldnieka-klientiem.htm#">Lasīt visu</a>  </p>
    </article>
  </body>
</html>