<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://socportal.info/2019/11/29/poltavska_oblasna_rada_vimagaje_zupiniti_neprodumane_vvedennja_rinku_zemli.html"/>
    <meta property="og:site_name" content="Соцпортал"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="Полтавська обласна рада вимагає зупинити непродумане введення ринку землі"/>
    <meta property="og:description" content="З таким зверненням депутати обласної ради звернулися до Президента України, Голови Верховної Ради України, Прем’єр-міністра України, народних депутатів України від Полтавської області 29 листопада на пленарному засіданні двадцять восьмої позачергової сесії Полтавської обласної ради сьомого скликання."/>
  </head>
  <body>
    <article>
      <h1>Полтавська обласна рада вимагає зупинити непродумане введення ринку землі</h1>
      <address>
        <time datetime="2019-11-29T13:30:00+00:00">29 Nov 2019, 13:30</time>
      </address>
      <h4>З таким зверненням депутати обласної ради звернулися до Президента України, Голови Верховної Ради України, Прем’єр-міністра України, народних депутатів України від Полтавської області 29 листопада на пленарному засіданні двадцять восьмої позачергової сесії Полтавської обласної ради сьомого скликання.</h4>
      <figure>
        <img src="https://socportal.info/media/contentimages/5575de0f969867c0.jpg"/>
      </figure>
      <p>Про це повідомляється на сайті облради.</p>
      <p>Позачергова сесія обласної ради була скликана за пропозицією групи депутатів обласної ради відповідно до чинного законодавства та Регламенту Полтавської обласної ради сьомого скликання з метою прийняття Звернення до Президента України, Голови Верховної Ради України, Прем’єр-міністра України, народних депутатів України від Полтавської області з приводу майбутнього продажу земель сільськогосподарського призначення.</p>
      <p>Переважна більшість депутатів підтримала необхідність проведення сесії та проголосувала за прийняття звернення щодо ринку землі:</p>
      <blockquote>Законопроєкт № 2178-10 «Про внесення змін до деяких законодавчих актів України щодо обігу земель сільськогосподарського призначення», у разі ухвалення Верховною Радою України, вважають депутати обласної ради, замість створення умов для розвитку малого та середнього аграрного бізнесу, позбавить фермера надії працювати на своїй землі, віддасть 72 відсотки території України великим монополіям, олігархам та іноземним корпораціям. На думку депутатів, продаж землі практично без обмежень, а саме 200 тисяч гектарів в одні руки, порушить стабільність роботи агропромислового комплексу, створить загрозу продовольчій безпеці держави, може призвести до дестабілізації та остаточного занепаду українського села, а також стати причиною потужного соціального вибуху.</blockquote>
      <blockquote>- Зважаючи на вищевикладене, Полтавська обласна рада пропонує припинити кроки по форсуванню розгляду законопроєктів, спрямованих на запровадження ринку земель сільськогосподарського призначення в Україні, в тому числі законопроєкту № 2178-10, - йдеться на сайті органу.</blockquote>
      <p>Депутати Полтавської обласної ради звернулися до Уряду та парламенту з проханням не допустити прийняття норм законодавства, які приведуть до закриття сільських шкіл, сприяти розвитку освіти в сільській місцевості, враховувати особливості малонаселених та віддалених один від одного населених пунктів.</p>
      <h4>13 листопада, Верховна Рад України проголосувала в першому читанні за зняття мораторію на купівлю і продаж землі сільськогосподарського призначення.</h4>
      <figure>
        <img src="https://socportal.info/media/contentimages/11d5dcc0774936c9.jpg"/>
      </figure>
      <p>За відповідне рішення щодо документу № 2178-10 проголосувало 240 народних депутатів - 227 від фракції "Слуга народу" та 13 позафракційних.</p>
      <p>Ранкове засідання було продовжено через жорсткі дискусії навколо даного законопроекту. Частина парламентарів виступали категорично проти зняття мораторію, а під стінами Верховної Ради <a href="https://socportal.info/2019/11/13/parlament_predvaritelno_podderzhal_zakon_o_rynke_zemli.html">відбувався мітинг аграріїв</a>. Напередодні протести також проходили в регіонах України, а голосування, яке попередньо мало відбутися 12 листопада, перенесли на день.</p>
      <p>Президент України Володимир Зеленський записав відеозвернення, в якому переконував, що між першим та другим читанням в законопроект будуть внесені правки про винесення на всенародний референдум можливостей по продажу землі іноземцям.</p>
      <figure>
        <iframe src="https://www.youtube.com/embed/BhtXAT7QIP4" width="650" height="381" data-service="Youtube" scrolling="no"/>
      </figure>
      <p>Втім, соціологічні опитування свідчать, що більшість українців <a href="https://socportal.info/2019/11/12/bilshe_polovini_proti_jak_ukrajintsi_stavljatsja_do_prodazhu_zemli.html">виступають за винесення на референдум</a> питання про саму можливість продажу землі. І більше половини виступають проти зняття мораторію.</p>
      <p>Наразі законопроект пропонує відкрити ринок землі з 1 жовтня 2020 року для громадян України та українських компаній, а з 2024 - для іноземців.</p>
      <p><a href="https://socportal.info/category/politics/">Всі політичні новини України</a> читайте в розділі #Банкова на Соцпорталі.</p>
      <p>Читайте також:</p>
      <ul>
        <li>
          <a href="https://socportal.info/2019/11/27/medreforma_2020_scho_novogo_uhvaliv_urjad.html">Медреформа 2020: що нового ухвалив Уряд</a>
        </li>
        <li>
          <a href="https://socportal.info/2019/11/27/kabmin_stav_volodarem_100_aktsij_privatbanku.html">Кабмін став володарем 100% акцій Приватбанку</a>
        </li>
      </ul>
    </article>
  </body>
</html>