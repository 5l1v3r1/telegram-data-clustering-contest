<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805305/%D8%A8%D9%86%D8%A7-%D9%87%DB%8C%DA%86%D9%88%D9%82%D8%AA-%D8%A8%D9%87-%D9%85%D8%B1%D8%AF%D9%85-%D8%AF%D8%B1%D9%88%D8%BA-%D9%86%DA%AF%D9%81%D8%AA%D9%85-%D9%82%D9%88%D9%84-%DB%B2-%D8%B7%D9%84%D8%A7%DB%8C-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%D9%86%D8%AF%D8%A7%D8%AF%D9%87-%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:28:27+00:00"/>
    <meta property="og:title" content="بنا: هیچوقت به مردم دروغ نگفتم/ قول ۲ طلای المپیک‌ را نداده‌ام"/>
    <meta property="og:description" content="سرمربی تیم ملی کشتی فرنگی با تاکید بر اینکه زمان و امکانات کمی برای کسب موفقیت در المپیک داریم، گفت: هیچ قولی برای ۲ طلای المپیک نداده‌ام."/>
  </head>
  <body>
    <article>
      <h1>بنا: هیچوقت به مردم دروغ نگفتم/ قول ۲ طلای المپیک‌ را نداده‌ام</h1>
      <address><time datetime="2019-11-29T13:28:27+00:00">29 Nov 2019, 13:28</time> by <a rel="author">وحید رجبی</a></address>
      <p>سرمربی تیم ملی کشتی فرنگی با تاکید بر اینکه زمان و امکانات کمی برای کسب موفقیت در المپیک داریم، گفت: هیچ قولی برای ۲ طلای المپیک نداده‌ام.</p>
      <p>به گزارش ایسنا، وزیر ورزش در جلسه چند روز پیش خود با سرمربیان تیم های ملی کشتی آزاد و فرنگی ضمن بررسی وضعیت تیم‌های ملی کشتی در راه کسب موفقیت در المپیک توکیو، عنوان کرده بود از کشتی آزاد و فرنگی توقع کسب ۴ مدال طلای المپیک را دارد، موضوعی که واکنش‌های مختلفی را در پی داشت.</p>
      <p>محمد بنا سرمربی تیم ملی کشتی فرنگی نیز در واکنش به این انتظار وزیر ورزش تاکید کرد، با این شرایط و امکاناتی که داریم هیچ قولی برای کسب ۲ مدال طلا نمی توانم بدهم.</p>
      <p>محمد بنا با بیان اینکه هیچ گاه قصد دروغ گفتن به مردم را در هیچ موضوعی را نداشته است، گفت: مسابقات المپیک نزدیک و شرایط هم خیلی سخت است. امکانات خیلی کمی داریم اما جوانان خوبی داریم که خیلی به پیروزی آن‌ها امیدواریم.</p>
      <p>سرمربی تیم ملی کشتی فرنگی تصریح کرد: اینکه شنیدم عنوان شده من قول دو طلا یا ۴ طلا داده باشم، اصلا اینطور نیست. ما تمام سعی و تلاشمان را می‌کنیم اما با وجود امکانات و زمان کم و شرایطی که داریم من هیچ قولی نمی‌توانم بدهم.</p>
      <p>وی افزود: با همه توان می‌جنگیم تا با کسب پیروزی دل مردم را شاد کنیم و در این روزهای سخت باعث شادی آن‌ها شویم.</p>
      <p>انتهای پیام</p>
    </article>
  </body>
</html>