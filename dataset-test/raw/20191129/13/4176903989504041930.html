<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/u-srbiji-ove-godine-35-odstvo-vise-novodijagnotifikovanih-ljudi-inficiranih-hiv-om-video/"/>
    <meta property="og:site_name" content="Krstarica"/>
    <meta property="article:published_time" content="2019-11-29T13:35:04+00:00"/>
    <meta property="og:title" content="U Srbiji ove godine 35 odstvo više novodijagnotifikovanih ljudi inficiranih HIV-om (VIDEO)"/>
    <meta property="og:description" content="U Srbiji trenutno 2.756 ljudi ima HIV infekciju, a da je od januara do novembra ove godine je 175 novodijagnostikovanih, što je za 35 odsto više nego u"/>
  </head>
  <body>
    <article>
      <h1>U Srbiji ove godine 35 odstvo više novodijagnotifikovanih ljudi inficiranih HIV-om (VIDEO)</h1>
      <address><time datetime="2019-11-29T13:35:04+00:00">29 Nov 2019, 13:35</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-swxrznr08i.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>U Srbiji trenutno 2.756 ljudi ima HIV infekciju, a da je od januara do novembra ove godine je 175 novodijagnostikovanih, što je za 35 odsto više nego u 2018. godini, rekla je danas epidemilog Instituta za javno zdravlje Srbije „Dr Milan Jovanović Batut“ Danijela Simić.</p>
      <p>„Za deset meseci godine kod 55 osoba novodijagnostikovan je AIDS, dok je 16 osoba umrlo. Najveći broj novodijagnostikovanih osoba inficiranih HIV-om je uzrasta od 20 do 49 godina, dok je od 2002. godine registrovan veliki broj mladih uzrasta od 15 do 29 godina“, navela je Simić na konferenciji za novinare u Beogradu, organizovanoj povodom 1. decembra Svetskog dana borbe protiv AIDS-a.</p>
      <p>Od početka epidemije, 1985. godine do novembra ove godine, prema podacima Instituta registrovano je 4.027 osoba inficirani HIV-om, od kojih su 2.022 osobe obolele od AIDS-a, a 150 je umrlo od posledica te infekcije.</p>
      <p>Pomoćnica ministra zdravlja Vesna Kneginjić istakla je „važnost preventivnog testiranja na HIV, pre svega jer infekcija uzrokovana HIV virusom može dugo proticati bez ikakvih simptoma“.</p>
      <p>„U svakom od 24 instituta i zavoda za javno zdravlje u Srbiji omogućeno je besplatno i poverljivo savetovanje i testiranje na HIV u toku cele godine“, rekla je Kneginjić.</p>
      <p>Ona je pomenula i da će „program prevencije HIV infekcije i podrške osobama koje žive sa HIV-om trajati do juna 2020. godine i da se on finansira iz donacija globalnog fonda za borbu protiv AIDS-a, tuberkuloze i malarije u iznosu od 1,1 milion evra, kao i iz budžetskih sredstava Ministarstva zdravlja“.</p>
      <p>„Nekoliko gradova u Srbiji bi uskoro trebalo da postanu potpisnici Pariske deklaracije kojom je predvidjeno okončanje epidemije HIV-a putem niza aktivnosti i to do 2030. godine“, rekao je direktor Timočkog omladinskog centra (TOC) Goran Radisavljević.</p>
      <p>Podsetio je da se 2014. godine veliki broj svetskih gradova obavezao Pariskom deklaracijom da će do 2020. godine dosegnuti odredjene kriterijume.</p>
      <p>„Radi se na ostvarenju 90-90-90 ciljeva, što će rezultirati time da 90 odsto ljudi koji žive sa HIV-om saznaju za svoj HIV status, 90 odsto ljudi koji znaju za svoj HIV pozitivni status dobiće antiretroviralnu terapiju, a 90 odsto ljudi koji su već na terapiji supresovanim virusnim opterećenjem, održavaće zdravlje uz redukovani rizik prenosa HIV-a“, objasnio je Radisavljević.</p>
      <p>On je naveo i da su ove sedmice Parisku deklaraciju usvojili gradovi Sombor i Kragujevac, a da za sada pregovori traju sa Beogradom, Novim Sadom, Šapcem, Prokupljem i Zaječarom“.</p>
      <p>„Pariska deklaracija pokušava da decentralizuje pružanje usluga, brži odgovor i preventivne programe ka HIV-u. Kada je u pitanju Beograd postoji dobra volja da dodje do potpisivanja Pariske deklaracije, grad već ima u nacrtu budžeta predvidjena sredstva za preventivne programe u HIV-u“, rekao je Radisavljević.</p>
      <p>(Beta)</p>
    </article>
  </body>
</html>