<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/belpolitika/cikk/2019/11/29/kover-napjainkban-egy-tudatfoglalo-haboru-kezdetet-eljuk"/>
    <meta property="og:site_name" content="hirado.hu"/>
    <meta property="article:published_time" content="2019-11-29T13:23:00+00:00"/>
    <meta property="og:title" content="Kövér László: Napjainkban egy tudatfoglaló háború kezdetét éljük"/>
    <meta property="og:description" content="Napjainkban egy tudatfoglaló háború kezdetét éljük, ezért Magyarországnak politikai cselekvőképessége és katonai önvédelme mellett, a szellemi ellenállóképességét is biztosítania kell, ez pedig csak akkor fenntartható, ha a magyar fiatalság hazafias nevelése is biztosított – mondta Kövér László házelnök pénteken a hazafias és honvédelmi nevelésről rendezett konferencián az Országházban."/>
  </head>
  <body>
    <article>
      <h1>Kövér László: Napjainkban egy tudatfoglaló háború kezdetét éljük</h1>
      <address><time datetime="2019-11-29T13:23:00+00:00">29 Nov 2019, 13:23</time> by <a rel="author">MTI</a></address>
      <p>
        <b>Napjainkban egy tudatfoglaló háború kezdetét éljük, ezért Magyarországnak politikai cselekvőképessége és katonai önvédelme mellett, a szellemi ellenállóképességét is biztosítania kell, ez pedig csak akkor fenntartható, ha a magyar fiatalság hazafias nevelése is biztosított – mondta Kövér László házelnök pénteken a hazafias és honvédelmi nevelésről rendezett konferencián az Országházban.</b>
      </p>
      <p>Az Országgyűlés elnöke úgy fogalmazott: száz évvel ezelőtt Európában egy véres területfoglaló háború zárult le, napjainkban pedig „egy tudatfoglaló háború” kezdetét éljük, és csak remélni tudjuk, hogy ez a küzdelem vértelen marad.</p>
      <p>„<i>Európa – annak kivétel nélkül minden állama és nemzete – jelenleg egy ilyen tudatmegszállás célpontja, minden európai ország a célkeresztjében van azon szupranacionális érdekcsoportoknak, amelyek elég erősnek érzik magukat ahhoz, hogy maguk alá gyűrjék a profitmaximalizálási törekvéseiknek a még korlátokat szabni tudó nemzetállamokat és ezek demokratikus döntéshozatali mechanizmusait</i>” – mondta.</p>
      <p>
        <b>Elidegeníti a fiatalokat a családjuktól</b>
      </p>
      <p>Az újfajta hadviselésnek egyik célja, egyben egyik legsúlyosabb következménye, hogy elidegeníti a fiatalokat a családjuktól, a nemzetüktől, a szülőföldjüktől és végső soron önmaguktól, hogy – mint Kövér László hozzátette – „<i>már szó szerint azt se tudják magukról, hogy fiúk- e vagy lányok</i>”.</p>
      <p>A másik cél – a házelnök értékelése szerint – az általános emberi értéktudat elsorvasztása, mert annak hiányában az emberek nem képesek az érdekeik felismerésére, és azok védelmére sem. Kövér László úgy vélte: ezen célok eléréséhez például a „teljesen eltorzított gendertant” használják, amely aláaknázza a fiatalok nemi identitását „<i>azzal, hogy míg a homoszexualitást érinthetetlen biológiai adottságként kezeli, addig a férfi és női nemi identitást tanult, tehát megváltoztatható társadalmi szerepnek tartja, és igyekszik már az óvodákban a fiúkból lányokat, a lányokból pedig fiúkat faragni</i>”.</p>
      <p>A házelnök további ilyen eszközöknek nevezte a család jogi fogalmának és érzelmi tartalmának tudatos és módszeres kiüresítését, a családnak az erőszak forrásaként való ábrázolását, a multikulturalizmus elkerülhetetlenségének és felsőbbrendűségének, illetve a nemzeti eszme veszélyességének és idejét múltságának hirdetését, a globalizmus üdvözítő voltának és a világkormányzás szükségszerűségének megkérdőjelezhetetlenné tételét, vagy a világnézeti értéksemlegesség leple alatt hirdetett keresztényellenességet.</p>
      <p>
        <b>Egyre többen ismerik fel</b>
      </p>
      <p>Kijelentette: ami napjainkban az európai politikában, gazdaságban, kultúrában, oktatásban, demográfiában, családpolitikában vagy migrációs politikában történik az csak ennek az új harcmodornak, az Európával szemben alkalmazott tudatmegszállási kísérletnek a keretei között értelmezhető és érthető.</p>
      <p>Kövér László ugyanakkor arra figyelmeztetett: Magyarországon és Közép-Európában sokan kiismerték már ezt a harcmodort, és egyre többen fogják felismerni mindezt Európa többi részén is. Példaként megjegyezte: Franciaországban idén bevezették a hazafias nevelést célzó egyetemes nemzeti szolgálatot, amelynek keretében 2020-ban a tervek szerint negyvenezer, 2021-ben pedig már százötvenezer 16 és 18 év közötti fiatal francia vesz részt az egy hónapos kötelező polgári szolgálatban, hogy erősödjön a hazafias értékrendjük.</p>
      <p>Az 1918 és 1920 közötti időszakot felidézve hangsúlyozta: száz évvel ezelőtt felelőtlen magyar politikusok cselekvésképtelenné, és önvédelemre képtelenné tették Magyarországot, így a magyarok történelmi értelemben elveszítették a teljes 20. századot. „<i>A 21. századnak azonban nem akarunk a vesztesei lenni</i>” – jelentette ki.</p>
      <p>Úgy értékelt: az elmúlt néhány évben, de különösen az elmúlt néhány hónapban újra egyre hangosabbak és magabiztosabbak lettek azok a politikai erők, amelyek „<i>a száz évvel ezelőtt végrehajtott, nemzeti sorstragédiába torkolló bomlasztás idegen sorban álló tetteseinek örökébe léptek</i>”.</p>
      <p>Úgy vélte: Magyarországnak ezért nemcsak a politikai cselekvőképességét, a katonai önvédelmét, hanem a szellemi ellenállóképességét is biztosítani kell, a szellemi önvédelem pedig csak akkor fenntartható, ha a magyar fiatalság hazafias nevelése, azaz a haza, a nemzet és a család iránti elköteleződést és áldozatvállalást középpontba állító értékrend továbbadása biztosított.</p>
      <p>
        <b>Új stratégia</b>
      </p>
      <p>A konferencia házigazdája, Simicskó István a hazafias és honvédelmi nevelésért, illetve az ezzel összefüggő beruházásokért felelős kormánybiztos, a Honvédelmi Sportszövetség elnöke arról beszélt: kidolgozták a hazafias és honvédelmi nevelés stratégiájának tervezetét, amely a 2020 és 2030 közötti időszakra szól. A stratégia céljaként a hazáját szerető, nemzetéhez kötődő, anyanyelvét, kultúráját, hagyományait tisztelő nemzedékek felnevelését határozta meg.</p>
      <p>A csaknem 200 oldalas tervezetről szólva fontosnak nevezte a tanárok továbbképzését és azt, hogy a hazaszeretetre nevelés hangsúlyosabb szerepeljen a nemzeti alaptantervben. Kiemelte a közösségi terek és a sport szerepét a hazafias nevelésben, jelezve, hogy eddig öt Honvédelmi Sportközpont felépítéséről döntöttek, és egynél már az alapkőletétel is megtörtént.</p>
      <p>Gulyás Gergely Miniszterelnökséget vezető miniszter hangsúlyozta: Magyarország megújítása nem képzelhető el a honvédség megújítsa nélkül. Hozzátette: a kormány tisztában van azzal, hogy ha a 21. századi geopolitikai kihívásoknak meg kíván felelni, saját jogon akarja alakítani sorsát és méltó módon akar együttműködni szövetségeivel, akkor ez a feladat nem halogatható tovább. Bízott abban, hogy a „<i>számítógép előtt üldögélő és a virtuális világban szocializálódó fiatalok megszólítása</i>” nem reménytelen ügy. A stratégia szerinte komoly hiányokat pótol, és reményeik szerint egy egész nemzedék előtt nyitja meg az újfajta közszolgálat és újfajta összetartozás lehetőségét.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>