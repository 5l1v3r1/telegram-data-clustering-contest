<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/klaus-iohannis-decorat-de-ministrul-apararii-cu-emblema-de-onoare-a-armatei-romaniei-1922401029002019111319185142"/>
    <meta property="og:site_name" content="News.ro"/>
    <meta property="article:published_time" content="2019-11-29T13:10:00+00:00"/>
    <meta property="og:title" content="Klaus Iohannis, decorat de ministrul Apărării cu ”Emblema de Onoare a Armatei României”"/>
    <meta property="og:description" content="Preşedintele Klaus Iohannis a fost decorat, vineri, de ministrul Apărării cu ”Emblema de Onoare a Armatei României”. Decernarea distincţiei a avut loc în timpul ceremoniei pe care şeful statului a organizat-o pentru a decora el însuşi cadre militare şi personal civil cu prilejul Zilei Naţionale a României."/>
  </head>
  <body>
    <article>
      <h1>Klaus Iohannis, decorat de ministrul Apărării cu ”Emblema de Onoare a Armatei României”</h1>
      <address><time datetime="2019-11-29T13:10:00+00:00">29 Nov 2019, 13:10</time> by <a rel="author">News.ro</a></address>
      <p>
        <b>Preşedintele Klaus Iohannis a fost decorat, vineri, de ministrul Apărării cu ”Emblema de Onoare a Armatei României”. Decernarea distincţiei a avut loc în timpul ceremoniei pe care şeful statului a organizat-o pentru a decora el însuşi cadre militare şi personal civil cu prilejul Zilei Naţionale a României.</b>
      </p>
      <p>Klaus Iohannis, a primit, din partea Ministerului Apărării Naţionale, vineri, la Palatul Cotroceni, în cadrul ceremoniei de decorare a unor cadre militare şi personal civil cu prilejul Zilei Naţionale a României, distincţia „Emblema de Onoare a Armatei României”.</p>
      <p>”Sunt emoţionat. Nu pot să spun că sunt surprins, am aflat acum un sfert de oră ce aveţi de gând. Vedeţi, în statul român există diverse relaţii, corelaţii, colaborări, dar, după părerea mea, din experienţa unui mandat de Preşedinte, cea mai specială relaţie – şi cred că şi cea mai importantă pentru existenţa statului naţional – este relaţia dintre Preşedinte şi forţele armate ale României. Din acest motiv, am încercat – şi dumneavoastră veţi evalua în timp dacă am reuşit – să construiesc o relaţie de încredere, o relaţie de respect reciproc şi o relaţie care permite ridicarea nivelului de securitate naţională la un stadiu superior, care garantează tuturor românilor că statul îi protejează în acest sens adevărat, de protecţie a identităţii naţionale”, a spus şeful statului.</p>
      <p>Acesta a apreciat că au fost fpcute câteva progrese.</p>
      <p>”Cred că am reuşit împreună să facem paşi decisivi în această direcţie. Mă gândesc la Strategia de Apărare, la alocarea a 2% din PIB pentru Apărare, la diferitele construcţii pe care le-am realizat împreună cu aliaţii şi partenerii în cadrul NATO. Faptul că în NATO suntem nu doar acceptaţi, ci respectaţi şi consideraţi un furnizor de securitate. Toate acestea ni se datorează nouă împreună. Eu singur n-aş fi reuşit mare lucru în acest domeniu, iar dumneavoastră fără Preşedinte probabil nu aţi fi ajuns la acest grad de colaborare şi implementare a proiectelor. În acest sens, primesc această distincţie, domnule ministru, în numele tuturor membrilor forţelor armate ale României, cu mare respect şi cu mulţumire”, a mai spus Iohannis.</p>
      <p>Potrivit Ministerului Apărării Naţionale (MApN), ”<a href="https://www.defense.ro/galerie/file/embleme/emblema_onoarea_armatei.jpg">Emblema de Onoare a Armatei României</a>” reprezintă cea mai înaltă distincţie militară onorifică din sistemul de distincţii şi însemne militare.</p>
      <p>”Emblema Onoarea Armatei României şi atestatul se conferă de către ministrul apărării naţionale, din proprie consideraţie sau la propunerea secretarilor de stat, a şefului Statului Major al Apărării ori a şefilor celorlalte structuri centrale ale Ministerului Apărării Naţionale sau subordonate nemijlocit ministrului apărării naţionale, pentru fapte deosebite, care au contribuit la ridicarea prestigiului Armatei României, personalului militar şi civil din Ministerul Apărării Naţionale, rezerviştilor, veteranilor de război, altor persoane fizice române, precum şi militarilor şi persoanelor fizice străine”, arată MApN.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>