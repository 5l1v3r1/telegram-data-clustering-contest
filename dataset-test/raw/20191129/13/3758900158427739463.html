<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-ipn-zlokalizowal-we-lwowie-zbiorowa-mogile-polskich-zolnierz,nId,3361293"/>
    <meta property="og:site_name" content="RMF24"/>
    <meta property="article:published_time" content="2019-11-29T13:39:43+00:00"/>
    <meta property="og:title" content="IPN zlokalizował we Lwowie zbiorową mogiłę polskich żołnierzy"/>
    <meta property="og:description" content="IPN zlokalizował we Lwowie zbiorową mogiłę, w której spoczywają polscy żołnierze września 1939 r. - poinformowało Biuro Poszukiwań i Identyfikacji IPN. Świadczą o tym odnalezione elementy umundurowania, masek przeciwgazowych czy pasów wojskowych."/>
  </head>
  <body>
    <article>
      <h1>IPN zlokalizował we Lwowie zbiorową mogiłę polskich żołnierzy</h1>
      <address><time datetime="2019-11-29T13:39:43+00:00">29 Nov 2019, 13:39</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>IPN zlokalizował we Lwowie zbiorową mogiłę, w której spoczywają polscy żołnierze września 1939 r. - poinformowało Biuro Poszukiwań i Identyfikacji IPN. Świadczą o tym odnalezione elementy umundurowania, masek przeciwgazowych czy pasów wojskowych.</b>
      </p>
      <figure>
        <img src="https://i.iplsc.com/symboliczna-mogila-na-dawnym-cmentarzu-w-dzielnicy-zboiska-w/0009FBF68FI8NN8A-C123-F4.png"/>
        <figcaption>Symboliczna mogiła na dawnym cmentarzu w dzielnicy Zboiska we Lwowie<cite>/Darek Delmanowicz /PAP</cite></figcaption>
      </figure>
      <p><b>Prace Biura Poszukiwań i Identyfikacji IPN trwały od 19 do 26 listopada. Były prowadzone na dawnym cmentarzu na Zboiskach</b> (północnej dzielnicy miasta, która przed wojną była podlwowską wsią), wspólnie z Towarzystwem "Ukraińska Pamięć" ze Lwowa. Poszukiwania miały na celu odnalezienie mogiły polskich żołnierzy, którzy bronili Lwowa we wrześniu 1939 r. przed atakującym miasto Wehrmachtem.</p>
      <p><i>W wyniku przeprowadzonych prac <b>zlokalizowano zbiorową mogiłę, w której spoczywają polscy żołnierze września 1939 roku, o czym świadczą licznie odnalezione przedmioty</b> (elementy odzieży, umundurowania, fragmenty masek przeciwgazowych, pasów wojskowych, a także guzików, monet i innych przedmiotów). Jama grobowa znajduje się w południowej części cmentarza, w niedalekiej odległości od polskiego upamiętnienia poświęconego "wrześniowcom</i>" - podało Biuro.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-prezes-ipn-deklaracja-wladz-ukrainy-otwiera-droge-do-przelom%2CnId%2C3226654%3Fparametr%3Dembed_tyt">Prezes IPN: Deklaracja władz Ukrainy otwiera drogę do przełomu w polsko-ukraińskim dialogu</a>
      </p>
      <h4>Ekshumacja zaplanowana na wiosnę przyszłego roku</h4>
      <p>Biuro Poszukiwań i Identyfikacji IPN planuje wiosną 2020 r. przeprowadzić ekshumację odnalezionych na Zboiskach żołnierzy. <b>Potem chce zorganizować im uroczysty pogrzeb.</b> <i>Wniosek o wyrażenie zgody na przeprowadzenie tych działań zostanie wystosowany do władz ukraińskich w najbliższych tygodniach</i> - zapowiedziano w komunikacie.</p>
      <p>Poszukiwania IPN we Lwowie były pierwszymi po ponad dwuletnich staraniach polskich władz o odblokowanie ukraińskiego moratorium na poszukiwania polskich ofiar z okresu II wojny światowej. Podczas wizyty w Polsce na przełomie sierpnia i września w związku z 80-leciem wybuchu II wojny światowej prezydent Ukrainy Wołodymyr Zełenski zapowiedział zniesienie moratorium.</p>
      <p>
        <b>Specjaliści IPN zamierzają przeprowadzić na Ukrainie poszukiwania szczątków ofiar II wojny światowej w kilkunastu miejscach.</b>
      </p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-wieloletni-szef-onr-naczelnikiem-delegatury-ipn%2CnId%2C3320622%3Fparametr%3Dembed_linki">​Wieloletni szef ONR naczelnikiem delegatury IPN</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-ipn-ujawnia-dane-bylych-oficerow-cia-i-polskiego-wywiadu-to-%2CnId%2C3289369%3Fparametr%3Dembed_linki">IPN ujawnia dane byłych oficerów CIA i polskiego wywiadu. "To szkoda dla relacji między służbami"</a>
        </li>
      </ul>
    </article>
  </body>
</html>