<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/greva-in-masa-asteptata-in-londra-in-toiul-sarbatorilor-de-iarna_1408173.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T13:32:58+00:00"/>
    <meta property="og:title" content="Grevă în masă aşteptată în Londra, în toiul sărbătorilor de iarnă"/>
    <meta property="og:description" content="Persoanele care călătoresc cu trenul în Regatul Unit riscă să se confrunte, începând de luni, cu o lună de haos în toiul sărbătorilor de..."/>
  </head>
  <body>
    <article>
      <h1>Grevă în masă aşteptată în Londra, în toiul sărbătorilor de iarnă</h1>
      <address><time datetime="2019-11-29T13:32:58+00:00">29 Nov 2019, 13:32</time> by <a rel="author">Ionel Dancu, Reporter</a></address>
      <p>Persoanele care călătoresc cu trenul în Regatul Unit riscă să se confrunte, începând de luni, cu o lună de haos în toiul sărbătorilor de iarnă, pe liniile companiei South Western, folosită de circa 600.000 de persoane pe zi, după eşuarea unor negocieri cu sindicatele, informează vineri AFP, potrivit Agerpres.</p>
      <p>Membrii sindicatului Rail, Maritime and Transport (RMT) au anunţat că îşi vor întrerupe activitatea începând de luni şi până de Revelion pe aceste linii care deservesc de la Londra o parte a periferiei sale şi oraşele din sud-vestul Angliei, precum Bristol sau Portsmouth.</p>
      <p>Circulaţia va fi întreruptă pentru alegerile din 12 decembrie, de Crăciun şi în 26 decembrie.</p>
      <p>Discuţii au avut loc în ultimele două zile însă au eşuat, RMT acuzând conducerea că "ruinează" încercările de a găsi un compromis.</p>
      <p>Diferendul vizează prezenţa de gardieni în trenuri, South Western intenţionând că transfere responsabilitatea de a închide uşile de la gardieni la conductori. Sindicatul susţine că aceasta reduce rolul gardianului la cel de "pasager îmbunătăţit" şi ameninţă cu dispariţia locului lor de muncă, dăunând în acelaşi timp securităţii din trenuri.</p>
      <p>La rândul său, compania susţine că "a făcut totul" pentru a răspunde cererilor "perimate ale RMT, cu o promisiune din partea noastră pentru un gardian la fiecare tren şi un rol crucial în securitate pentru acesta", dar nu poate "compromite necesitatea modernizării serviciului".</p>
      <p>Anthony Smith, directorul general al asociaţiei independente pentru protejarea utilizatorilor de transporturi, Transport Focus, a deplâns într-un comunicat anunţul că "pasagerii se confruntă cu tot mai multe greve şi sunt nevoiţi să-şi anuleze proiectele lor de vacanţă de Crăciun sau să îndure trasee foarte grele pentru a ajunge la muncă". "Acest diferend durează de prea multă vreme şi apasă pe încrederea în industria feroviară", a adăugat el.</p>
      <p>Disfuncţionalităţile din industria feroviară britanică, în mod regulat scena unor greve, întârzieri, anulări şi majorări de preţuri, fac parte dintre temele din campanie pentru alegerile legislative din decembrie, conservatorii promiţând să investească masiv în infrastructuri, iar laburiştii vorbind despre o renaţionalizare a transporturilor din sector.</p>
    </article>
  </body>
</html>