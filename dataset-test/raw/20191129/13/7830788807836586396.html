<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/ostatni-sporty/atletika/ruska-atletika-v-totalnim-rozkladu-posledni-kapka-tvrdi-butov_535833.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T13:39:00+00:00"/>
    <meta property="og:title" content="Ruská atletika v totálním rozkladu. Poslední kapka, tvrdí Butov"/>
    <meta property="og:description" content="Člen vedení Ruské atletické federace (RusAF) Michail Butov odstoupil, protože ho znechutil poslední skandál kolem výškaře Danila Lysenka. Výměna v čele svazu..."/>
  </head>
  <body>
    <article>
      <h1>Ruská atletika v totálním rozkladu. Poslední kapka, tvrdí Butov</h1>
      <address><time datetime="2019-11-29T13:39:00+00:00">29 Nov 2019, 13:39</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Člen vedení Ruské atletické federace (RusAF) Michail Butov odstoupil, protože ho znechutil poslední skandál kolem výškaře Danila Lysenka. Výměna v čele svazu ho neuspokojila, neboť nová předsedkyně Julia Tarasenková byla pravou rukou odstoupivšího předsedy Dmitrije Šljachtina, kterému Komise pro bezúhonnost atletiky (AIU) zastavila činnost kvůli porušení dopingových pravidel.</b>
      </p>
      <p>Rusové podle AIU padělali lékařské doklady, aby se vyhnuli trestu pro výškaře Danila Lysenka, jenž získal předloni v Londýně stříbro na mistrovství světa. Lysenko měl totiž pykat za nedodání informací o místě pobytu. AIU zastavila činnost pěti funkcionářům, Lysenkovi i jeho trenérovi Jevgeniji Zagorulkovi.</p>
      <p>Butov, který do vyloučení Ruska v roce 2015 zastupoval svou zemi také ve světové federaci IAAF, dlouhodobě nesouhlasil s jednáním bývalého předsedy svazu. "Případ Lysenko byla poslední kapka. Říkali nám, že je všechno v pořádku, že žádný člen prezidia nebo funkcionář svazu do toho není zapletený, ale ve skutečnosti to vůbec nebylo dobré. Vyšlo najevo, že všechno bylo špatně," rozčiloval se v rozhovoru pro agenturu RIA Novosti.</p>
      <p>Šljachtinovo odstoupení a příchod bývalé místopředsedkyně svazu Tarasenkové podle něj nic neřeší. "Julia Tarasenková, která se stala výkonnou šéfkou federace, plně podporovala odstoupivšího předsedu ve všech záležitostech. Už mi potvrdili, že se nedají čekat žádné změny," uvedl funkcionář, který v roce 2016 proti Šljachtinovi neúspěšně kandidoval na předsednický post.</p>
      <p>Vyjádřil tak podobný názor jako výškařská šampionka Maria Lasickeneová. Ta označila změnu ve vedení za kosmetickou a řekla, že proces na likvidaci ruské atletiky je tímto krokem téměř završen.</p>
      <p>Ruská atletika je kvůli dopingovému skandálu v trestu od listopadu 2015 a jen někteří ruští atleti mohou závodit pod neutrální vlajkou. Vedení Světové atletiky v reakci na poslední skandál zastavilo proces, na jehož konci má být navrácení členství Rusku.</p>
    </article>
  </body>
</html>