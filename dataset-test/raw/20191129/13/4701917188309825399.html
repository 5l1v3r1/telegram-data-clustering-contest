<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.pravda.rs/2019/11/29/srbija-pod-novim-udarom-spijuna-hitne-reakcije-obavestajnih-sluzbi-procurele-tajne-strogo-poverljive-informacije-odavali-hrvatima/"/>
    <meta property="og:site_name" content="www.pravda.rs"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="СРБИЈА ПОД НОВИМ УДАРОМ ШПИЈУНА! Хитне реакције обавештајних служби! Процуреле тајне: Строго поверљиве информације одавали Хрватима!"/>
    <meta property="og:description" content="Безбедносно-информативна агенција поднела је кривичну пријаву Вишем јавном тужилаштву у Сремској Митровици против Николе Кајкића и Дражена Летића, због постојања основа сумње да су извршили кривично дело Шпијунажа из члана 315 Кривичног законика Републике Србије."/>
  </head>
  <body>
    <article>
      <h1>СРБИЈА ПОД НОВИМ УДАРОМ ШПИЈУНА! Хитне реакције обавештајних служби! Процуреле тајне: Строго поверљиве информације одавали Хрватима!</h1>
      <address><time datetime="2019-11-29T13:30:00+00:00">29 Nov 2019, 13:30</time> by <a rel="author">Блиц</a></address>
      <p>
        <b>Безбедносно-информативна агенција поднела је кривичну пријаву Вишем јавном тужилаштву у Сремској Митровици против Николе Кајкића и Дражена Летића, због постојања основа сумње да су извршили кривично дело Шпијунажа из члана 315 Кривичног законика Републике Србије.</b>
      </p>
      <p>Ангажујући се на пословима из своје надлежности Безбедносно-информативна агенција је прикупила податке који указују на постојање основане сумње да се Дражен Летић, бивши припадник МУП Србије, свесно, тајно и организовано, уз материјалну надокнаду, по налозима припадника хрватских безбедносних и политичких структура, те лица која се налазе у прикривеној служби Сигурносно - обавештајне агенције Републике Хрватске, на територији Србије ангажује на прикупљању информација које имају обавештајни карактер, преношењу истих наведеним иностраним обавештајним чиниоцима. Он је радио и на предузимању других активности којима је помагао рад хрватских обавештајних структура, а које су усмерене на угрожавање националне безбедности Републике Србије.</p>
      <p>Наиме, Летић је део сарадничке мреже, сачињене од више држављана Србије, коју је, током претходних година оформио и користио Никола Кајкић (46), иначе држављанин Хрватске, инспектор у Одељењу за тероризам и екстремно насиље у Полицијској управи Вуковарско-сремској, председник Националног синдиката полиције Хрватске, за прикупљање обавештајних информација, за врбовање лица са ових простора за сарадњу са хрватским правосуђем, као и за долажење до документације која би била злоупотребљена у спољнополитичке сврхе, у циљу дискредитације Републике Србије.</p>
      <p>Никола Кајкић је, својевремено, у периоду најинтензивнијег коришћења Летића у обавештајне сврхе, обављао и функцију шефа ''Истражног тима за ратне злочине'', који су заједнички формирали МУП Хрватске, Државно одветништво Хрватске (ДОРХ) и Сигурносно-обавештајна агенција Хрватске (СОА), ради поновног покретања истражних радњи у вези са ратним злочинима, почињеним против лица хрватског порекла у периоду грађанског рата у Хрватској, а нарочито у случајевима који су већ окончани правоснажним пресудама Посебног одељења за ратне злочине Окружног суда у Београду.</p>
      <p>Међутим, Агенција је установила да је Никола Кајкић, своје ангажовање на територији Србије спроводио илегално, реализујући тајне, конспиративне и обавештајне активности, мимо постојећих процедура и званичних канала комуникације и сарадње, који постоје између полицијских и правосудних структура две земље, у вези са истрагама и процесуирањем окривљених у случајевима почињених дела ратног злочина у периоду грађанског рата у Хрватској.</p>
      <p>- Наведено је реализовао по налогу хрватске обавештајне службе и десничарских политичких структура у Хрватској, са крајњим циљем да се пред међународним инстанцама доведе у питање способност правосудних институција наше земље да поступају у складу са законом, да се укаже на наводни политички утицај на поменуте одлуке суда, те да се угрозе безбедност, политички положај и економска стабилност наше државе - саопштила ја БИА.</p>
      <p>Напомињемо да је Летић 13. јула 2019. године лишен слободе у међународној полицијској акцији Србије, Хрватске, Чешке и Швајцарске у својству припадника међународне организоване криминалне групе предвођене америчким држављанином Мајклом Доковићем (право име Иљмија Фрључкић), приликом покушаја кријумчарења 600 килограма кокаина вредног око 18 милиона евра из Уругваја у Швајцарску. За разлику од именованог, Никола Кајкић тренутно је недоступан истражним органима Републике Србије и налази се ван граница наше земље.</p>
      <p>Како је Берић испровоцирао Вучића, прочитајте <b><a href="https://www.pravda.rs/2019/11/29/beric-prozvao-vucica-sta-ce-vodja-reci-u-kremlju-tovaris-vladimiru-vladimirovicu/"><b><b>ОВДЕ!</b></b></a></b></p>
      <p> </p>
    </article>
  </body>
</html>