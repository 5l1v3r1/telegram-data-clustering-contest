<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1563845/black-friday-ipa-frenitida-agorwn-alla-sto-diadiktyo-video-"/>
    <meta property="og:site_name" content="NOOZ."/>
    <meta property="article:published_time" content="2019-11-29T13:39:00+00:00"/>
    <meta property="og:title" content="Black Friday - ΗΠΑ: Φρενίτιδα αγορών αλλά... στο διαδίκτυο [video]"/>
    <meta property="og:description" content="Οι Αμερικανοί καταναλωτές δαπάνησαν ηλεκτρονικά πάνω από 2 δισ. δολάρια τις πρώτες ώρες των αγορών κατά τη χθεσινή Ημέρα των Ευχαριστιών, ενώ σε γενικές γραμμές ο κόσμος στα καταστήματα λιανικών πωλήσεων ήταν λίγος την παραμονή της Black Friday."/>
  </head>
  <body>
    <article>
      <h1>Black Friday - ΗΠΑ: Φρενίτιδα αγορών αλλά... στο διαδίκτυο [video]</h1>
      <address>
        <time datetime="2019-11-29T13:39:00+00:00">29 Nov 2019, 13:39</time>
      </address>
      <p>
        <b>Οι Αμερικανοί καταναλωτές δαπάνησαν ηλεκτρονικά πάνω από 2 δισ. δολάρια τις πρώτες ώρες των αγορών κατά τη χθεσινή Ημέρα των Ευχαριστιών, ενώ σε γενικές γραμμές ο κόσμος στα καταστήματα λιανικών πωλήσεων ήταν λίγος την παραμονή της Black Friday.</b>
      </p>
      <p>Οι πρόωρες εκπτώσεις που έγιναν αυτό τον μήνα από αλυσίδες καταστημάτων, οι οποίες επεδίωξαν να επιμηκύνουν τη μικρότερη εορταστική περίοδο φέτος, είχαν ως αποτέλεσμα μία μείωση του αριθμού των πελατών που περίμεναν στην ουρά στα καταστήματα σε όλη τη χώρα, σύμφωνα με συμβούλους και αναλυτές που έκαναν ελέγχους επιτόπου.</p>
      <p>Η επομένη της Ημέρας των Ευχαριστιών είναι η ημέρα που γίνονται οι μεγαλύτερες αγορές στην Αμερική και φέτος αναμένεται περισσότεροι από 165 εκατομμύρια πολίτες να συμμετάσχουν έως την Κυριακή, σύμφωνα με την Εθνική Ομοσπονδία Λιανικού Εμπορίου (National Retail Federation, NRF).</p>
      <p>Αν και η Black Friday εξακολουθεί να είναι σημαντική, η σημασία της υποχωρεί καθώς η εορταστική αγοραστική περίοδος αρχίζει τώρα την εβδομάδα πριν από το Χαλοουίν (σ.σ.: που γιορτάζεται στις 31 Οκτωβρίου) και επεκτείνεται έως την παραμονή των Χριστουγέννων με τα καταστήματα λιανικών πωλήσεων να κάνουν μεγάλες εκπτώσεις καθ' όλη τη διάρκειά της.</p>
      <figure>
        <iframe src="https://www.youtube.com/embed/Ke3V7iF_C54" width="640" height="360" data-service="Youtube" scrolling="no"/>
      </figure>
      <p>Η συμπιεσμένη περίοδος αγορών φέτος - υπάρχουν έξι λιγότερες ημέρες για πωλήσεις στο διάστημα μεταξύ της Ημέρας των Ευχαριστιών και των Χριστουγέννων - επιτάχυνε τις πρόωρες προωθητικές ενέργειες των καταστημάτων και τις δαπάνες των καταναλωτών που αυξήθηκαν στις αρχές Νοεμβρίου - πάνω από τους μισούς καταναλωτές που ρωτήθηκαν από τη NRF την πρώτη εβδομάδα του τρέχοντος μήνα είχαν αρχίσει ήδη τις αγορές τους.</p>
      <p>Κατά μέσο όρο, οι Αμερικανοί είχαν ολοκληρώσει ήδη σχεδόν το ένα τέταρτο των αγορών τους, το μεγαλύτερο ποσοστό στην ιστορία των ερευνών της NRF. Το άνοιγμα καταστημάτων το βράδυ της Ημέρας των Ευχαριστιών περιόρισε επίσης τις ουρές του κόσμου τα χαράματα της Παρασκευής για να εκμεταλλευθεί τις προσφορές που γίνονται στις πρώτες ώρες λειτουργίας των καταστημάτων.</p>
      <p>Αν και η κίνηση στα καταστήματα παραμένει ένας σημαντικός δείκτης, πολλές αγορές την Ημέρα των Ευχαριστιών και τη Black Friday γίνονται τώρα ηλεκτρονικά. Η Adobe Analytics, η οποία καταγράφει τις συναλλαγές 80 από τα 100 μεγαλύτερα ηλεκτρονικά καταστήματα πωλήσεων, εκτιμά ότι οι πωλήσεις μέσω διαδικτύου τη Black Friday θα φτάσουν τα 7,5 δις. δολάρια, μία αύξηση 20,5% σε σύγκριση με πέρυσι.</p>
      <p>Στις 5 το απόγευμα (ώρα στην ανατολική ακτή των ΗΠΑ) της Ημέρας των Ευχαριστιών, οι αγοραστές είχαν δαπανήσει 1 δισ. δολάρια μέσω του διαδικτύου, μία αύξηση 20,2% σε ετήσια βάση. Η NRF προβλέπει ότι οι λιανικές πωλήσεις στις ΗΠΑ για τις γιορτές τον Νοέμβριο και τον Δεκέμβριο θα αυξηθούν μεταξύ 3,8% και 4,2% σε σχέση με το 2018 και θα φθάσουν συνολικά τα 727,9 έως 730,7 δισ. δολάρια.</p>
    </article>
  </body>
</html>