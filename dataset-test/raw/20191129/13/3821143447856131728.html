<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgazzettino.it/nordest/treviso/ladri_fuga_contromano_auto_kit_scasso-4894566.html"/>
    <meta property="og:site_name" content="www.ilgazzettino.it"/>
    <meta property="article:published_time" content="2019-11-29T13:55:00+00:00"/>
    <meta property="og:title" content="Ladri in fuga: paurosa corsa contromano e ​via a piedi. In auto il kit dello scasso"/>
    <meta property="og:description" content="TREVISO - Scatto al semaforo rosso, poi una paurosa fuga contromano in viale della Repubblica, doppio incidente e via a piedi, senza lasciare tracce. Due giovani, ricercati dalla polizia: nella loro..."/>
  </head>
  <body>
    <article>
      <h1>Ladri in fuga: paurosa corsa contromano e ​via a piedi. In auto il kit dello scasso</h1>
      <address>
        <time datetime="2019-11-29T13:55:00+00:00">29 Nov 2019, 13:55</time>
      </address>
      <p>TREVISO - Scatto al semaforo rosso, poi una paurosa fuga contromano in viale della Repubblica, doppio incidente e via a piedi, senza lasciare tracce. Due giovani, ricercati dalla polizia: nella loro auto avevano tutto il necessario per scassinare, passamontagna, flessibile, guanti e altri strumenti. L'inseguimento si è verificato ieri, 28 novembre. Nell’ambito di mirati servizi di prevenzione e repressione dei fenomeni predatori, il personale della Questura di Treviso ha intrapreso un’operazione ad “alto impatto”, intensificando il controllo del territorio a Treviso e nei comuni limitrofi di Silea e Villorba.<br/><br/><b>LEGGI ANCHE</b><br/><a href="https://www.ilgazzettino.it/nordest/treviso/villorba_ladri_furti_ultime_notizie-4894376.html">Ladri in casa due volte in una settimana: la rabbia di una famiglia di Villorba</a><br/><a href="https://www.ilgazzettino.it/nordest/padova/ladri_furti_padova_mazzate_cassaforte-4894415.html">Mazzate alla cassaforte e via con un Cartier: ladri scatenati nel Padovano</a><br/><a href="https://www.ilgazzettino.it/nordest/belluno/furti_belluno_scuola_elementare_lavagne-4892909.html">Ladri senza cuore rubano i pc ai bimbi delle scuole elementari</a><br/><br/>Durante l’attività ad alto impatto, un equipaggio dell’U.P.G.S.P. si è imbattuto in un’<b>autovettura con a bordo due giovani </b>di carnagione chiara, che, solo dopo ripetuti inviti ad accostare a destra, anche azionando i dispositivi luminosi e acustici dell’autovettura di servizio, si è fermata sul ciglio stradale nei pressi di Viale della Repubblica. All’atto di avvicinarsi da parte degli agenti, l’autista del mezzo ha riacceso il veicolo, dandosi a precipitosa <b>fuga</b>, nonostante il<b> semaforo rosso</b>, andando ad impattare con un’altra macchina che procedeva in senso opposto.<br/><br/>I Poliziotti si sono posti immediatamente all’<b>inseguimento</b> del mezzo, dopo pochi istanti l’autovettura in fuga, che manteneva costantemente un comportamento pericoloso, addirittura percorrendo <b>contromano Viale della Repubblica </b>e rischiando più volte collidere con altri veicoli, dopo aver svoltato in Via Bastia, ha colliso con il marciapiede, danneggiando irrimediabilmente la parte frontale del veicolo. Le persone a bordo, a quel punto, hanno abbandonato il mezzo, scavalcando le mura di cinta delle vicine abitazioni e degli esercizi commerciali,<b> riuscendo a dileguarsi</b>.<br/><br/>All’interno dell’autovettura, una Opel Astra, priva di copertura assicurativa e di proprietà di un cittadino straniero, la cui posizione è in corso di accertamento, sono stati rinvenuti svariate paia di <b>guanti</b>, un <b>passamontagna </b>di colore nero e un <b>borsone </b>che al suo interno custodiva un <b>flessibile </b>di grandi dimensioni e numerosi altri strumenti atti allo scasso. Sono in corso le indagini da parte di personale della locale Squadra Mobile.</p>
    </article>
  </body>
</html>