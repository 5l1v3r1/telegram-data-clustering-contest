<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vystava-ukazuje-vytvarnou-tvorbu-jiriho-slitra/1826744?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="Výstava ukazuje výtvarnou tvorbu Jiřího Šlitra"/>
    <meta property="og:description" content="Praha - Výtvarnou tvorbu Jiřího Šlitra, který je známý především jako muzikant a divadelník, připomíná výstava v Galerii Villa Pellé v Bubenči. Expozice představuje desítky kreseb z pozůstalosti spoluzakladatele divadla Semafor a dosud nepublikovanou Šlitrovu korespondenci s Jiřím Voskovcem. Název výstavy Šlitr, Šlitr, Šlitr má naznačit, že se ve své tvorbě věnoval třem uměleckým projevům. Výstava začne v sobotu a potrvá do 15. února."/>
  </head>
  <body>
    <article>
      <h1>Výstava ukazuje výtvarnou tvorbu Jiřího Šlitra</h1>
      <address><time datetime="2019-11-29T13:30:00+00:00">29 Nov 2019, 13:30</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Výtvarnou tvorbu Jiřího Šlitra, který je známý především jako muzikant a divadelník, připomíná výstava v Galerii Villa Pellé v Bubenči. Expozice představuje desítky kreseb z pozůstalosti spoluzakladatele divadla Semafor a dosud nepublikovanou Šlitrovu korespondenci s Jiřím Voskovcem. Název výstavy Šlitr, Šlitr, Šlitr má naznačit, že se ve své tvorbě věnoval třem uměleckým projevům. Výstava začne v sobotu a potrvá do 15. února.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1575027122_P201911290423901.jpg"/>
        </figure>
        <figure>
          <img src="https://i3.cn.cz/6/1575030792_P201911290500501.jpg"/>
        </figure>
        <figure>
          <img src="https://i3.cn.cz/6/1575030909_P201911290502201.jpg"/>
        </figure>
        <figure>
          <img src="https://i3.cn.cz/6/1575030927_P201911290502801.jpg"/>
        </figure>
      </slideshow>
      <p>Jiří Šlitr byl autodidakt s mnoha talenty, který se stal slavným díky hudbě a divadlu, ale sám se nejvíc ze všeho cítil výtvarníkem. Narodil se před 95 lety a od jeho předčasného skonu letos uplyne 50 let. Šedesátiny také letos slaví Divadlo Semafor, v jehož historii sehrál klíčovou roli. Tato tři výročí inspirovala Galerii Villa Pellé, aby připravila o Šlitrovi výstavu.</p>
      <p>"Překvapilo mne, že Jiří Šlitr i výborně maloval, z mládí se dochovaly akvarely i oleje a v poslední fázi tvorby pak experimentoval s užitím barevných fixů, pastelů, kombinacemi technik," řekla dnes novinářům kurátorka výstavy Daniela Kramerová.</p>
      <p>Výstava Šlitra představuje jako klíčovou osobnost české kulturní historie, jejíž dílo se stalo součástí velkého boomu české karikatury a ilustrace v 50. a 60. letech. Dominující kresby výjevů z městských ulic, kaváren, divadel, črty z koncertů, karikatury muzikantů a zpěváků a četné kresby žen i erotických variací doplňují i autoportréty.</p>
      <p>Skicář byl stálou Šlitrovou výbavou doma i na četných pracovních cestách v zahraničí s Laternou Magikou či Semaforem. Výstava představuje v části Cesty kresby krajin, zábavné studie městského života, rozsáhlou sérii výjevů z barů a kaváren, které byly Šlitrovým světem. Ženy a erotika byly dalším velkým tématem jeho života i tvorby, v takto pojmenované části expozice najdou diváci momentky žen, rychlé portréty v kresbě i akvarelu i stylizované erotické akty v kresbě barevnými fixami, akvarelu i malbě.</p>
      <p>V prvním patře Villy Pellé v psané i fotografické formě výstava přiblíží osobní historii a šíři talentu Šlitra jako muzikanta a divadelníka. Ukazuje fotografie z archivu rodiny i šéfa provozu Divadla Semafor Ivana Englicha a zmíněnou korespondenci Šlitra s Jiřím Voskovcem.</p>
    </article>
  </body>
</html>