<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/360662-amazon-darbinieki-vacija-melnaja-piektdiena-streiko-un-pieprasa-lielakas-algas"/>
    <meta property="og:site_name" content="Jauns.lv"/>
    <meta property="article:published_time" content="2019-11-29T13:51:00+00:00"/>
    <meta property="og:title" content="&quot;Amazon&quot; darbinieki Vācijā &quot;melnajā piektdienā&quot; streiko un pieprasa lielākas algas"/>
    <meta property="og:description" content="ASV interneta tirdzniecības giganta &quot;Amazon&quot; darbinieki Vācijā &quot;melnajā piektdienā&quot; pieteikuši streiku, pieprasot atalgojuma paaugstināšanu un labākus darba apstākļus."/>
  </head>
  <body>
    <article>
      <h1>"Amazon" darbinieki Vācijā "melnajā piektdienā" streiko un pieprasa lielākas algas</h1>
      <address><time datetime="2019-11-29T13:51:00+00:00">29 Nov 2019, 13:51</time> by <a rel="author">Jauns.lv / LETA</a></address>
      <p>
        <b>ASV interneta tirdzniecības giganta "Amazon" darbinieki Vācijā "melnajā piektdienā" pieteikuši streiku, pieprasot atalgojuma paaugstināšanu un labākus darba apstākļus.</b>
      </p>
      <p>Darbinieki plāno streikot līdz otrdienas rītam, aptverot arī "Kiber pirmdienas" izpārdošanu.</p>
      <p>Streiku organizē sabiedriskā sektora darbinieku arodbiedrība "Verdi", kuras preses pārstāve ziņu aģentūrai AFP atklāja, ka vairāki simti "Amazon" darbinieku streiko loģistikas centros Vernē, Reinbergā, Leipcigā, Grābenē, Koblencā un Bādhersfeldā.</p>
      <p>"Verdi" pieprasa kolektīvos darba līgumus, lai nodrošinātu izdzīvošanai pietiekamu atalgojumu un labus, veselīgus darba apstākļus.</p>
      <p>Arodbiedrība pārmeta "Amazon" pamattiesību liegšanu saviem darbiniekiem un nodarbināšanu pastiprināta spiediena apstākļos.</p>
      <p>"Rezultātā daudzi darbinieki kļūst slimi," norādīja "Verdi".</p>
      <p> "Amazon" noliedz, ka streikam būtu liela ietekme uz kompānijas darbību, un apgalvo, ka sūtījumi tiks nogādāti laikā.</p>
      <p>"Amazon" strīds ar arodbiedrībām Vācijā turpinās jau ilgi. Kopš 2013.gada bieži ir notikuši loģistikas darbinieku streiki, pieprasot labākus atalgojuma nosacījumus un darba apstākļus.</p>
      <p>"Amazon" ilgstoši noraidījusi tās virzienā vērstos pārmetumus, apgalvojot, ka ir viens no labākajiem darba devējiem loģistikas nozarē.</p>
      <p>Kompānijai ir 13 000 darbinieku 13 loģistikas centros Vācijā un vairums no tiem šodien strādās pēc plānotā grafika, paziņoja "Amazon".</p>
    </article>
  </body>
</html>