<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2828070-v-uzgorodi-kop-pobiv-velosipedista-policia-pocala-sluzbove-rozsliduvanna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="В Ужгороді коп побив велосипедиста: поліція почала службове розслідування"/>
    <meta property="og:description" content="На Закарпатті поліція ініціювала службову перевірку щодо свого співробітника, який вночі жорстоко побив велосипедиста в Ужгороді."/>
  </head>
  <body>
    <article>
      <h1>В Ужгороді коп побив велосипедиста: поліція почала службове розслідування</h1>
      <h2>На Закарпатті поліція ініціювала службову перевірку щодо свого співробітника, який вночі жорстоко побив велосипедиста в Ужгороді.</h2>
      <address>
        <time datetime="2019-11-29T13:30:00+00:00">29 Nov 2019, 13:30</time>
      </address>
      <p>Про це повідомляє Національна <a href="https://zk.npu.gov.ua/news/Informacziya/policziya-zakarpattya-vstanovlyuje-obstavini-inczidentu-z-velosipedistom-v-m-uzhgorodi/">поліція Закарпаття</a>.</p>
      <p>“Сьогодні, 29 листопада, у ЗМІ було оприлюднено публікації щодо побиття працівниками поліції велосипедиста на вул. Одеській в Ужгороді. Керівництво поліції негайно відреагувало на повідомлення та ініціювало ретельну перевірку інформації”, - йдеться в повідомленні.</p>
      <p>На даний момент встановлено, що близько опівночі до приймального відділення міської лікарні звернувся 32-річний ужгородець. Проте від надання допомоги та госпіталізації чоловік відмовився. Заяви до поліції щодо спричинення йому тілесних ушкоджень також не надходило. Особи <a href="https://www.ukrinform.ua/tag-policia">поліцейських</a>, які причетні до інциденту, встановлено.</p>
      <p>Правоохоронці звертаються до очевидців з проханням надати свідчення та відеодокази причетності до правопорушення поліцейських.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823699-pobitta-u-pritulku-pereviraut-cinovnikiv-odeskoi-sluzbi-u-spravah-ditej.html">Побиття у притулку: перевіряють чиновників одеської Служби у справах дітей</a>
      </blockquote>
      <p>Про результати перевірки буде поінформовано додатково, зазначили в поліції.</p>
      <p>Ситуацію, про яку йде мова, оприлюднив у мережі facebook (закрита група "Порадьте, будь ласка (Ужгород)" користувач Андрій Лелекач. Зі слів <a href="https://zak-insider.com/v-uzhgorodi-neadekvatnij-kop-zhorstoko-pobiv-velosipedista-ta-pogrozhuvav-zbroyeyu-ochevidcyam-podi%D1%97/">громадянина</a>, він став свідком, як поліцейський вночі в неадекватному стан жорстоко бив на вулиці велосипедиста. Після зауваження очевидців побиття, зокрема, після попередження про дзвінок на 102, поліцейський став кидатися на людей та погрожував табельною зброєю.</p>
    </article>
  </body>
</html>