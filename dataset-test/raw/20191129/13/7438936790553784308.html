<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Premier-Babis-S-napetim-cekame-jak-dopadnou-volby-ve-Velke-Britanii-605170"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-29T13:04:00+00:00"/>
    <meta property="og:title" content="Premiér Babiš: S napětím čekáme, jak dopadnou volby ve Velké Británii"/>
    <meta property="og:description" content="Předseda vlády Andrej Babiš přijal ve Strakově akademii Michela Barniera, vedoucího nově zřízeného útvaru Evropské komise pro vztahy EU se Spojeným královstvím."/>
  </head>
  <body>
    <article>
      <h1>Premiér Babiš: S napětím čekáme, jak dopadnou volby ve Velké Británii</h1>
      <address>
        <time datetime="2019-11-29T13:04:00+00:00">29 Nov 2019, 13:04</time>
      </address>
      <p>
        <b>Předseda vlády Andrej Babiš přijal ve Strakově akademii Michela Barniera, vedoucího nově zřízeného útvaru Evropské komise pro vztahy EU se Spojeným královstvím.</b>
      </p>
      <p>Mezi hlavní témata jednání patřila připravenost české státní správy a podnikatelské sféry na vystoupení Spojeného království z EU, předvolební situace ve Spojeném království, příprava prosincové Evropské rady a v neposlední řadě také vyjednávání budoucího vztahu EU se Spojeným královstvím po brexitu.</p>
      <p>„S napětím čekáme, jak dopadnou volby ve Velké Británii. Právě v ten den je i jednání Evropské rady. Takže možná už 13. prosince kolem desáté dopoledne bychom mohli vědět, jak ty volby dopadly. Podle prognóz se čeká velké vítězství Borise Johnsona. To znamená odchod Velké Británie k 31. lednu. Pokud to nastane, tak pan Barnier potřebuje prodloužit a specifikovat mandát, protože pak nastane období, kdy bude nutné během 11 měsíců vyřešit budoucí vztahy mezi Velkou Británií a Evropskou unií, například co se týče obchodu, cel, výměny zboží a vnitřní bezpečnosti. Byl bych nejraději, kdyby Velká Británie zůstala, je to tradiční velký spojenec České republiky,“ uvedl Andrej Babiš po setkání.</p>
      <p>Michel Barnier ocenil připravenost České republiky na vystoupení Spojeného království ve všech možných scénářích včetně brexitu bez dohody. Stejně tak kvitoval intenzivní práce, které na národní úrovni v posledních týdnech proběhly, na pozici ČR k jednání o budoucím stavu.</p>
      <p>„Diskutovali jsme i o tom, jak by měla fungovat EU. On je dobrým příkladem toho, že členským státům poskytoval veškeré informace, což nebylo vždy zvyklostí,“ dodal premiér.</p>
      <p>Michel Barnier se během své cesty do ČR zúčastní rovněž jednání Pracovní skupiny na vysoké úrovni pro brexit za účasti zástupců ústředních správních úřadů a hospodářských a sociálních partnerů. Jednat bude také se zástupci evropských výborů obou komor Parlamentu ČR.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Premier-Babis-Spolecnym-usilim-tvorime-lepsi-budoucnost-nasi-zeme-605146"/>
        <a href="https://www.parlamentnilisty.cz/politika/politici-volicum/Premier-Babis-Hlavni-prinos-motivace-hracu-je-prebirat-uctenky-605119"/>
        <a href="https://www.parlamentnilisty.cz/politika/politici-volicum/Premier-Babis-My-jsme-demokraticke-hnuti-605115"/>
        <a href="https://www.parlamentnilisty.cz/politika/politici-volicum/Premier-Babis-Povazujeme-za-dulezite-aby-jednotny-digitalni-trh-nebyl-preregulovan-605110"/>
      </related>
    </article>
  </body>
</html>