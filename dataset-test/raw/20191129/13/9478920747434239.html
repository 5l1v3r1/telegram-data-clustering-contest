<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/mono-sto-ertgr/to-mellon-anikei-stin-yvridiki-tileorasi/"/>
    <meta property="og:site_name" content="ert.gr"/>
    <meta property="article:published_time" content="2019-11-29T13:40:39+00:00"/>
    <meta property="og:title" content="Το μέλλον ανήκει στην υβριδική τηλεόραση"/>
    <meta property="og:description" content="Το μέλλον της θέασης οπτικοακουστικού περιεχομένου βρέθηκε στο επίκεντρο των συζητήσεων στο 8ο Παγκόσμιο Συνέδριο Υβριδικών Τεχνολογιών στην Τηλεόραση, που φιλοξενήθηκε από την ΕΡΤ, το υπουργείο Ψηφιακής Διακυβέρνησης και τον Παγκόσμιο Οργανισμό Υβριδικών Τηλεοράσεων, στο Διεθνές Συνεδριακό Κέντρο του Μεγάρου Μουσικής Αθηνών."/>
  </head>
  <body>
    <article>
      <h1>Το μέλλον ανήκει στην υβριδική τηλεόραση</h1>
      <address><time datetime="2019-11-29T13:40:39+00:00">29 Nov 2019, 13:40</time> by <a rel="author">Δάφνη Σκαλιώνη</a></address>
      <p>Το μέλλον της θέασης οπτικοακουστικού περιεχομένου βρέθηκε στο επίκεντρο των συζητήσεων στο <a href="https://www.ert.gr/frontpage/8th-hbbtv-symposium-athens/"><b>8ο Παγκόσμιο Συνέδριο Υβριδικών Τεχνολογιών στην Τηλεόραση</b></a>, που φιλοξενήθηκε από την <b>ΕΡΤ</b>, το <a href="https://mindigital.gr/"><b>υπουργείο Ψηφιακής Διακυβέρνησης</b></a> και τον <a href="https://www.hbbtv.org/"><b>Παγκόσμιο Οργανισμό Υβριδικών Τηλεοράσεων,</b></a> στο Διεθνές Συνεδριακό Κέντρο του <b>Μεγάρου Μουσικής</b> Αθηνών.</p>
      <figure>
        <img src="https://www.ert.gr/wp-content/uploads/2019/11/DSC00609-e1574948363675.jpg"/>
      </figure>
      <figure>
        <img src="https://www.ert.gr/wp-content/uploads/2019/11/DSC00632-e1574948378600.jpg"/>
      </figure>
      <p>Σύμφωνα με τα στοιχεία τα οποία παρουσίασε στο συνέδριο ο <b>Paul Gray</b>,<b> αναπληρωτής διευθυντής Έρευνας και Ανάλυσης της IHS MARKIT</b>, το «smart» στοιχείο των τηλεοράσεων θεωρείται πια σε παγκόσμιο επίπεδο απαραίτητο χαρακτηριστικό. Είναι ενδεικτικό ότι <b>«έξυπνο» ήταν το 77% των συσκευών</b> που απεστάλη προς πώληση κατά το δεύτερο τετράμηνο του 2019, όπως φαίνεται στο γράφημα που ακολουθεί. Πρωταθλήτρια στην αγορά των Smart TV εμφανίζεται η Κίνα, ακολουθούμενη από τη Βόρεια Αμερική και τη Λατινική Αμερική, ενώ πάνω από τον μέσο όρο βρίσκεται και η Δυτική Ευρώπη.</p>
      <figure>
        <img src="https://www.ert.gr/wp-content/uploads/2019/11/%CE%95%CE%B9%CE%BA%CF%8C%CE%BD%CE%B11-e1574951081558.png"/>
        <figcaption>Η συνδεσιμότητα στο διαδίκτυο είναι πλέον βασικό χαρακτηριστικό, που θεωρείται δεδομένο. Πηγή: IHS Markit</figcaption>
      </figure>
      <p>Σύμφωνα με τα στοιχεία της IHS Markit, <b>στην Ευρώπη αναμένουμε περαιτέρω ανάπτυξη της τηλεόρασης</b>, με την <b>υβριδική</b> να λειτουργεί καταλυτικά στον <b>εκσυγχρονισμό</b> του μοντέλου, στο πλαίσιο του αυξανόμενου ανταγωνισμού.</p>
      <figure>
        <img src="https://www.ert.gr/wp-content/uploads/2019/11/%CE%95%CE%B9%CE%BA%CF%8C%CE%BD%CE%B12.png"/>
        <figcaption>Η συμβατική συνδρομητική τηλεόραση στην Ευρώπη αντιστέκεται στον ανταγωνισμό, όμως το μέλλον ανήκει στο streaming. Πηγή: IHS Markit</figcaption>
      </figure>
      <h3>Το κινητό ως μέσο θέασης περιεχομένου</h3>
      <p>«Καθώς ο βασιλιάς είναι το περιεχόμενο, οφείλουμε να λαμβάνουμε υπόψη μας κατά την παραγωγή περιεχομένου και τη θέση που κατέχει πια το <b>κινητό τηλέφωνο</b> ως τρόπος θέασης περιεχομένου», τονίζει ο <b>Paul Gray</b>.</p>
      <p>Χαρακτηριστικό είναι το παράδειγμα της <b>Ινδίας</b>, στο οποίο αναφέρθηκε εκτενώς κατά την παρουσίασή του με θέμα «Η επισκόπηση της παγκόσμιας τηλεοπτικής αγοράς», ως μια ματιά στο μέλλον της κατανάλωσης τηλεοπτικού περιεχομένου.</p>
      <figure>
        <img src="https://www.ert.gr/wp-content/uploads/2019/11/DSC00647-e1574950542829.jpg"/>
        <figcaption>Ο Paul Gray, αναπληρωτής διευθυντής Έρευνας και Ανάλυσης της IHS MARKIT, στο 8ο Παγκόσμιο Συνέδριο Υβριδικών Τεχνολογιών στην Αθήνα</figcaption>
      </figure>
      <p>Οι χαμηλές τιμές υπηρεσιών κινητής τηλεφωνίας, τα προσιτά σε τιμή smartphone και οι μεταβαλλόμενες συνήθειες θέασης video συνέβαλαν στη <b>θεαματική αύξηση της μέσης μηνιαίας κατανάλωσης δεδομένων</b> κινητής τηλεφωνίας στην Ινδία.</p>
      <figure>
        <img src="https://s3.us-east-1.amazonaws.com/qz-production-atlas-assets/charts/atlas_khQx7O5J8.png"/>
      </figure>
      <p>Τα τελευταία τρία χρόνια, τα δελεαστικά πακέτα κινητής τηλεφωνίας –<b><a href="https://www.jio.com/postpaid-4g-plans">τηλεφωνικές κλήσεις και 25 gigabytes δεδομένων με 3$ το μήνα!</a></b>– προσέλκυσαν πολλά εκατομμύρια νέων συνδρομητών, οδηγώντας τη χώρα σε ψηφιακή επανάσταση, κι ας ώθησαν τις μεγάλες εταιρείες κινητής τηλεφωνίας στο χείλος του γκρεμού.</p>
      <figure>
        <img src="https://www.ert.gr/wp-content/uploads/2019/11/AP_120202025751-india-e1574951650154.jpg"/>
        <figcaption>AP Photo/Biswaranjan Rout</figcaption>
      </figure>
      <p>Αν και αναμένονται αυξήσεις τιμών της τάξεως του 20-30%, προκειμένου να δοθεί μία ανάσα στις εταιρείες κινητής τηλεφωνίας στην <b>Ινδία</b>, η συνολική <b>κίνηση δεδομένων κινητής τηλεφωνίας</b> (mobile data traffic) στη χώρα προβλέπεται να <b>τριπλασιαστεί</b>, φτάνοντας τα 22 exabytes τον μήνα -ένα exabyte (EB) αντιστοιχεί σε ένα δισεκατομμύριο gigabytes (GB)-, καθώς αυξάνεται κατακόρυφα η χρήση των smartphone, σύμφωνα με το <b><a href="https://www.ericsson.com/4acd7e/assets/local/mobility-report/documents/2019/emr-november-2019.pdf">Ericsson Mobility Report του Νοεμβρίου 2019</a></b>.</p>
      <p>«Το κινητό τηλέφωνο είναι η βασική συσκευή που χρησιμοποιούν οι χρήστες για πρόσβαση στο διαδίκτυο», μας λέει ο Paul Gray. «<b>To</b> <b>71% των χρηστών διαδικτύου στην Ινδία συνδέει το κινητό του στην τηλεόραση</b>, προκειμένου να παρακολουθήσει βίντεο στο διαδίκτυο».</p>
      <figure>
        <img src="https://www.ert.gr/wp-content/uploads/2019/11/3-1.png"/>
        <figcaption>Ινδία: Μια ματιά στο μέλλον της χρήσης κινητού τηλεφώνου για θέαση video. Πηγή: IHS Markit</figcaption>
      </figure>
      <p>Χαρακτηριστικό είναι ότι στην Ινδία το <b>Netflix</b> προσφέρει <b>ξεχωριστή συνδρομή αποκλειστικά για κινητές συσκευές</b>, καθώς υπάρχουν πολλές ευκαιρίες για απόκτηση νέων πελατών, αλλά τα ποσά που είναι διατεθειμένοι να πληρώσουν οι χρήστες είναι μικρότερα.</p>
      <figure>
        <img src="https://www.ert.gr/wp-content/uploads/2019/11/netflix-india.jpg"/>
        <figcaption>Netflix India</figcaption>
      </figure>
      <p>Όπως φαίνεται και στην απεικόνιση από το πρόσφατο <b><a href="https://www.ericsson.com/4acd7e/assets/local/mobility-report/documents/2019/emr-november-2019.pdf">Ericsson Mobility Report</a></b>, η Ινδία έχει ακόμα μέλλον ως αναδυόμενη αγορά στον χώρο της κινητής τηλεφωνίας, καθώς οι <b>συνδρομές κινητής τηλεφωνίας ως ποσοστό του πληθυσμού</b> της χώρας ανέρχονται μόλις στο 86%. Το αντίστοιχο ποσοστό για τη Δυτική Ευρώπη είναι 123%, ενώ στην Κεντρική και Ανατολική Ευρώπη οι συνδρομητές κινητής τηλεφωνίας αντιστοιχούν στο 141%!</p>
      <figure>
        <img src="https://www.ert.gr/wp-content/uploads/2019/11/mobile-subscription-world-ericcson.png"/>
        <figcaption>Παγκόσμια εικόνα συνδρομών κινητής τηλεφωνίας κατά το τρίτο τετράμηνο του 2019, ως ποσοστό του πληθυσμού. Πηγή: Ericsson Mobility Report Νοεμβρίου 2019</figcaption>
      </figure>
      <p>Το Ericsson Mobility Report του Νοεμβρίου προβλέπει παγκόσμια αύξηση του <b>ποσοστού της παρακολούθησης video στο σύνολο των δεδομένων από το 63% στο 76% μέχρι το 2025</b>. Η πρόβλεψή αυτή γίνεται πιο εντυπωσιακή, αν αναλογιστούμε ότι ο <b>συνολικός όγκος δεδομένων</b> που καταναλώνονται μηνιαία αναμένεται να <b>υπερτετραπλασιαστεί</b> (από 38 exabytes σε 160 exabytes τον μήνα).</p>
      <figure>
        <img src="https://www.ert.gr/wp-content/uploads/2019/11/video-as-a-share-of-mobile-traffic-ericcson.png"/>
        <figcaption>Το video ως μερίδιο κατανάλωσης δεδομένων κινητής τηλεφωνίας. Πηγή: Ericsson Mobility Report Νοεμβρίου 2019</figcaption>
      </figure>
      <p>«Ως το 2025 αναμένουμε να υπάρχουν 2,6 δισεκατομμύρια συνδρομητές 5G, οι οποίοι θα καταναλώνουν το 45% του παγκόσμιου όγκου δεδομένων κινητής τηλεφωνίας», υπογραμμίζει ο <b>Fredrik Jejdling, εκτελεστικός αντιπρόεδρος και επικεφαλής του Business Area Networks της Ericsson</b>.</p>
      <h3>Συστηματικοί καταναλωτές τηλεοπτικού περιεχομένου οι νέοι</h3>
      <p>Ενδιαφέροντα ήταν και τα στοιχεία που παρουσίασε ο αναπληρωτής διευθυντής Έρευνας και Ανάλυσης της IHS MARKIT σχετικά με τις <b>συνήθειες θέασης video στο διαδίκτυο στη Γερμανία και το Ηνωμένο Βασίλειο </b>(βλ. κάτωθι διαγράμματα). Στη Γερμανία σε όλες τις ηλικιακές κατηγορίες αδιαφιλονίκητος νικητής στέφεται το <b>Youtube</b>. Όσον αφορά το Ηνωμένο Βασίλειο, οι μεγαλύτερες ηλικίες δείχνουν μια προτίμηση στο <b>Freeview</b>, μία υβριδική πλατφόρμα τηλεοπτικού περιεχομένου που διατίθεται δωρεάν.</p>
      <p>Η πιο έντονη ηλικιακή ψαλίδα σημειώνεται πάντως στο <b>Youtube</b> και στο <b>Netflix</b>, τα οποία φαίνεται να επιλέγει η συντριπτική πλειονότητα των νέων και στις δύο χώρες. «Οι <b>νέοι</b>, παρά τη γενική αίσθηση περί του αντιθέτου, εμφανίζονται ως <b>συστηματικοί χρήστες τηλεοπτικού περιεχομένου</b>, αν και είναι περισσότερο επιλεκτικοί», αναφέρει ο <b>Paul Gray</b>.</p>
      <figure>
        <img src="https://www.ert.gr/wp-content/uploads/2019/11/%CE%95%CE%B9%CE%BA%CF%8C%CE%BD%CE%B13.jpg"/>
        <figcaption>Γερμανία, θέαση online video ανά ηλικιακή κατηγορία. Πηγή: IHS Markit</figcaption>
      </figure>
      <figure>
        <img src="https://www.ert.gr/wp-content/uploads/2019/11/%CE%95%CE%B9%CE%BA%CF%8C%CE%BD%CE%B14.png"/>
        <figcaption>Ηνωμένο Βασίλειο, θέαση online video ανά ηλικιακή κατηγορία. Πηγή: IHS Markit</figcaption>
      </figure>
      <p>«Το Netflix έχει μεγάλη απήχηση στο Ηνωμένο Βασίλειο, ωστόσο ακόμα και εκεί, ο μέσος όρος χρήσης ημερησίως κυμαίνεται στα 15 λεπτά», διευκρινίζει ο <b>Paul Gray</b>.</p>
      <p>Φαίνεται πως οι χρήστες οπτικοακουστικού περιεχομένου εξακολουθούν να <b>αναζητούν περιεχόμενο από τον τόπο τους</b>. «Η τοπική κουλτούρα, η γλώσσα, η αθλητική ομάδα είναι στοιχεία που εξακολουθούν να σημαίνουν πολλά για τον κάθε άνθρωπο. Η παγκοσμιοποιημένη λογική μιας πλατφόρμας όπως το Netflix δεν μπορεί να τα εξοστρακίσει αυτά», μας εξηγεί ο <b>Paul Gray</b>.</p>
      <p>«Θεωρώ πως θα έχουμε τεράστια <b>αύξηση επενδύσεων σε περιεχόμενο</b>, με τις <b>εθνικές παραγωγές </b>να μπαίνουν δυναμικά<b> στο παγκόσμιο παιχνίδι</b>, όπως έγινε με τα ισπανικά <i>Casa de Papel</i> και <i>La Peste</i>», καταλήγει ο ίδιος.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/8th-hbbtv-symposium-athens/"/>
        <a href="https://www.ert.gr/perifereiakoi-stathmoi/pirgos/eytychos-fetos-irthe-noris/"/>
        <a href="https://www.ert.gr/eidiseis/oikonomia/elladaoikonomia/markit-epivradynthike-o-rythmos-anaptyxis-tis-ellinikis-metapoiisis-ton-aprilio/"/>
        <a href="https://www.ert.gr/eidiseis/oikonomia/kosmosoikonomia/oi-apodoseis-ton-amerikanikon-omologon-piezoyn-tis-metoches-diethnos/"/>
        <a href="https://www.ert.gr/eidiseis/oikonomia/elladaoikonomia/epivradynsi-tis-epicheirimatikis-drastiriotitas-stin-eyrozoni-ton-martio/"/>
        <a href="https://www.ert.gr/eidiseis/epistimi/mwc-sta-59-dis-i-syndromites-kinitis-tilefonias-pagkosmios-to-2025/"/>
      </related>
    </article>
  </body>
</html>