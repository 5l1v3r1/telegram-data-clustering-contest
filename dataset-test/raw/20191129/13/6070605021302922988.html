<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Bartomeu-Al-Barca-defensem-democracia_0_2352964813.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T13:37:22+00:00"/>
    <meta property="og:title" content="Bartomeu: &quot;Al Barça defensem la democràcia, defensem el dret a decidir&quot;"/>
    <meta property="og:description" content="Entrevista de la televisió del club al president del Barça amb motiu dels 120 anys de vida de l'entitat"/>
  </head>
  <body>
    <article>
      <h1>Bartomeu: "Al Barça defensem la democràcia, defensem el dret a decidir"</h1>
      <h2>Entrevista de la televisió del club al president del Barça amb motiu dels 120 anys de vida de l'entitat</h2>
      <address>
        <time datetime="2019-11-29T13:37:22+00:00">29 Nov 2019, 13:37</time>
      </address>
      <p>Amb motiu dels 120 anys d'història del Barça, el president Josep Maria Bartomeu ha donat una entrevista a Barça TV a la Barça Store Canaletes, en plena Rambla de Barcelona, a prop del mític gimnàs Solé, on es va fundar el club el 29 de novembre del 1899.</p>
      <p>Bartomeu ha parlat sobre la llarga història de l'entitat i ha afirmat que "són 120 anys de superació permanent, 120 anys d’obstacles que hem anat superant i que ens han fet més forts cada vegada, 120 anys d’èxits i derrotes que ens han fet més forts. En aquests 120 anys hem fet el que volíem: tenir un club més fort arreu del món, un club que té un suport enorme i que segurament avui en dia ningú té cap dubte que és el club referent en el món de l’esport".</p>
      <p>El president ha destacat la figura del fundador, Joan Gamper, de qui ha dit que "el seu llegat perdura. És gran, enorme, un llegat que es basa en els pilars de la catalanitat, la democràcia, aquesta vocació poliesportiva i el fet que sigui un club universal avui en dia. Crec que [l'expresident] Narcís de Carreras ho va definir molt bé anys més tard amb el «Més que un club». Aquest «Més que un club» es basa en això: en el que Joan Gamper, quan va posar en marxa el club, va dir i va transmetre als joves. Som davant d’un club que s’ha mantingut sempre fidel a les seves arrels ideològiques, hem estat fidels als valors que el van impulsar des del principi, i avui podem dir que seguim aquella tradició, que ja té 120 anys, que Joan Gamper va començar".</p>
      <p>Durant l'entrevista, Bartomeu ha recordat les figures de Kubala –"Han passat més de 60 anys i encara tothom el té en el record, no només la gent que el va veure jugar sinó gent que no l’ha vist mai jugar"– o Cruyff: "No va ser fins l’arribada de Johan Cruyff que com a jove aficionat i soci del Barça vaig començar a gaudir d’èxits, com aquella primera Lliga de la temporada 1973-74. Amb l’arribada del Cruyff jugador es recupera l’esperit guanyador". Sobre Messi, Bartomeu ha dit que "ha estat un comú denominador en tots els equips des de fa 15 temporades, sempre liderant i sempre guanyant, i no hi ha cap altre club en el món que hagi tingut els èxits que ha tingut l’equip de Leo Messi".</p>
      <p>Un dels punts d'actualitat ha sigut l'Espai Barça, el futur estadi del club. Segons Bartomeu, "és imprescindible per seguir creixent, per seguir estant orgullosos del nostre Camp Nou i del nostre Palau. És una gran inversió per al futur, per als propers 50 o 60 anys, i fa que tots tinguem una il·lusió que compartim. És un projecte de moltes generacions, ja fa temps que això s’hauria d’haver pensat i fet, ho estem fent en aquests moments i serà un treball dels propers quatre o cinc anys, i tots els socis haurem de col·laborar i ajudar en aquesta expansió de l’àrea patrimonial. El més important és que l’Espai Barça ens dona una nova il·lusió i ens assegura un gran futur per al club. No deixa de ser un projecte per fer créixer el Barça en altres paràmetres, i amb aquest creixement seguirem sent el club més important del món i el referent que volem ser".</p>
      <p>A l'hora de valorar el seu mandat, Bartomeu ha defensat que "ser president del Barça és un honor, és un privilegi poder estar durant uns anys al capdavant del club aportant un gra de sorra perquè el Barça segueixi creixent, sent un club millor, més referent encara, i que sigui un club respectat arreu del món. També és cert que com a club propietat de 140.000 socis, amb unes arrels democràtiques molt importants i bàsiques, i competint en un món on altres clubs són propietats de grans magnats o de fons d’inversió, alguns fins i tot d’estats, això ens obliga, amb una gran responsabilitat, a seguir treballant i seguir cuidant el que el Barça representa en valors i el que volem que segueixi sent. I per això la responsabilitat és enorme".</p>
      <p>A propòsit de la relació del club amb Catalunya, Bartomeu ha dit que "el Barça i Catalunya sempre han anat de bracet des de la mateixa fundació del club. El Barça és un club català, catalanista, un club que sempre ha respectat tots els valors que Catalunya representa, i és cert que ara estem vivint uns moments de complexitat que són transcendentals per a la història de Catalunya. I el Barça està al costat de les llibertats, defensem la llibertat d’expressió, defensem la democràcia, defensem el dret a decidir i tot allò en què al llarg de la història hem anat junts amb el poble de Catalunya. Això vol dir que sempre, i en el futur, qui vingui amb nosaltres ha de saber que el Barça defensarà el que vulgui la majoria del poble de Catalunya".</p>
    </article>
  </body>
</html>