<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/srbija.73.html:833119-Krusevac-spokojnije-ceka-zimu-Instalirana-najmodernija-mobilna-trafo-stanica"/>
    <meta property="og:site_name" content="Вечерње новости"/>
    <meta property="article:published_time" content="2019-11-29T13:28:00+00:00"/>
    <meta property="og:title" content="Kruševac spokojnije čeka zimu: Instalirana najmodernija mobilna trafo-stanica"/>
    <meta property="og:description" content="Puštena u rad jedna od četiri mobilne trafo-stanice u Srbiji, koja je spremna za rad i u vanrednim situacijama"/>
  </head>
  <body>
    <article>
      <h1>Kruševac spokojnije čeka zimu: Instalirana najmodernija mobilna trafo-stanica</h1>
      <address><time datetime="2019-11-29T13:28:00+00:00">29 Nov 2019, 13:28</time> by <a rel="author">S. Babović</a></address>
      <p>
        <b>Puštena u rad jedna od četiri mobilne trafo-stanice u Srbiji, koja je spremna za rad i u vanrednim situacijama</b>
      </p>
      <p>KRUŠEVAC- JEDNA od četiri najmodernije mobilne trafo-stanice spremne za rad i u vanrednim situacijama počela je da radi na teritoriji Kruševca, zahvaljujući donaciji delegacije EU u Srbiji. U EPS-u napominju da je time nastavljena modernizacija distributivne mreže, u okviru projekta „Poboljšanje reagovanja u vanrednim situacijama“, čiji je budžet iznosio čak 9 miliona evra.</p>
      <related>
        <a href="https://www.novosti.rs/vesti/srbija.73.html:833006-Bahatost-lopova-prelazi-sve-granice-ukradose-i-trafo-pod-naponom-Onesposobili-postrojenje-i-ostavili-cacanski-ogrug-bez-vode"/>
      </related>
      <p>- Mobilna trafo-stanica u Kruševcu ima snagu od 35 KV, naši inžinjeri su je projektovali iz dva segmenta, što je čini lakšom za upravljanje – napominje Milorad Grčić, v.d.direktor JP EPS.- Ovi sistemi omogućavaju nam rekonstrukcije postojećih trafo-stanica, gde god za to ima potrebe. Radovi nijednog trenutka neće ugroziti snabdevanje električnom energijom. Budući da ozbiljne investicije usmeravamo u izgradnju i modernizaciju trafo-stanica, ovo je jedno od ključnih ulaganja i karika koja nam je nedostajala.</p>
      <p>Grčić navodi da se očekuje postavljanje još dve mobilne trafo-stanice od 35 kV u Požarevcu i na Zlatiboru i dodaje da je samo ulaganje u tri mobilna trafoa iznosilo 1,8 miliona evra. Mobilna trafo-stanica od 110kV vredna 1,4 miliona evra, u aprilu je počela da radi u Beogradu. Deo donacije EU podrazumevao je i razvoj sistema daljinskog nadzora i upravljanja u distributivnom području Kraljevo, koje je bilo najpogođenije tokom poplava pre pet godina.</p>
      <figure>
        <img src="http://www.novosti.rs/upload/images/2019b//11/29/KRUSEVAC--(1).jpg"/>
      </figure>
      <p>U Delegaciji EU podvlače važnost mobilnih trafoa otpornih na spoljašne uslove u vanrednim situacijama, poput poplava, obilnih padavina, jakog vetra, požara.</p>
      <p>-Nakon katastrofalnih poplava 2014.godine, rešili smo da da pomognemo Srbiji, kako bi u budućnosti imala bolji odgovor na vanredne situacije-podvlači Sakelaris Hourdas, šef Operacije 3, Delegacije EU u Srbiji.- Prezentacija projekta u Kruševcu me je uverila da je reč o investiciji u vrhunsku tehnologiju,koja je zemlji bila neophodna. Srbija treba da nastavi sa ulaganjima u energetski sektor. Preporuka EU je da se usklade tarife, jer bi to donelo poboljšanje zdravlja građana, bolju zaštitu životne sredine i naravno, doprinos održivom sistemu u budućnosti.</p>
      <figure>
        <img src="http://www.novosti.rs/upload/images/2019b//11/29/KRUSEVAC--(2).jpg"/>
      </figure>
      <p>
        <b>U KRUŠEVCU URAĐENO 122 KILOMETARA MREŽE</b>
      </p>
      <p>KRUŠEVAC i Rasinski okrug su prethodnih godina bili česte “lokacije” za gradilišta EPS-a, napominju u gradskom rukovodstvu.</p>
      <p>- Samo je na teritoriji okruga urađeno 37 trafo-stanica, u Kruševcu je zamenjeno preko 3.000 stubova i oko 122 kilometara podzemne i nadzemne mreže, čime je stabilizovan rad niskonaponske mreže-kaže gradonačelnica Jasmina Palurović.- To je posebno u našem gradu kome pripada čak 101 selo bio izuzetan izazov.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831851-Ocuhu-zadao-najmanje-tri-udarca-u-glavu-Nemanja-Z-priznao-da-je-ubio-Igora-Ilica-u-Konjuhu"/>
        <a href="http://www.novosti.rs/vesti/naslovna/hronika/aktuelno.291.html:831582-Igora-ubio-pastorak-udarcima-u-glavu-Sta-se-desilo-u-kuci-strave-kod-Krusevca-FOTO"/>
        <a href="http://www.novosti.rs/vesti/naslovna/hronika/aktuelno.291.html:831554-Uhapsen-osumnjiceni-za-ubistvo-kod-Krusevca-Igor-Ilic-45-usmrcen-tupim-predmetom-tokom-obracuna"/>
        <a href="http://www.novosti.rs/vesti/naslovna/hronika/aktuelno.291.html:829400-Nesvakidasnji-pokusaj-pljacke-kod-Krusevca-Upali-maskirani-u-kladionicu-nastao-je-opsti-haos-ali-razbojnici-su-pobegli-praznih-ruku-FOTO"/>
        <a href="http://www.novosti.rs/vesti/naslovna/hronika/aktuelno.291.html:827010-Zavrsen-glavni-pretres-zbog-napada-na-Borka-Stefanovica-Optuzeni-negiraju-krivicu"/>
      </related>
    </article>
  </body>
</html>