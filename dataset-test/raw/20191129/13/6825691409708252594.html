<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/ekonomika-ir-politika/rusijoje-sulaikyta-moteris-dirbusi-kariniame-laivyne-itaria-snipinejimu-ukrainai-941864"/>
    <meta property="og:site_name" content="Kauno diena"/>
    <meta property="article:published_time" content="2019-11-29T13:49:00+00:00"/>
    <meta property="og:title" content="Rusijoje sulaikyta moteris, dirbusi kariniame laivyne: įtaria šnipinėjimu Ukrainai"/>
    <meta property="og:description" content="Rusija Kryme, Sevastopolio mieste, sulaikė rusę moterį, kurią įtaria išdavyste dėl, kaip manoma, karinių paslapčių atskleidimo Ukrainai, penktadienį pranešė Federalinė saugumo tarnyba, skelbia „Reuters“."/>
  </head>
  <body>
    <article>
      <h1>Rusijoje sulaikyta moteris, dirbusi kariniame laivyne: įtaria šnipinėjimu Ukrainai</h1>
      <address><time datetime="2019-11-29T13:49:00+00:00">29 Nov 2019, 13:49</time> by <a rel="author" href="https://kauno.diena.lt/autoriai/elzbieta-reivytyte" target="_blank">Elzbieta Reivytytė, ELTA</a></address>
      <p>
        <b>Rusija Kryme, Sevastopolio mieste, sulaikė rusę moterį, kurią įtaria išdavyste dėl, kaip manoma, karinių paslapčių atskleidimo Ukrainai, penktadienį pranešė Federalinė saugumo tarnyba, skelbia „Reuters“.</b>
      </p>
      <p>Rusija Krymą aneksavo 2014 metais, Kijevas ir Vakarai šią teritoriją laiko Ukrainos dalimi. Maskva išleido daug pinigų Krymo integravimui į šalies teritoriją.</p>
      <p>Federalinė saugumo tarnyba neįvardijo moters, tačiau pareiškime skelbė: „Ji buvo įdarbinta Ukrainos specialiųjų tarnybų ir tikslingai rinko įslaptintą karinę informaciją, vadovaujama Ukrainos gynybos ministerijos pagrindinės žvalgybos valdybos“.</p>
      <p>Kijevas kol kas nepateikė jokio su sulaikymu susijusio komentaro.</p>
      <p>„Moteris buvo Sevastopolyje įsikūrusio Rusijos Juodosios jūros karinio laivyno civilė darbuotoja“, – Rusijos naujienų agentūra RIA citavo įstatymų leidėją Dmitrijų Beliką.</p>
      <p>Jei Rusijos teismas moterį pripažintų kalta, jai grėstų iki 20 metų kalėjimo, tai jau mažiausiai antras žmogus šį mėnesį, Rusijoje sulaikytas dėl šnipinėjimo Ukrainai.</p>
      <p>Lapkričio 20 d. Federalinė saugumo tarnyba teigė Rostovo regione sulaikiusi Rusijos tarnautoją dėl įtarimų šnipinėjimu ir karinės informacijos tiekimu Ukrainai.</p>
      <p>Išdavystės ir šnipinėjimo atvejais informacija dažnai būna įslaptinta, tad sulaikymų detalės nebūna visiškai atskleidžiamos.</p>
    </article>
  </body>
</html>