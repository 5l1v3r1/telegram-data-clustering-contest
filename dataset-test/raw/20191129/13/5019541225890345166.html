<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/cronache/torino-sangro-uccide-moglie-colpi-pietra-1791921.html"/>
    <meta property="og:site_name" content="ilGiornale.it"/>
    <meta property="article:published_time" content="2019-11-29T13:40:00+00:00"/>
    <meta property="og:title" content="Torino di Sangro, uccide la moglie a colpi di pietra"/>
    <meta property="og:description" content="L’omicidio della moglie in contrada Montesecco al culmine di una lite. Il 68enne è stato bloccato dai carabinieri. Sembra che soffrisse di disturbi psichici."/>
  </head>
  <body>
    <article>
      <h1>Torino di Sangro, uccide la moglie a colpi di pietra</h1>
      <h2>L’omicidio in contrada Montesecco al culmine di una lite. Il 68enne è stato bloccato dai carabinieri. Sembra che soffrisse di disturbi psichici</h2>
      <address><time datetime="2019-11-29T13:40:00+00:00">29 Nov 2019, 13:40</time> by <a rel="author" href="http://www.ilgiornale.it/autore/michele-lollo.html" target="_blank">Michele Di Lollo</a></address>
      <p>Una violenza inaudita contro una povera indifesa. Un uomo di 68 anni ha ucciso la <b>moglie</b> 65enne a pugni e colpi di pietra o bastone a Torino di Sangro, paese in provincia di Chieti, in <b>Abruzzo</b>. <a href="http://www.ilgiornale.it/news/cronache/abruzzo-uccide-vicina-stanza-nella-casa-riposo-1716764.html">L’assassino avrebbe poi abbandonato</a> il cadavere in una piccola scarpata. Il delitto, al culmine di una lite scoppiata in strada, è avvenuto in contrada Montesecco. Dopo l’omicidio, l’uomo è tornato a casa e da lì ha telefonato al 118. A quel punto sono stati allertati i carabinieri, che lo hanno bloccato nella sua abitazione di Torino di Sangro, ancora sporco di sangue.</p>
      <p>L’uomo pare che soffrisse di <b>disturbi psichici</b>. La vittima, come detto, è una donna di 65 anni (C.L.). A ucciderla il marito al culmine di una lite, già fermato dai carabinieri della compagnia di Ortona ai comandi del maggiore Roberto Ragucci. L’indagine è coordinata dalla Procura della Repubblica di <b>Vasto</b>.</p>
      <p>Le informazioni sono ancora frammentarie, ma il fatto è confermato dal 118. Il sindaco, Nino Di Fonso, ha raggiunto il luogo dell'omicidio accaduto nel centro del paese. Un omicidio maturato in ambito famigliare. La donna, moglie dell'assassino, sarebbe stata uccisa a colpi di bastone o di pietra a qualche centinaio di metri dall’<b>abitazione</b>, su una stradina tra i campi dove probabilmente i due stavano facendo una passeggiata.</p>
      <p>Sempre in <b>Abruzzo</b>, solo pochi mesi fa, un altro efferato delitto. Un <b>omicidio</b> in una casa di cura. Il tragico episodio è accaduto a Vasto, comune abruzzese in provincia di Chieti. Il killer sarebbe stato un anziano originario di Castrignano del Capo, in provincia di Lecce, ospite della struttura “San Pio”. La vittima la sua vicina di camera. La donna è stata uccisa a colpi di trapezio del letto. L’uomo è Vito Papa, la vittima, invece una 87enne di Vasto. L’omicidio è avvenuto nella notte tra sabato e domenica, 26 giugno.</p>
      <p>Papa era stato accolto nella <b>clinica</b> il venerdì precedente, il giorno prima di compiere il folle gesto. Il 72enne, probabilmente in preda ad un raptus improvviso, avrebbe sfilato il trapezio del letto e, con questo, avrebbe colpito a morte l’<b>anziana</b> vicina di stanza. Subito il personale della struttura, accortosi di quanto accaduto, ha chiamato le forze dell’ordine. La scena è stata ripresa dal sistema di telecamere di videosorveglianza, attivo in ogni stanza ventiquattr’ore su ventiquattro. Sul luogo del delitto sono poi intervenuti i carabinieri della compagnia di Vasto.</p>
    </article>
  </body>
</html>