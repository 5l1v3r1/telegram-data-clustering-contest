<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gol.bg/komentari-i-analizi/2019-11-29/7-e-dobro-i-losho-chislo-za-hero-sreshtu-levski"/>
    <meta property="og:site_name" content="gol.bg"/>
    <meta property="article:published_time" content="2019-11-29T13:42:33+00:00"/>
    <meta property="og:title" content="7 е добро и лошо число за Херо срещу Левски"/>
    <meta property="og:description" content="Утре &quot;сините&quot; гостуват на Берое"/>
  </head>
  <body>
    <article>
      <h1>7 е добро и лошо число за Херо срещу Левски</h1>
      <h2>Утре "сините" гостуват на Берое</h2>
      <address>
        <time datetime="2019-11-29T13:42:33+00:00">29 Nov 2019, 13:42</time>
      </address>
      <p>Утре Димитър Димитров ще се изправи за 17-и път в шампионатен домакински мач срещу Левски. И ще се опита да направи баланса си в тези двубои срещу сините положителен. До момента той е абсолютно равен. В случая се оказва, че любимото на левскарите число 7 е хем добро, хем и лошо за специалиста. По толкова пъти е печелил и падал от тях у дома, а равенствата са 2, при голова разлика 26-26! Предстои да видим дали ще съумее да наклони везната в своя полза с първия си сблъсък начело на Берое срещу столичани.</p>
      <p>Едва във втория си двубой като старши треньор Димитър Димитров излиза срещу сините. Той прави дебюта си на 19 август 1994 година с Нефтохимик срещу Локо Пд - 1:2. 9 дни по-късно бургазлии приемат Левски и губят с 1:3. В следващите две кампании обаче Херо се превръща в истински душманин на сините. На 24 февруари 1996-а ги разбива с 5:1, а на 13 април 1997 година с 4:1.</p>
      <p>Димитров започва сезон 1997/98 с нафтата, но след 5-ия кръг Гриша Ганчев - босът на тогавашния новак в елита Литекс, вади 200 хиляди марки, за да го откупи. Бавно и полека Херовата дружина започва да налага доминация и след 14-ия ловчанлии за първи път в историята си са на челното място в колоната.</p>
      <p>През пролетта двата тима водят люта битка за титлата. На 19 април 1998-а Литекс приема сините в мач, който завинаги ще остане в аналите. Стига се до 62-ата минута на двубоя, в която Мариян Тодоров открива резултата. След това Димитров отива да се изкефи до скамейката на Левски, където го посреща лично босът Томас Лафчис. </p>
      <p>Президентът го изритва край тъчлинията. В 74-ата минута Елин Топузаков изравнява и мачът приключва при 1:1. Скандалите обаче продължават, двамата си налитат на бой и след края на двубоя. Това обаче не е всичко. Столичани подават жалба за нередовна картотека на Радостин Кишишев. Молбата им е уважена и им е присъдена служебна победа с 4:0. В края на кампанията Литекс стига до първата си титла, тя е дебютна и за Херо.</p>
      <p>През пролетта на 2000 година специалистът извежда и Левски до шампионската купа, но въпреки това е освободен от "Герена". През 2000/01 Димитров побеждава сините с трети тим - Велбъжд. Кюстендилци се налагат с 2:1 в последния кръг на първенството, което е взето от Левски. В следващите две кампании Херо е в Локомотив Пловдив, като на 17 май 2003-а побеждава съперника с 2:1.</p>
      <p>Като наставник на Черноморец той още в първия си сблъсък се поздравява с успех над сините - 2:1 на 30 април 2008-а. През октомври 2011-а бие този път с 2:0. Всъщност тогава Димитров дава "инкогнито" наставления от трибуните, тъй като е наказан.</p>
      <p>За последно Херо надви Левски с Лудогорец на 29 октомври 2017 година - 2:0 в Разград. В този двубой той бе изгонен, след като реагира остро на съдийско отсъждане, отменило гол на разградчани. След това той пуска извинение за постъпката си на официалния сайт на клуба.</p>
      <p>Интересното е, че след последния си домакински шампионатен мач срещу Левски Херо сложи шампионски медал на врата си. Разградчани получиха титлата за сезон 2017/18 на 12 май 2018-а, непосредствено след последния съдийски сигнал на срещата им със сините. </p>
      <p>
        <a href="https://www.temasport.com/news/view/7+%D0%B5+%D0%B4%D0%BE%D0%B1%D1%80%D0%BE+%D0%B8+%D0%BB%D0%BE%D1%88%D0%BE+%D1%87%D0%B8%D1%81%D0%BB%D0%BE+%D0%B7%D0%B0+%D0%A5%D0%B5%D1%80%D0%BE+%D1%81%D1%80%D0%B5%D1%89%D1%83+%D0%9B%D0%B5%D0%B2%D1%81%D0%BA%D0%B8/news:51934">
          <i>
            <b>Материал на Янаки Димитров, "Тема Спорт"</b>
          </i>
        </a>
      </p>
    </article>
  </body>
</html>