<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/drustvo/za-zensko-inovaciono-preduzetnistvo-100-miliona-dinara_1071553.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T13:10:00+00:00"/>
    <meta property="og:title" content="За женско иновационо предузетништво 100 милиона динара"/>
    <meta property="og:description" content="За подршку развоју и промоцију женског иновационог предузетништва и следеће године биће издвојено 100 милиона динара из фонда Кабинета министра без портфеља задуженог за иновације и технолошки развој, речено..."/>
  </head>
  <body>
    <article>
      <h1>За женско иновационо предузетништво 100 милиона динара</h1>
      <h2>БЕОГРАД - За подршку развоју и промоцију женског иновационог предузетништва и следеће године биће издвојено 100 милиона динара из фонда Кабинета министра без портфеља задуженог за иновације и технолошки развој, речено је данас на представљању резултата тог програма.</h2>
      <address>
        <time datetime="2019-11-29T13:10:00+00:00">29 Nov 2019, 13:10</time>
      </address>
      <p>Кабинет министра без портфеља и ове године је определио 100 милиона динара у те сврхе, а српске предузетнике су показале да, када добију шансу и када систем стане иза њих, могу да направе веома добре резултате, рекао је члан Градског већа Београда Драгомир Петронијевић.</p>
      <figure>
        <img src="http://www.rtv.rs/sr_ci/drustvo/slike/2019/10/23/zensko-preduzetnistvo.jpg"/>
        <figcaption>РТВ</figcaption>
      </figure>
      <p>Он је рекао да локалне самоуправе обучавају предузетнике како да дођу до средстава Фонда за развој, Развојне агенције Србије и Националне службе за запошљавање или до било којег другог програма на тржишту, саопштио је Беоинфо.</p>
      <p>"Реч је о бесповратним средствима и не постоји максималан износ по кориснику, зависи од идеје до идеје. Овим програмом Министарства за иновације финансира се велики број програма, а ми имамо радионице 'Знањем до циља', где се не добијају средства, али се учи како се прави бизнис план, како се умрежава, где су средства која се могу добити, имамо такмичења кроз која се добијају средства", рекао је Петронијевић.</p>
      <p>Он је навео да ће се такви програми наставити и истакао да су у женском предузетништву обухваћене све области.</p>
      <p>Суоснивач компаније "Хербеликса" Наташа Симин рекла је да је она са своје две колегинице основала компанију, те да су оне научнице на Природно-математичком факултету у Новом Саду.</p>
      <p>"Када смо основале компанију, највеће препреке су нам биле да сагледамо шта је све потребно да се уради да би један производ изашао на тржиште. Има много препрека, а једна од њих је долажење до фондова и финансија за инвестиције. У нашој земљи постоји доста фондова за иновационо предузетништво, конкурса и награда, и то се врло лепо може искористити", рекла је Симин.</p>
    </article>
  </body>
</html>