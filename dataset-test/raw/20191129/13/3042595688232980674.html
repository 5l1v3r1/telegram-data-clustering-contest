<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/de-kan-sette-meg-i-fengsel-ogsa/71874282"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T13:16:13+00:00"/>
    <meta property="og:title" content="- De kan sette meg i fengsel også"/>
    <meta property="og:description" content="I går vasket Lula Tekle (55) hjemme hos Gunnar Stålsett. Så kom sjokkbeskjeden over telefon fra Dagbladet."/>
  </head>
  <body>
    <article>
      <h1>- De kan sette meg i fengsel også</h1>
      <h2>I går vasket Lula Tekle (55) hjemme hos Gunnar Stålsett. Så kom sjokkbeskjeden over telefon fra Dagbladet.</h2>
      <address><time datetime="2019-11-29T13:16:13+00:00">29 Nov 2019, 13:16</time> by <a rel="author">Trym Mogen</a></address>
      <p>Hun gjorde slik hun har gjort minst en gang i måneden i nesten 15 år. Hun var hjemme og vasket hos Gunnar Stålsett og kona Unn på Røa i Oslo.</p>
      <p>For 55 år gamle Lula Tekle var det egentlig en helt vanlig dag. Nå er hun blitt kjent som den ureturnerbare asylsøkeren uten oppholdstillatelse som jobbet ulovlig hjemme hos den tidligere biskopen.</p>
      <p>
        <b>Tårene presser seg fram når hun tenker på hva som nå kan bli konsekvensen: Stålsett kan havne i fengsel.</b>
      </p>
      <p>- Jeg begynte å jobbe hos ham. Ikke for å tjene penger, men for å leve. Han og hele hans familie har hjulpet meg, sier Tekle til Dagbladet fredag formiddag.</p>
      <h3>- Hadde ingen muligheter</h3>
      <figure>
        <img src="https://dbstatic.no/71874932.jpg?imageId=71874932&amp;width=1024&amp;height=615"/>
        <figcaption><b>RYSTET:</b> Lula Tekle kom til Norge fra Eritrea i 2000. Hun har fått avslag på asylsøknad, men kan ikke sendes ut av landet. Hun står i Limbo og har jobbet ulovlig for tidligere Oslo-biskop Gunnar Stålsett. Foto: Bjørn Langsem / Dagbladet Vis mer</figcaption>
      </figure>
      <p>Det er så vidt et halvt døgn siden hun fikk vite realitetene i saken. Hun er nervøs, engstelig og redd for hva som skal skje. Usikkerheten hun har levd med som asylsøker i Norge har vart siden hun kom hit i 2000. Hun har verken tilgang på bankkort, helsehjelp eller lov til å jobbe.</p>
      <p>- Jeg hadde ingen andre muligheter, for jeg kunne ikke tjene penger og betale skatt, sier hun til Dagbladet.</p>
      <p>Gunnar Stålsett fortalte selv at han hadde benyttet seg av ulovlig arbeidskraft over flere år i et intervju med <a href="https://www.vl.no/nyhet/gunnar-stalsett-jeg-har-brutt-utlendingsloven-1.1576675">Vårt Land</a> i sommer. Nå har politiet etterforsket saken, og ber om 45 dagers ubetinget fengsel for 84-åringen.</p>
      <h3>Varslet av Dagbladet</h3>
      <p>Lula Tekle er rystet. Seinest i går, torsdag var hun hjemme og vasket hos ham. Så sprakk nyheten om politiet påstand hos <a href="https://www.tv2.no/nyheter/11023145/">TV 2</a>. Lula ante fred og ingen fare før telefonen ringte torsdag kveld.</p>
      <p>
        <b>Det var ikke Gunnar Stålsett, men Dagbladet, som ringte kvinnen som opprinnelige er fra Eritrea. Tekle fikk nærmest sjokk da hun fikk vite at han kanskje må i fengsel og ringte eks-biskopen med en gang.</b>
      </p>
      <figure>
        <img src="https://dbstatic.no/71874523.jpg?imageId=71874523&amp;x=0&amp;y=0&amp;cropw=100&amp;croph=74.896265560166&amp;width=321&amp;height=361"/>
        <figcaption><b>ENGASJERT:</b> Lula Tekle fortalte først om sin egen tilværelse som ureturnerbar asylsøker i et intervju med Vårt Land i sommer. Foto: Bjørn Langsem / Dagbladet Vis mer</figcaption>
      </figure>
      <p>- Han hadde ikke fortalt meg noe da jeg var der. Jeg ringte ham på kvelden og han ba meg om å ikke bekymre meg. Han sto for det han har gjort og var klar over hva som kunne skje, sier Tekle til Dagbladet.</p>
      <h3>Mistet arbeidstillatelsen</h3>
      <p>De to møttes først da hun begynte å jobbe med renhold på bispedømmegården i Oslo.</p>
      <p>- Stålsett jobbet fortsatt da, og jeg begynte å vaske for ham hjemme kort tid etterpå. Jeg jobbet en gang annenhver uke for å hjelpe ham i huset. Jeg jobbet og betalte skatt fra 2004, sier hun.</p>
      <p>
        <b>Hun hadde da også vært ansatt med renhold i Oslo kommune. I 2011 kom det en innstramming i utlendingsloven og ureturnerbare asylsøkere mistet sine midlertidige personnummer. Lula er én av over 3000 mennesker i denne situasjonen, ifølge <a href="https://reportasje.vl.no/artikkel/998-de-lever-pa-utsiden-i-blant-oss">Vårt Land</a>.</b>
      </p>
      <p>Hun mistet skattekort og arbeidstillatelse.</p>
      <h4>Siktelsen mot Stålsett</h4>
      <p>Stålsett er siktet etter utlendingsloven §108, 3. ledd, som lyder:</p>
      <p>«Med bot eller med fengsel inntil to år straffes den som: a)forsettlig eller grovt uaktsomt gjør bruk av en utlendings arbeidskraft når utlendingen ikke har nødvendig tillatelse etter loven.»</p>
      <p>- Jeg hadde ikke skattekort eller noe annet. Han har forsøkt å hjelpe meg og har til og med søkt oppholdstillatelse for meg. Det gikk ikke. Det var ikke for å ansette meg, men som hjelp. Slik at jeg kunne spise, drikke og få noe mat i meg, sier Tekle.</p>
      <h3>- Sett meg i fengsel også</h3>
      <p>
        <i>- Hvordan hadde det vært uten?</i>
      </p>
      <p>- Jeg vet ikke. Bare gud vet. Hadde de ikke hjulpet meg fra 2011 vet jeg ikke hva jeg hadde gjort. Jeg vet ikke hva jeg hadde gjort uten dem, sier hun.</p>
      <p>En rekke jurister har uttalt at de mener politiets <a href="https://www.dagbladet.no/nyheter/haper-stalsett-havner-i-fengsel/71872652">påstand på ubetinget fengsel er for streng</a>. Stålsett sier han er villig til å ta straffen han får. For Lula Tekle er dette uforståelig.</p>
      <p>
        <b>- Han har bare hjulpet meg. Hvorfor skal han havne i fengsel?</b>
      </p>
      <p>- Da kan de sette meg i fengsel også. Jeg er allerede i fengsel, sier hun gråtkvalt.</p>
      <h3>- Ikke gode mennesker</h3>
      <p>Nå holder hun hjulene i gang dag for dag. Hun er innom Kirkens Bymisjon, Røde Kors og andre organisasjoner. Hun prøver å få dagene til å gå og omgis også andre i hennes situasjon.</p>
      <p>Den situasjonen omtaler hun som forferdelig. Familiens Stålsett var ifølge henne et viktig avbrekk og aktivisering i hverdagen.</p>
      <p>
        <b>- Det har vært middager med dem og sosialt samvær. De har alltid behandlet meg bra.</b>
      </p>
      <p>
        <i>- Hva synes du om støtten fra politikere, advokater og andre mektige mennesker?</i>
      </p>
      <p>- Alle har noe menneskelig i seg, så de støtter ham. De som ikke støtter ham, er ikke gode mennesker, synes jeg.</p>
      <p>- Jeg har ikke noe vondt å si om familien Stålsett.</p>
      <p>Saken mot Stålsett går som tilståelsessak for Oslo tingrett 19. desember i år.</p>
    </article>
  </body>
</html>