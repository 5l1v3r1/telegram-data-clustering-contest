<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/-premier-malta-biedt-zijn-ontslag-aan~a88c998a/"/>
    <meta property="og:site_name" content="HLN"/>
    <meta property="article:published_time" content="2019-11-29T13:53:00+00:00"/>
    <meta property="og:title" content="“Premier Malta biedt zijn ontslag aan”"/>
    <meta property="og:description" content="Joseph Muscat heeft tegen vertrouwelingen gezegd dat hij snel zal opstappen als premier van Malta. Dat meldt de Times of Malta. Zijn besluit is een gevolg van de politieke crisis die is ontstaan do..."/>
  </head>
  <body>
    <article>
      <h1>“Premier Malta biedt zijn ontslag aan”</h1>
      <address><time datetime="2019-11-29T13:53:00+00:00">29 Nov 2019, 13:53</time> by <a rel="author">TT , KV</a></address>
      <p>
        <b>Joseph Muscat heeft tegen vertrouwelingen gezegd dat hij snel zal opstappen als premier van Malta. Dat meldt de Times of Malta. Zijn besluit is een gevolg van de politieke crisis die is ontstaan door het onderzoek naar de moord op journaliste Daphne Caruana Galizia in 2017.</b>
      </p>
      <p>De voormalige stafchef van de Maltese regering, Keith Schembri, zou bij het moordcomplot zijn betrokken, maar is gisteren vrijgelaten door de politie.</p>
      <p>De politie verdenkt daarentegen de invloedrijke zakenman Yorgen Fenech van betrokkenheid bij de dood van Galizia. Hij werd vandaag op borgtocht vrijgelaten, maar blijft onder politietoezicht staan. Fenech, die Schembri van de moord beschuldigt, vroeg gisteren immuniteit in ruil voor informatie over wat hij over de zaak weet, maar Muscat weigert dat. De bevolking van Malta reageert ondertussen woedend door het schandaal dat de hele regering treft. Verschillende ministers gaven al hun ontslag omdat ze in de kwestie genoemd worden.<br/><br/>Volgens de Maltese media heeft Muscat de vertrouwensstemming van zijn kabinet verloren. Hij bracht vandaag een bezoek aan president George Vella en zou hem al op de hoogte hebben gebracht. Muscat, die al premier is 2013, zou het land willen toespreken in een televisietoespraak wanneer zakenman Yorgen Fenech beschuldigd wordt van moord op de journaliste, schrijft de Times of Malta.</p>
      <p>Het is onduidelijk wanneer de 45-jarige Muscat zou aftreden. Volgens Malta Today zou hij wel premier blijven tot er een nieuwe leider binnen zijn partij, de Malta Labour Party, wordt verkozen.</p>
      <p>Daphne Caruana Galizia werd op 16 oktober 2017 bij haar huis in Bidnija in haar auto opgeblazen. De 53-jarige journaliste deed onder meer onderzoek naar corruptie bij de regering en zakenlui op Malta en naar hun betrokkenheid bij een schandaal dat door Panama Papers werd blootgelegd.</p>
    </article>
  </body>
</html>