<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/elarvereztek-russell-crowe-baseballsapkajat-az-ausztral-bozottuzek-oltasan-dolgozo-tuzoltok-javara"/>
    <meta property="og:site_name" content="Paraméter"/>
    <meta property="article:published_time" content="2019-11-29T13:03:00+00:00"/>
    <meta property="og:title" content="Elárverezték Russell Crowe baseballsapkáját az ausztrál bozóttüzek oltásán dolgozó tűzoltók javára"/>
    <meta property="og:description" content="Russell Crowe Oscar-díjas ausztrál filmszínész elnyűtt, régi baseballsapkája százezer ausztrál dollárért kelt el az árverésen, amelynek bevételéből az új-dél-walesi tűzoltókat támogatják. "/>
  </head>
  <body>
    <article>
      <h1>Elárverezték Russell Crowe baseballsapkáját az ausztrál bozóttüzek oltásán dolgozó tűzoltók javára</h1>
      <h2>Russell Crowe Oscar-díjas ausztrál filmszínész elnyűtt, régi baseballsapkája százezer ausztrál dollárért kelt el az árverésen, amelynek bevételéből az új-dél-walesi tűzoltókat támogatják. </h2>
      <address>
        <time datetime="2019-11-29T13:03:00+00:00">29 Nov 2019, 13:03</time>
      </address>
      <p>Az árverést az Ausztráliában pusztító bozóttüzek oltásán dolgozó tűzoltók javára szervezték. A kontinens keleti részén terjedő tüzek a filmsztár egy ottani ingatlanát is érintették. A Gladiátor, az Egy csodálatos elme és a Robin Hood ausztrál sztárja egy megviselt fehér baseballsapkáját - amelyen a South Sydney Rabbitohs futballcsapat logója szerepel - ajánlotta fel az árverésre. </p>
      <figure>
        <iframe data-src="https://twitter.com/russellcrowe/status/1200141527986528256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A sapkát százezer ausztrál dollárért Mike Cannon-Brookes, az ausztrál Atlassian szoftvercég társalapítója szerezte meg. Crowe azonban megígérte, hogy a legmagasabb licitet megduplázza, úgyhogy ő is százezer dollárral járult hozzá a tűzoltóknak szánt adományhoz. Továbbá az Atlassian másik alapítója és az amerikai Qualtrics szoftvercég társalapítója is száz-százezer ausztrál dollárt ajánlott fel. </p>
      <figure>
        <iframe data-src="https://twitter.com/russellcrowe/status/1200256675069874176?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Így a jótékonysági árveréssel gyűjtött adomány összege végül 400 ezer ausztrál dollár lett.</p>
      <p>Cannon-Brookes a százezer dollárt azzal a kikötéssel fizette ki, hogy Crow-nak "találnia kell egy gyereket, aki a bozóttűz miatt szenvedett, és neki kell adnia a sapkát, hogy felvidítsa". A licitnyertes azt is kérte, hogy a színész írja alá a sapkát.</p>
      <p>Crowe elmondta, hogy a befolyt adományt több tűzoltóállomás között osztja el, köztük olyanoknak adja, amelyek jelenleg is küzdenek a bozóttüzekkel.</p>
      <p>„Meg akarom köszönni az ország minden önkéntesének, hogy fáradhatatlanul vigyáz közösségeink biztonságára” - mondta a sztár.</p>
      <p>MTI/<b><a href="https://thenewdaily.com.au/entertainment/celebrity/2019/11/29/russell-crowe-cap-bushfires/">The New Daily </a></b></p>
    </article>
  </body>
</html>