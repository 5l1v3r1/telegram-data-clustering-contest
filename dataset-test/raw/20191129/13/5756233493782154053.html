<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623939/%D8%A8%D8%A7%D8%B2%D8%AF%D9%87%DB%8C-%D9%81%D8%B1%D8%A7%D8%A8%D9%88%D8%B1%D8%B3-%DB%B8%DB%B0-%D8%AF%D8%B1%D8%B5%D8%AF-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T13:28:00+00:00"/>
    <meta property="og:title" content="بازدهی فرابورس ۸۰ درصد شد"/>
    <meta property="og:description" content="بازدهی سرمایه در فرابورس از اول سال تا کنون به ۸۰ درصد رسید و شاخص کل آن در هفته جاری با رسیدن به ۴۰۶۱ واحد و رشد ۲.۸ درصدی رو به رو شد."/>
  </head>
  <body>
    <article>
      <h1>بازدهی فرابورس ۸۰ درصد شد</h1>
      <address>
        <time datetime="2019-11-29T13:28:00+00:00">29 Nov 2019, 13:28</time>
      </address>
      <p>
        <i>بازدهی سرمایه در فرابورس از اول سال تا کنون به ۸۰ درصد رسید و شاخص کل آن در هفته جاری با رسیدن به ۴۰۶۱ واحد و رشد ۲.۸ درصدی رو به رو شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در حال حاضر شاخص کل فرابورس از ابتدای سال ۹۸ رشد ۸۰ درصدی و ارزش بازار نیز با رسیدن به بیش از رقم ۴ میلیون میلیارد ریال، افزایشی ۶۵ درصدی را نسبت به اولین روز کاری سال جاری ثبت کرد.</p>
      <p>در هفته‌ای که پشت سر گذاشتیم و طی ۵ روز کاری، ارزش کل معاملات ۶۷ هزار و ۳۶۷ میلیارد ریال رقم خورد که با توجه به ارزش معاملات هفته پیش از آن رشد ۱۰۷ درصدی را ثبت کرد.</p>
      <figure>
        <img src="https://aftabnews.ir/files/fa/news/1398/9/8/364936_500.jpg"/>
      </figure>
      <p>همچنین در پایان روز کاری چهارشنبه، حجم معاملات ۷ هزار و ۵۸۴ میلیون ورقه بود که در این بخش نیز رشدی ۹۱ درصدی نسبت به هفته قبل را شاهد بودیم. تعداد معاملات نیز در این هفته رشدی ۴۳ درصدی داشت و هزار و ۱۲۱ دفعه خریدوفروش انجام گرفت.</p>
      <p>
        <b>بازارها زیر ذره‌بین</b>
      </p>
      <p>در پایان هفته منتهی به ۸ آذر ۱۳۹۸، به‌جز تابلو شرکت‌های کوچک و متوسط (SME)، سایر بازارها هفته‌ای همراه با رشد را در هر سه شاخصه ارزش، حجم و تعداد معاملات سپری کردند.</p>
      <p>مرتب‌سازی بازارها بر اساس ارزش معاملات نشان می‌دهد که بازار ابزارهای نوین مالی و بازار دوم با اختلاف در رتبه‌های اول و دوم بالاترین ارزش دادوستدی قرار دارند. ارزش معاملات در بازار ابزارهای نوین مالی بالغ بر ۳۰ هزار میلیارد ریال بود و بازار دوم نیز با ثبت بیش از ۲۲ هزار میلیارد ریال، بیشترین سهم را از کل معاملات بر دوش داشتند.</p>
      <p>اما پس از این دو بازار، تابلو بازار پایه و بازار اول به ترتیب در رتبه‌های سوم و چهارم قرار گرفتند و با فاصله‌ای اندک نسبت به یکدیگر هفته را به پایان رساندند. حجم معاملات در بازار پایه ۷ هزار و ۵۲۲ میلیارد ریال و در بازار اول ۷ هزار و ۲۱۶ میلیارد ریال بود.</p>
      <p>بازار شرکت‌های کوچک و متوسط نیز افت ۷۸ درصدی را در ارزش معاملات نسبت به هفته گذشته داشت و مجموع معاملات در این تابلو ۲ میلیارد ریال بود.</p>
      <p>در ۵ روز کاری گذشته، به جز تابلو شرکت‌های SME در سایر بازارها علاوه بر ارزش معاملات انجام گرفته، حجم و تعداد دفعات معاملات آنها نیز از رشدی قابل توجه نسبت به هفته قبل برخوردار بودند.</p>
      <p>
        <b>پرمعامله‌ترین صنایع فرابورسی</b>
      </p>
      <p>ارزش معاملات خرد بازار سهام در اولین هفته آذرماه برای صنایع مختلف فرابورسی تقریبا نزدیک بهم بود. در صدر این تقسیم‌بندی گروه زراعت و خدمات وابسته قرار داشت که با انجام ۳ هزار و ۱۵۱ میلیارد ریال معامله، سهم ۱۰ درصدی از کل معاملات خرد بازار سهام را بر دوش داشت.</p>
      <p>اما جایگاه دوم مربوط به دو گروه محصولات کاغذی و مواد و محصولات دارویی بود که با اختصاص ۸ درصد از ارزش کل معاملات خرد بازار سهام در این جایگاه قرار گرفتند. ارزش معاملات در این دو گروه حدودا ۲ هزار ۶۲۰ میلیارد ریال بود.</p>
    </article>
  </body>
</html>