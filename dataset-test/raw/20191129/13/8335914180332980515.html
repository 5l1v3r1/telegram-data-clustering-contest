<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/virtualniiat-liubovnik-tvyrdi-che-e-poluchil-samo-15-000-lv-6102718"/>
    <meta property="og:site_name" content="Vesti"/>
    <meta property="article:published_time" content="2019-11-29T13:36:00+00:00"/>
    <meta property="og:title" content="Виртуалният любовник твърди, че е получил само 15 000 лв."/>
    <meta property="og:description" content="Варненският окръжен съд остави обвинената банкерка в ареста"/>
  </head>
  <body>
    <article>
      <h1>Виртуалният любовник твърди, че е получил само 15 000 лв.</h1>
      <h2>Варненският окръжен съд остави обвинената банкерка в ареста</h2>
      <address>
        <time datetime="2019-11-29T13:36:00+00:00">29 Nov 2019, 13:36</time>
      </address>
      <aside>
        <a href="https://vbox7.com/emb/external.php?vid=8a7eb73781&amp;autoplay=1">Видео</a>
      </aside>
      <p>Виртуалният любовник на обвинената варненска банкерка твърди, че тя му е пратила само 15 000 лева. Това съобщи пред медии наблюдаващият прокурор Светлана Данева, цитирана от "Фокус".</p>
      <p>Според прокурора мъжът, на когото Невена Й. е пращала пари, твърди че самата варненка му е предложила да изпрати сумата, с която да му помогне да реши част от финансовите си проблеми.</p>
      <p>
        <a href="https://www.vesti.bg/bulgaria/koj-e-virtualniiat-liubovnik-vzel-1-milion-ot-bankovata-sluzhitelka-6102639">Кой е виртуалният любовник, взел 1 милион от банковата служителка</a>
      </p>
      <p>Невена Й. заяви пред магистратите, че съжалява за случилото се и поиска домашен арест. Защитата й се аргументира с факта, че родителите й са с влошено здраве и Невена Йорданова е оказала пълно съдействие на разследващите.</p>
      <p>"Делото е едва на няколко дни, но и третото лице ще бъде обследвано. Вече има предприети процесуално следствени действие спрямо него и близки. Спрямо събраните доказателства ще преценим дали да го привличаме като обвиняем и в какво качество. Към момента това, което знаем от банката, е, че обвиняемата е ощетила 19 клиенти с над 1 милион лева, като сумата може и да набъбне, защото се извършва вътрешна проверка", допълни Светлана Данева.</p>
      <p><b>Сумите са били теглени в продължение на 3 години</b>, като разследващите органи нямат данни къде са в момента откраднатите пари и дали действително сумите са пращани по куриер към виртуалния ѝ приятел.</p>
      <p>"Не мога да си представя как един милион лева са били изпратени по куриер в пликове, пишейки документи", каза още прокурор Данева.</p>
      <p>
        <a href="https://www.vesti.bg/bulgaria/zadyrzhaha-bankova-sluzhitelka-iztochila-1-mln.-lv-6102614">Задържаха банкова служителка, източила 1 млн. лв.</a>
      </p>
      <p>Успоредно с това стана ясно, че от имот в село Мокреш, Монтанско, полицията е иззела 30 000 лева, за които има съмнение, че са изпратени от Невена Й.</p>
      <p>В обясненията си онлайн приятелят ѝ е казал, че парите са на баща му, като това тепърва предстои да бъде изяснено от разследващите. Към момента сумата е приета за веществено доказателство.</p>
      <p>Светлана Данева допълни, че самопризнанията, които обвиняемата е направила, не са необходими на прокуратурата, защото има достатъчно доказателства за извършеното от нея деяние.</p>
      <p>"Такава голяма сума има още по-голяма вероятност да е скрита някъде другаде", каза още наблюдаващият прокурор.</p>
      <p>В съдебната зала бе препоръчано на обвинената да ѝ бъде извършено съдебно-психиатрична епикриза.</p>
      <p>За престъплението, в което е обвинена Невена Й., може да получи присъда от 10 до 20 години затвор, конфискация на имущество и забрана за упражняване на определени професии.</p>
      <p>
        <b>По-рано днес Варненският окръжен съд реши Невена Й. да остане в следствения арест. </b>
      </p>
      <p>38-годишната Невена бе привлечена като обвиняема за длъжностно присвояване в особено големи размери, представляващо особено тежък случай.</p>
      <p>Парите от влоговете на вложителите били прехвърляни в сметка на обвиняемата и нейни роднини, а след това теглени и изпращани с куриерската фирма на виртуалния приятел на Невена. Той се представял като Мирослав Михайлов. Истинското му име обаче е Сергей и живее охолно в монтанско село.</p>
      <p>Освен парите на вложителите, Невена теглила личен кредит и кредит от името на баща си, а парите също били изпратени на мъжа. С пратки на тя изпратила и личните влогове на родителите си, които са пенсионери по болест.</p>
      <p>Пред разследващите обвиняемата обяснила, че Мирослав искал парите, за да реши свои финансови проблеми с лихвари. За близо трите години общуване в интернет двамата никога не са се виждали на живо. Невена имало само три негови снимки.</p>
      <p>Определението на Варненския окръжен съд, с което е взета най-тежката мярка за процесуална принуда на Невена Й., подлежи на обжалване пред Апелативния съд, заявиха от пресслужбата на Апелативната прокуратура във Варна. </p>
      <aside>
        <a href="https://www.vbox7.com/emb/external.php?vid=dc3901ec9f">Видео</a>
      </aside>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
    </article>
  </body>
</html>