<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/pano-apo-4-700-syntaxioychoi-toy-nat-tha-doyn-ayxiseis-symfona-me-ton-ypoyrgo-ergasias/"/>
    <meta property="og:site_name" content="economico.gr"/>
    <meta property="article:published_time" content="2019-11-29T13:46:57+00:00"/>
    <meta property="og:title" content="Πάνω από 4.700 συνταξιούχοι του ΝΑΤ θα δουν αυξήσεις, σύμφωνα με τον υπουργό Εργασίας"/>
    <meta property="og:description" content="Ήδη έχουν προετοιμαστεί επιπλέον 24.609 συντάξεις του τέως ΝΑΤ οι οποίες θα επανυπολογιστούν για πρώτη φορά με τις συντάξεις του μηνός Ιανουαρίου 2020 που θα καταβληθούν στις 20 Δεκεμβρίου 2019. Ακολούθως θα γίνει η καταβολή των οφειλόμενων αναδρομικών από 1/1/19."/>
  </head>
  <body>
    <article>
      <h1>Πάνω από 4.700 συνταξιούχοι του ΝΑΤ θα δουν αυξήσεις, σύμφωνα με τον υπουργό Εργασίας</h1>
      <address><time datetime="2019-11-29T13:46:57+00:00">29 Nov 2019, 13:46</time> by <a rel="author">Μαίρη Φωτάκη</a></address>
      <p><b>Στον επανυπολογισμό</b> των <b>συντάξεων</b> 19.517 συνταξιούχων του <b>τέως ΝΑΤ</b> προχώρησε η διοίκηση του <b>ΕΦΚΑ</b>.<br/>Κατά τη διενέργεια του επανυπολογισμού <b>διαπιστώθηκε ότι σε 4.712 συντάξεις θα πρέπει να υπάρξει αύξηση</b> 77,7 ευρώ μεσοσταθμικά και συγκεκριμένα σε 4.023 συντάξεις  γήρατος, 557 συντάξεις αιτία θανάτου και 123 συντάξεις αναπηρίας.<br/>Σύμφωνα με τον υπουργό Εργασίας και Κοινωνικών Υποθέσεων, Γιάννη Βρούτση, μέσα από την εντατική προσπάθεια των υπαλλήλων και της διοίκησης του ΕΦΚΑ σε συνεργασία με την πολιτική ηγεσία του υπουργείου, προχωράει η συστηματική μείωση του συσσωρευμένου όγκου των 243.224 συντάξεων που δεν είχαν επανυπολογιστεί την 1/1/2019 η οποία θα συνεχιστεί και τους επόμενους δύο μήνες.</p>
      <p>Ήδη έχουν προετοιμαστεί επιπλέον 24.609 συντάξεις του τέως ΝΑΤ οι οποίες θα επανυπολογιστούν για πρώτη φορά με τις συντάξεις του μηνός Ιανουαρίου 2020 που θα καταβληθούν στις 20 Δεκεμβρίου 2019. Ακολούθως θα γίνει η καταβολή των οφειλόμενων αναδρομικών από 1/1/19.</p>
      <p>Όπως τόνισε ο Γιάννης Βρούτσης το προσωπικό του ΕΦΚΑ και η πολιτική ηγεσία εργάζεται σε εντατικούς ρυθμούς προκειμένου να αντιμετωπιστούν οι εκατοντάδες χιλιάδες συσσωρευμένες εκκρεμότητες των συντάξεων που κληρονομήσαμε από την προηγούμενη πολιτική ηγεσία του υπουργείου.</p>
    </article>
  </body>
</html>