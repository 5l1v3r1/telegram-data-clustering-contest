<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607827"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-29T13:12:00+00:00"/>
    <meta property="og:title" content="เยอรมนีเข้มคุ้มครองบริษัทไฮเทค หวั่นทุนจีนเทคโอเวอร์"/>
    <meta property="og:description" content="หวั่นจีนก๊อบปี้เทคโนโลยี เยอรมนีเล็งออกกฎหมายคุมเข้มต่างชาติเข้าซื้อกิจการ"/>
  </head>
  <body>
    <article>
      <h1>เยอรมนีเข้มคุ้มครองบริษัทไฮเทค หวั่นทุนจีนเทคโอเวอร์</h1>
      <address><time datetime="2019-11-29T13:12:00+00:00">29 Nov 2019, 13:12</time> by <a rel="author">PostToday</a></address>
      <p>หวั่นจีนก๊อบปี้เทคโนโลยี เยอรมนีเล็งออกกฎหมายคุมเข้มต่างชาติเข้าซื้อกิจการ</p>
      <p>เอเอฟพีรายงาน กระทรวงเศรษฐกิจของเยอรมนีเผยเมื่อวันพฤหัสบดีที่ผ่านมาว่า มีแผนเตรียมออกกฎระเบียบที่เข้มงวดมากขึ้นเกี่ยวกับบริษัทต่างชาติที่ไม่ได้จดทะเบียนในตลาดสหภาพยุโรป (non-EU firms) เข้ามาซื้อกิจการของบริษัทด้านเทคโนโลยีสัญชาติเยอรมัน หลังพบสัญญาณว่ากลุ่มทุนจากจีนหลายแห่งกำลังรุกคืบเข้ามาซื้อกิจการธุรกิจในยุโรป รวมถึงในเยอรมนี</p>
      <p>ทางการเยอรมนีระบุว่า ขณะนี้อยู่ระหว่างกำลังร่างบทแก้ไขเพิ่มเติมในบัญญัติระเบียบการค้าต่างประเทศ ซึ่งจะทำให้รัฐบาลมีอำนาจในการเข้าทบทวนหรือสั่งห้ามบริษัทต่างชาติที่มีแผนจะเข้าซื้อหุ้นอย่างต่ำร้อยละ 10% ของกิจการบริษัทด้านเทคโนโลยีชั้นสูงในเยอรมนี</p>
      <p>ร่างบทแก้ไขฉบับนี้ จะส่งผลกระทบโดยตรงต่อ บริษัทเทคโนโลยีชั้นสูงของเยอรมนี โดยเฉพาะด้านหุ่นยนต์, ปัญญาประดิษฐ์, เซมิคอนดักเตอร์, ไบโอเทคโนโลยี และ เทคโนโลยีควอนตัม</p>
      <p>คำแถลงของกระทรวงเศรษฐกิจเยอรมนีระบุว่า "การแก้ไขครั้งนี้ไม่ได้มีเป้าหมายห้ามการซื้อขายกิจการ แต่เป็นเรื่องการเข้าไปตรวจสอบในกรณีการซื้อขายกิจการที่เกี่ยวข้องกับเทคโนโลยีสำคัญให้มากขึ้น"</p>
      <p>ความคืบหน้านี้มีขึ้นหลังจากช่วงไม่กี่ปีที่ผ่านมา บริษัทจีนหลายแห่งได้เข้ากลายเป็นผู้ถือหุ้น หรือเทคโอเวอร์กิจการบริษัทด้านเทคโนโลยีหลายแห่ง รวมถึงบริษัทด้านการขนส่งทั้งสนามบิน ท่าเรือ ในสหภาพยุโรป</p>
      <p>เมื่อปี 2016 Kuka ซึ่งเป็นบริษัทด้านหุ่นยนต์อุตสาหกรรมและเทคโนโลยีออโตเมชั่น ได้ถูกบริษัท Midea ซึ่งเป็นผู้ผลิตเครื่องใช้ไฟฟ้าสัญชาติจีนเข้าซื้อกิจการ ส่งผลให้หลายฝ่ายหวั่นว่าเทคโนโลยีสำคัญของเยอรมนีกำลังถูกขายให้บริษัทจีน</p>
      <p>เรื่องดังกล่าวส่งผลให้นายกรัฐมนตรีหลี่ เค้อเฉียง ของจีนได้กล่าวระหว่างการเยือนกรุงเบอร์ลินเมื่อเดือนก.ค.ปีที่แล้ว เกี่ยวกับเรื่องนี้ว่า การลงทุนของจีนในเยอรมนี ไม่ได้เป็นภัยคุกคามด้านความมั่นคง พร้อมย้ำว่าบริษัทจีนต้องการเรียนรู้จากประสบการณ์และเทคโนโลยีของเยอรมนี</p>
      <p>
        <b>File Photo : AFP</b>
      </p>
    </article>
  </body>
</html>