<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/llegit-realment-Abc-sentencia-proces_0_2352964820.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T13:39:28+00:00"/>
    <meta property="og:title" content="¿S'ha llegit realment l''Abc' la sentència del Procés?"/>
    <meta property="og:description" content="El diari tracta de &quot;colpistes&quot; els líders independentistes"/>
  </head>
  <body>
    <article>
      <h1>¿S'ha llegit realment l''Abc' la sentència del Procés?</h1>
      <h2>El diari tracta de "colpistes" els líders independentistes</h2>
      <address>
        <time datetime="2019-11-29T13:39:28+00:00">29 Nov 2019, 13:39</time>
      </address>
      <figure>
        <a href="https://www.ara.cat/2019/11/28/especials/portadaaportada/portada-abc_2352375119_67752363_684x892.png">
          <img src="https://www.ara.cat/2019/11/28/especials/portadaaportada/portada-abc_2352375119_67752363_684x892.png"/>
        </a>
        <figcaption>portada abc 29/11/19</figcaption>
      </figure>
      <p>Amnistia Internacional va trigar molt, massa, a llegir-se la sentència. Però encara hi ha qui, aparentment, encara la té entravessada i no n'acaba de passar l'última pàgina. Em refereixo a l'<i> Abc</i>, que titulava en portada aquest divendres "ERC pressiona perquè els colpistes no hagin de pagar multes". El Suprem va descartar que els líders independentistes haguessin efectuat un cop d'estat, així que aquest qualificatiu despatxat per la primera pàgina de l'<i> Abc</i> es converteix automàticament en injuriós: atribuir a algú un delicte sobre el qual la justícia ja s'ha pronunciat (i en sentit contrari) és una pràctica periodística francament preocupant. La banalització del colpisme –menys quan es tracta d'evacuar Evo Morales– és molt irresponsable: les societats que destrueixen el valor de les seves paraules adoben el terreny per als totalitarismes.</p>
      <p>La portada és una mostra de la preocupació, sobreactuada per part d'alguns diaris de Madrid, per l'aproximació entre ERC i el PSOE. <i>La Razón</i>, per exemple, assegurava: "Sánchez entrega a ERC l' «estabilitat » d'Espanya". Hi havia, també, lamentacions pel fet que tres magistrats del TC han criticat la presó preventiva d'Oriol Junqueras. "La divisió al TC aplana la via del Procés a Estrasburg", deia <i>El Mundo</i>. El titular invoca una necessitat d'unanimitat absurda: per què calen dotze membres, aleshores? Prou penós és que calgui parlar de jutges conservadors i progressistes, per no dir obertament que els han posat un partit o l'altre, per a sobre exigir-los que no tinguin criteri propi. Es tracta, per cert, d'un nou exemple de pressió judicial, d'aquelles que tant critiquen quan no són ells els que les cometen.</p>
      <h3>Àlbum de titulars</h3>
      <p>"Una granja russa posa ulleres de realitat virtual a les vaques perquè creguin que són felices" (<i> ElMón.cat</i>)</p>
    </article>
  </body>
</html>