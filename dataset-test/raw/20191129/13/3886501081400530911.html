<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-hronika-srbija/119964-bia-krivicna-prijava-protiv-bivseg-sefa-hrvatskog-istraznog-tima-za-ratne-zlocine-zbog-spijunaze?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-29T13:40:06+00:00"/>
    <meta property="og:title" content="BIA: Krivična prijava protiv bivšeg šefa hrvatskog Istražnog tima za ratne zločine zbog špijunaže"/>
    <meta property="og:description" content="Bezbednosno-informativna agencija (BIA) saopštila je danas da je Višem javnom tužilaštvu u Sremskoj Mitrovici podnela krivičnu prijavu protiv bivšeg pripadnika MUP-a Srbije Dražena Letića i državljanina Hrvatske Nikole Kajkića, predsednika Nacionalnog sindikata policije te zemlje i bivšeg šefa hrvatskog Istražnog tima za ratne zločine, zbog špijunaže.BIA je navela da je prikupila podatke koji ukazuju da se Dražen Letić &quot;svesno, tajno i organizovano, uz materijalnu nadoknadu, po nalozima pripadnika hrvatskih bezbednosnih i političkih struktura, te lica koja se nalaze u prikrivenoj službi Sigurnosno-obaveštajne agencije Hrvatske, na teritoriji Srbije angažuje na prikupljanju informacija koje imaju obaveštajni karakter, prenošenju istih navedenim stranim obaveštajnim činiocima, te preduzimanju drugih aktivnosti kojima pomaže rad hrvatskih obaveštajnih struktura, a koje su usmerene na ugrožavanje nacionalne bezbednosti Srbije i njenih medjunarodno-političkih i ekonomskih interesa&quot;.&quot;Letić je deo saradničke mreže,…"/>
  </head>
  <body>
    <article>
      <h1>BIA: Krivična prijava protiv bivšeg šefa hrvatskog Istražnog tima za ratne zločine zbog špijunaže</h1>
      <address>
        <time datetime="2019-11-29T13:40:06+00:00">29 Nov 2019, 13:40</time>
      </address>
      <p><b>Bezbednosno-informativna agencija (BIA) saopštila je danas da je Višem javnom tužilaštvu u Sremskoj Mitrovici podnela krivičnu prijavu protiv bivšeg pripadnika MUP-a Srbije Dražena Letića i državljanina Hrvatske Nikole Kajkića, predsednika Nacionalnog sindikata policije te zemlje i bivšeg šefa hrvatskog Istražnog tima za ratne zločine, zbog špijunaže.</b><br/><br/>BIA je navela da je prikupila podatke koji ukazuju da se Dražen Letić "svesno, tajno i organizovano, uz materijalnu nadoknadu, po nalozima pripadnika hrvatskih bezbednosnih i političkih struktura, te lica koja se nalaze u prikrivenoj službi Sigurnosno-obaveštajne agencije Hrvatske, na teritoriji Srbije angažuje na prikupljanju informacija koje imaju obaveštajni karakter, prenošenju istih navedenim stranim obaveštajnim činiocima, te preduzimanju drugih aktivnosti kojima pomaže rad hrvatskih obaveštajnih struktura, a koje su usmerene na ugrožavanje nacionalne bezbednosti Srbije i njenih medjunarodno-političkih i ekonomskih interesa".<br/><br/>"Letić je deo saradničke mreže, sačinjene od više državljana Srbije, koju je, tokom prethodnih godina oformio i koristio inspektor u Odeljenju za terorizam i ekstremno nasilje u Policijskoj upravi Vukovarsko-sremskoj i predsednik Nacionalnog sindikata policije Hrvatske Nikola Kajkić, za prikupljanje obaveštajnih informacija, za vrbovanje lica sa ovih prostora za saradnju sa hrvatskim pravosudjem, kao i za dolaženje do dokumentacije koja bi bila zloupotrebljena u spoljnopolitičke svrhe, u cilju diskreditacije Srbije", stoji u saopštenju.<br/><br/>Navodi se da je Kajkić svojevremeno, "u periodu najintenzivnijeg korišćenja Letića u obaveštajne svrhe", obavljao i funkciju šefa "Istražnog tima za ratne zločine", koji su zajednički formirali MUP Hrvatske, Državno odvjetništvo Hrvatske i Sigurnosno-obaveštajna agencija, "radi ponovnog pokretanja istražnih radnji u vezi sa ratnim zločinima, počinjenim protiv lica hrvatskog porekla tokom gradjanskog rata u Hrvatskoj, a naročito u slučajevima koji su već okončani pravosnažnim presudama Posebnog odeljenja za ratne zločine Okružnog suda u Beogradu".<br/><br/>"Agencija je ustanovila da je Nikola Kajkić, svoje angažovanje na teritoriji Srbije sprovodio ilegalno, realizujući tajne, konspirativne i obaveštajne aktivnosti, mimo postojećih procedura i zvaničnih kanala komunikacije i saradnje, koji postoje izmedju policijskih i pravosudnih struktura dve zemlje, u vezi sa istragama i procesuiranjem okrivljenih u slučajevima počinjenih dela ratnog zločina u periodu gradjanskog rata u Hrvatskoj", piše u saopštenju.<br/><br/>Dodaje se da je Kajkić "realizovao navedeno po nalogu hrvatske obaveštajne službe i desničarskih političkih struktura u Hrvatskoj, sa krajnjim ciljem da se pred medjunarodnim instancama dovede u pitanje sposobnost pravosudnih institucija Srbije da postupaju u skladu sa zakonom, da se ukaže na navodni politički uticaj na pomenute odluke suda, te da se ugroze bezbednost, politički položaj i ekonomska stabilnost Srbije".<br/><br/>BIA je podsetila da je Letić 13. jula uhapšen u policijskoj akciji Srbije, Hrvatske, Češke i Švajcarske kao pripadnik medjunarodne organizovane kriminalne grupe predvodjene američkim državljaninom Majklom Dokovićem, čije je pravo ime kako se navodi, Iljmija Frljučkić, prilikom pokušaja krijumčarenja 600 kilograma kokaina vrednog oko 18 miliona evra iz Urugvaja u Švajcarsku dok je Kajkić trenutno nedostupan istražnim organima Srbije i nalazi se van njenih granica.</p>
    </article>
  </body>
</html>