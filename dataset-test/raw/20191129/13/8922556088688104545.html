<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/dyr-upprojning-efter-svindlerska-i-danmark-5462722.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T13:29:15+00:00"/>
    <meta property="og:title" content="Dyr uppröjning efter svindlerska i Danmark"/>
    <meta property="og:description" content="Danmark Det har kostat socialstyrelsen i Danmark mångmiljonbelopp att städa upp efter storsvindeln.65-åriga Britta Nielsen är åtalad för att ha lurat till sig 170 miljoner kronor – pengar som tagits f"/>
  </head>
  <body>
    <article>
      <h1>Dyr uppröjning efter svindlerska i Danmark</h1>
      <h2>Danmark Det har kostat socialstyrelsen i Danmark mångmiljonbelopp att städa upp efter storsvindeln.65-åriga Britta Nielsen är åtalad för att ha lurat till sig 170 miljoner kronor – pengar som tagits från samhällets allra mest utsatta, framhåller myndighetens vicedirektör.</h2>
      <address><time datetime="2019-11-29T13:29:15+00:00">29 Nov 2019, 13:29</time> by <a rel="author">TT-Ritzau</a></address>
      <figure>
        <img src="https://img12.ntm.eu/unt/public/img/5462723/1129143004/britta-nielsen-ar-atalad-for-g?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Themba Hadebe | Britta Nielsen är åtalad för grovt bedrägeri under sin tid som anställd på den danska socialstyrelsen. Arkivbild.</figcaption>
      </figure>
      <p>Britta Nielsen har under den pågående rättegången understrukit att hon aldrig tagit pengar direkt från socialstyrelsens projekt, utan pengar som skickats tillbaka till myndigheten när de inte förbrukats i projekten.</p>
      <p>Men socialstyrelsens vicedirektör Rikke Thoning håller inte med:</p>
      <blockquote>Det här har fått mycket stora konsekvenser, säger hon när hon hörs av domstolen.</blockquote>
      <p>Dessa pengar skulle ha använts till nya projekt, om de inte hade försvunnit genom svindel, betonar hon.</p>
      <h3>"Dygnet runt"</h3>
      <p>Myndighetens verksamhet har också blivit lidande genom driftstopp i verksamheten under en månads tid när bedrägeriet upptäcktes 2018. Hon bedömer att det kostat myndigheten motsvarande 14 miljoner kronor att reda upp.</p>
      <blockquote>Medarbetarna på socialstyrelsen har arbetat dygnet runt med det här.</blockquote>
      <p>Under rättegångens nionde dag i Köpenhamns byret (tingsrätt) har Britta Nielsen också fått ge sin bild av hur det gick till när hon greps i Sydafrika för ett år sedan.</p>
      <p>När hon bad om att få komma i kontakt med sin danska advokat fick hon höra att det inte fanns tid till det, uppger hon. När hennes sydafrikanska advokat bad henne skriva under avtalet om utlämning till Danmark ville hon ha det översatt till danska.</p>
      <blockquote>Han svarar att det bara är något "legal stuff". Han säger att det är viktigt att jag skriver under, om jag vill hem till Danmark, säger Britta Nielsen.</blockquote>
      <h3>Konsekvenser för straff</h3>
      <p>Hennes försvarsadvokat under rättegången, Nima Nabipour, har hävdat att hon inte fick ordentlig vägledning i samband med undertecknandet av avtalet, vilket i sin tur skulle kunna få konsekvenser för vilken straff hon kan få.</p>
      <p>Britta Nielsen har erkänt att hon lagt beslag på pengar från socialstyrelsen under sin tid som anställd, men minns inte alla belopp och årtal.</p>
      <p>Rättegången skulle egentligen ha avslutats under fredagen men har blivit försenad, bland annat på grund av att Britta Nielsen varit sjuk.</p>
      <h3>Fakta</h3>
      <p>
        <b>Fakta: Åtalet</b>
      </p>
      <p>Britta Nielsen är åtalad för grovt bedrägeri och förfalskning av dokument. Under 25 år av sin anställningstid på socialstyrelsen i Danmark har hon enligt åtalet fört över pengar till sina egna konton 298 gånger – totalt ett belopp motsvarande nästan 170 miljoner svenska kronor.</p>
      <p>Bakgrunden till att hon under så lång tid har kunnat styra om utbetalningar till sig själv är hon var en mycket betrodd medarbetare på myndigheten och hade befogenheter som superanvändare, enligt åtalet.</p>
      <p>Även hennes tre vuxna barn är åtalade, eftersom de misstänks ha tagit emot stora belopp från sin mamma.</p>
    </article>
  </body>
</html>