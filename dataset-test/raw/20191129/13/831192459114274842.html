<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/orgi-kai-stin-kypro-gia-ti-symfonia-toyrkias-livyis-sovari-paraviasi-toy-diethnoys-dikaioy-paracharassei-ti-geografia/"/>
    <meta property="og:site_name" content="europost.gr"/>
    <meta property="article:published_time" content="2019-11-29T13:15:32+00:00"/>
    <meta property="og:title" content="Οργή και στην Κύπρο για τη συμφωνία Τουρκίας-Λιβύης: Σοβαρή παραβίαση του Διεθνούς Δικαίου! Παραχαράσσει τη γεωγραφία!"/>
    <meta property="og:description" content="Το υπουργείο Εξωτερικών της Κυπριακής Δημοκρατίας καταδικάζει την υπογραφή του μνημονίου συναντίληψης μεταξύ της Τουρκίας και της Λιβύης που φέρεται να επιχειρεί να οριοθετήσει θαλάσσιες ζώνες μεταξύ τους. «Τέτοια οριοθέτηση, αν γινόταν, θα συνιστούσε σοβαρή παραβίαση"/>
  </head>
  <body>
    <article>
      <h1>Οργή και στην Κύπρο για τη συμφωνία Τουρκίας-Λιβύης: Σοβαρή παραβίαση του Διεθνούς Δικαίου! Παραχαράσσει τη γεωγραφία!</h1>
      <address>
        <time datetime="2019-11-29T13:15:32+00:00">29 Nov 2019, 13:15</time>
      </address>
      <p>Το υπουργείο Εξωτερικών της Κυπριακής Δημοκρατίας καταδικάζει την υπογραφή του μνημονίου συναντίληψης μεταξύ της Τουρκίας και της Λιβύης που φέρεται να επιχειρεί να οριοθετήσει θαλάσσιες ζώνες μεταξύ τους.</p>
      <p>«Τέτοια οριοθέτηση, αν γινόταν, θα συνιστούσε σοβαρή παραβίαση του διεθνούς δικαίου, καθώς θα παραγνώριζε τα νόμιμα δικαιώματα άλλων παράκτιων κρατών της Ανατολικής Μεσογείου, και θα ήταν αντίθετο με την αναγνωρισμένη αρχή της σύμβασης του δικαίου της θάλασσας και του εθιμικού δικαίου για τα δικαιώματα των νησιών σε ΑΟΖ και υφαλοκρηπίδα», αναφέρει το Yπουργείο σε σχετική ανακοίνωση.</p>
      <figure>
        <img src="https://europost.gr/wp-content/uploads/2019/11/cypriot-300x222.jpg"/>
      </figure>
      <p>Σύμφωνα με το κυπριακό ΥΠΕΞ, το μνημόνιο συναντίληψης δεν έχει και δεν παράγει καθοιονδήποτε τρόπο, οποιαδήποτε έννομα αποτελέσματα που να επηρεάζουν τα νόμιμα δικαιώματα της Κυπριακής Δημοκρατίας ή άλλων παράκτιων κρατών.</p>
      <p>«Με τη διαστρέβλωση των κανόνων του δικαίου της θάλασσας και με την παραχάραξη της γεωγραφίας, η Τουρκία δεν μπορεί να αποκτήσει νομικά ερείσματα στην Ανατολική Μεσόγειο. Αντίθετα, οι πράξεις της Τουρκίας αποδεικνύουν για άλλη μια φορά ότι οι θέσεις της σε ό,τι αφορά το διεθνές δίκαιο, αποτελούν τη μειοψηφία του ενός», σημειώνει χαρακτηριστικά η ανακοίνωση.</p>
      <p>«Το ίδιο ασφαλώς ισχύει και για τις θέσεις της Τουρκίας, όπως αυτές διαλαμβάνονται στην πρόσφατη επιστολή του Μονίμου Αντιπροσώπου της στα Ηνωμένα Έθνη προς τον γενικό γραμματέα του ΟΗΕ, με την οποία κατατέθηκαν συντεταγμένες για τη θαλάσσια περιοχή δυτικά και βόρεια της Κύπρου, κατά παράβαση κάθε έννοιας διεθνούς δικαίου, καταστρατηγώντας τα νόμιμα δικαιώματα της Κυπριακής Δημοκρατίας στις θαλάσσιες ζώνες της».</p>
      <p>«Το υπουργείο Εξωτερικών απορρίπτει στην ολότητά τους τις τουρκικές θέσεις και αβάσιμες διεκδικήσεις και θα απαντήσει καταλλήλως διά επίσημης επιστολής προς τα Ηνωμένα Έθνη», καταλήγει η ανακοίνωση.</p>
    </article>
  </body>
</html>