<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/biznak-a-fradi-tovabbjutasaban-a-klub-korabbi-nagyjai-2061168/"/>
    <meta property="og:site_name" content="SZOLJON"/>
    <meta property="article:published_time" content="2019-11-29T13:40:00+00:00"/>
    <meta property="og:title" content="Bíznak a Fradi továbbjutásában a klub korábbi nagyjai"/>
    <meta property="og:description" content="A zöld-fehérek BL-t megjárt játékosai szerint is megvan az esély a továbbjutásra."/>
  </head>
  <body>
    <article>
      <h6 class="kicker">EURÓPA-LIGA</h6>
      <h1>Bíznak a Fradi továbbjutásában a klub korábbi nagyjai</h1>
      <address>
        <time datetime="2019-11-29T13:40:00+00:00">29 Nov 2019, 13:40</time>
      </address>
      <h4>A zöld-fehérek BL-t megjárt játékosai szerint is megvan az esély a továbbjutásra.</h4>
      <p>Lisztes Krisztián, az 1995/96-os idényben, amikor bejutottak a BL csoportkörébe, még az FTC legfiatalabb tagjaként volt részese a klub nagy sikerének. A 49-szeres válogatott középpályás a csütörtöki, drámai végjátékkal és 2-2-s döntetlennel záruló, Espanyol elleni mérkőzésen mutatott játékkal elégedett volt.</p>
      <blockquote>„Az utolsó pillanatokban bekapott gól nagyon bosszantó ugyan, de az összkép szerintem mindenképpen pozitív.</blockquote>
      <p>Már az önmagában hatalmas dolog, hogy a csapatnak sikerült idáig eljutnia. A mostani szezonban eddig három mérkőzést játszottunk a Ludogoreccel, és azt a hazai vereség is megmutatta, hogy a futballban mennyit változhat egy csapat teljesítménye néhány héten belül. Biztos vagyok benne, hogy a szakmai stáb maximálisan fel fog készülni az összecsapásra. Azt pedig már a korábbi idegenbeli mérkőzéseinken is láthattuk, hogy nagyon szervezetten futballozunk” – nyilatkozott Lisztes Krisztián. Hozzátette:</p>
      <blockquote>a továbbjutás lehetőségének emlegetésével felesleges terhet tenni a játékosokra, bár véleménye szerint a mostani keretet olyan erős karakterű futballisták alkotják, akik ezt is képesek „pozitív teherként” elviselni.</blockquote>
      <p>„Nem féltem a csapatot Bulgáriában sem, óriási dolog lenne a továbbjutás” – jegyezte meg.</p>
      <p>A 48 éves Telek András szerint a razgardi találkozón a védekezés lesz a kulcskérdés.</p>
      <blockquote>„Óriási kiugrási lehetőség, hogy tavasszal is ott lehetnénk a nemzetközi kupaporondon.</blockquote>
      <p>Bízom benne, hogy sikerül ezt a bravúrt végrehajtunk, hiszen a Ludogorec nem egy verhetetlen csapat. Ugyanakkor a bolgárok a csoportkörben, amikor nyertek a Groupama Arénában, kétségtelenül jobban játszottak.</p>
      <blockquote>Abban biztos vagyok, hogy nem lesz sok helyzetünk, de ami adódik előttünk lehetőség, azt könyörtelenül ki kell használunk.</blockquote>
      <p>Közben a védekezésünknek nagyon össze kell állnia, mert véleményem szerint nem szabad gólt kapnunk” – mondta a korábbi védő.</p>
      <p>A zöld-fehérek egyik legendás „harcosa” Keller József szerint az Espanyoltól az utolsó pillanatban bekapott gól miatt kényszerhelyzetbe került a csapat.</p>
      <p>„Jó lett volna, ha úgy utazhatunk ki Bulgáriába, hogy már a döntetlen is elég, így viszont mindenképpen győzelemre kell játszanunk. Hatalmas lehetőség előtt állunk, szenzációs dolog lenne a továbbjutás.</p>
      <blockquote>Az Espanyol ellen a második félidőben mutatott játékkal elégedett voltam, nyomást gyakoroltunk az ellenfélre, jöttek a beadások és a pontrúgások, amelyekből veszélyt tudtunk teremteni. Azt gondolom, kint is erre lesz majd szükség, de ehhez fontos, hogy bátran futballozzunk”</blockquote>
      <p>– nyilatkozott Keller József.</p>
      <p>Hozzátette, mivel a bajnokságban „nagyon jól áll” a Ferencváros – véleménye szerint idegenben a Kaposvár, majd otthon a Puskás Akadémia sem szabad, hogy gondot jelentsen -, ezért százszázalékosan a Ludogorec ellen visszavágóra kell összpontosítania. Azt mondta: bízik benne, hogy a legendás „Fradi-szívvel” küzdenek majd a játékosok. Keller az 1991/92-es bajnoki idény zárófordulóját hozta fel példaként, amikor a zöld-fehéreknek Diósgyőrben kellett nyerniük az aranyéremért: „Ott nem volt semmi mérlegelés, csak kimentünk a pályára, önbizalommal tele és nyertünk…”</p>
      <hr/>
      <p>A Ferencváros a biztos csoportelső Espanyol elleni 2-2-es döntetlennel két hét múlva úgy utazhat a Ludogorec otthonába, hogy győzelemmel a legjobb 32 közé kerül. A bolgár riválist a Bajnokok Ligája selejtezőjében kettős győzelemmel kiejtette, de az El második fordulójában 3-0-ra kikapott tőle.</p>
      <hr/>
      <p>
        <i>Borítókép: A ferencvárosi Wukovics László (b), Lisztes Krisztián (b2), Szeiler József (k), Páling Zsolt (j3) és Keller József (j2) üdvözlik a közönséget a Ferencváros – Újpest öregfiúk labdarúgó-mérkőzés után a zöld-fehérek új otthonának, a Groupama Arénának a főpróbáján az Üllői úton 2014. augusztus 4-én.</i>
      </p>
    </article>
  </body>
</html>