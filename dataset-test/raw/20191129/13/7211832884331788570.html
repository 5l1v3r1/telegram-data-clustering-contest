<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/economy/news/607829"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-29T13:39:00+00:00"/>
    <meta property="og:title" content="&quot;แครี่ แลม&quot; เยือนไทย ลงนามความร่วมมือเศรษฐกิจ 6 ฉบับ"/>
    <meta property="og:description" content="ไทย-ฮ่องกง ยกระดับความร่วมมือในการพัฒนาเศรษฐกิจระหว่างประเทศ ตั้งเป้าเพิ่มมูลค่าการค้าระหว่างกัน 2 หมื่นล้านเหรียญสหรัฐ หรือกว่า 6 แสนล้านบาทปี2563"/>
  </head>
  <body>
    <article>
      <h1>"แครี่ แลม" เยือนไทย ลงนามความร่วมมือเศรษฐกิจ 6 ฉบับ</h1>
      <address><time datetime="2019-11-29T13:39:00+00:00">29 Nov 2019, 13:39</time> by <a rel="author">PostToday</a></address>
      <p>ไทย-ฮ่องกง ยกระดับความร่วมมือในการพัฒนาเศรษฐกิจระหว่างประเทศ ตั้งเป้าเพิ่มมูลค่าการค้าระหว่างกัน 2 หมื่นล้านเหรียญสหรัฐ หรือกว่า 6 แสนล้านบาทปี2563</p>
      <p>ภายหลังการหารือแบบเต็มคณะ ที่ตึกสันติไมตรี ทำเนียบรัฐบาล นางแครี่ แลม หัวหน้าผู้บริหาร เขตบริหารพิเศษฮ่องกง และนายสมคิด จาตุศรีพิทักษ์ รองนายกรัฐมนตรี แถลงข่าวร่วมกัน พร้อมลงนาม 6 ฉบับ ประกอบด้วย ด้านการค้าการลงทุน ด้านการลงทุนและการโยกย้ายฐานการผลิต ด้านการเงิน ด้านเศรษฐกิจสร้างสรรค์ ด้านการส่งเสริมวิสาหกิจเริ่มต้น และด้านพัฒนาทรัพยากรบุคคล</p>
      <p>นายสมคิด กล่าวว่า ทั้ง 2 ฝ่าย เห็นพ้องความร่วมมืออย่างรอบด้าน โดยเฉพาะด้านเศรษฐกิจ การลงทุน เพื่อประโยชน์สูงสุดของทั้ง 2 ฝ่าย และภูมิภาค ซึ่งฮ่องกงเป็นจุดยุทธศาสตร์ที่สำคัญเชิงเศรษฐกิจโดยเฉพาะด้านการเงิน เป็นประตูสำคัญผลักดันสู่ตลาดโลก อีกทั้งมีการพัฒนาเทคโนโลยี อุตสาหกรรม และกลุ่มสตาร์ทอัพ ได้เป็นอย่างดี ขณะที่ไทยมีจุดแข็งที่ความแข็งแกร่งของฐานทางเศรษฐกิจ และยังเป็นศูนย์กลางของภูมิภาค รวมถึงกลุ่มประเทศเพื่อนบ้าน (CLMVT) ดังนั้นเพื่อให้การผลักดันการเชื่อมโยง ส่งผลให้เกิดประโยชน์สูงสุด จึงได้เห็นตรงกันว่า ต้องส่งเสริมการค้า การลงทุน ระหว่างไทย-ฮ่องกงโดยขยายฐานการส่งออกสินค้าไทย ที่นอกจากผลผลิตทางการเกษตร และให้สินค้าเกษตรของไทยเป็นสินค้าพรีเมี่ยม เพื่อการส่งออกทั่วโลก ตลอดจนพัฒนาภาคอุตสาหกรรม การท่องเที่ยว โลจิสติกส์ และอิเล็กทรอนิกส์</p>
      <p>ขณะเดียวกันต้องเชื่อมโยงตลาดการเงิน ตลาดทุนและตลาดหุ้น ระหว่างกันด้วย เพื่อการเติบโตทางเศรษฐกิจ นอกจากนี้นักธุรกิจฮ่องกงประสงค์จะตั้งและขยายฐานการผลิตในไทย เพื่อเชื่อมไปสู่ประเทศเพื่อนบ้านอาเซียน ไทยจึงเตรียมพร้อมรองรับด้านนี้ รวมถึงการสร้างความร่วมมือด้ายการสร้างกลุ่มสตาร์ทอัพรุ่นใหม่ เพื่อการพัฒนา SME ของไทย โดยมีฮ่องกงเป็นฝ่ายสนับสนุนและให้คำปรึกษาด้าน นางแครี่ แลม กล่าวว่า การพบกันครั้งนี้ เป็นนิมิตรหมายที่ดี สะท้อนให้เห็นว่าไทยและฮ่องกงมีความสัมพันธ์ที่ดี มีการเริ่มต้นเชิงบวก มีนโยบายที่ช่วยพัฒนาทั้ง 2 ฝ่าย ให้เติบโตด้านเศรษฐกิจอย่างยั่งยืน ส่วนการลงนามในข้อตกลง 6 ฉบับ ก็จะทำให้เกิดการเชื่อมโยงและส่งเสริมความร่วมมือด้านเศรษฐกิจอย่างครอบคลุม เพิ่มพูนประสิทธิภาพการลงทุนและการผลิต ซึ่งเป็นประโยชน์ต่อประชาชนและนักธุรกิจ ทั้งนี้ขอบคุณไทยที่เป็นมิตรที่ดีต่อกันมาโดยตลอด และแม้ว่าฮ่องกงจะอยู่ในภาวะสถานการณ์ความขัดแย้ง แต่ยืนยันจะใช้จุดแข็งในการปกครองให้ฮ่องกงมีความเข้มแข็ง และจะรับฟังความคิดเห็นของประชาชน เพื่อการแก้ปัญหา ซึ่งเชื่อมั่นว่าฮ่องกงจะสามารถก้าวข้ามสถานการณ์นี้ไปได้ด้วยดี</p>
      <figure>
        <img src="https://www.posttoday.com/media/content/2019/11/29/DC01B47E13D84019A489276CEC45CAF4.jpg"/>
      </figure>
    </article>
  </body>
</html>