<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805295/%D8%A8%D8%B1%D9%BE%D8%A7%DB%8C%DB%8C-%D8%A8%D8%A7%D8%B2%D8%A7%D8%B1%DA%86%D9%87-%D8%AE%DB%8C%D8%B1%DB%8C%D9%87-%D8%A8%D9%87-%D9%86%D9%81%D8%B9-%DA%A9%D9%88%D8%AF%DA%A9%D8%A7%D9%86-%D9%85%D8%A8%D8%AA%D9%84%D8%A7-%D8%A8%D9%87-%D8%B3%D8%B1%D8%B7%D8%A7%D9%86-%D8%AF%D8%B1-%D8%AA%D8%A8%D8%B1%DB%8C%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:15:39+00:00"/>
    <meta property="og:title" content="برپایی بازارچه خیریه به نفع کودکان مبتلا به سرطان در تبریز"/>
    <meta property="og:description" content="ایسنا/آذربایجان شرقی مدیرعامل موسسه حمایت از کودکان مبتلا به سرطان تسکین از برپایی بازارچه خیریه در تبریز در آستانه شب یلدا خبر داد."/>
  </head>
  <body>
    <article>
      <h1>برپایی بازارچه خیریه به نفع کودکان مبتلا به سرطان در تبریز</h1>
      <address>
        <time datetime="2019-11-29T13:15:39+00:00">29 Nov 2019, 13:15</time>
      </address>
      <p>ایسنا/آذربایجان شرقی مدیرعامل موسسه حمایت از کودکان مبتلا به سرطان تسکین از برپایی بازارچه خیریه در تبریز در آستانه شب یلدا خبر داد.</p>
      <p>جواد میلانی در تشریح این خبر اظهار کرد: موسسه تسکین، در آستانه شب یلدا، بازارچه خیریه‌ای برپا می‌کند تا فرصت برای معرفی فعالان مشاغل خانگی فراهم آمده و همچنین به کودکان مبتلا به سرطان و خانواده آنان در تامین هزینه‌های درمانی یاری رسانده شود.<br/><br/>وی با بیان این‌که علاقمندان و فعالان مشاغل خانگی جهت رزرو غرفه در این بازارچه خیریه تا 16 آذرماه فرصت دارند، افزود: این بازارچه شامل غرفه‌های غذاهای محلی، غذاهای فرنگی و لقمه‌ای، شیرینی و دسر، مربا و ترشیجات، نوشیدنی‌های سرد و گرم، گل و گیاه، صنایع دستی و بدلیجات بوده و باتوجه به برگزاری این بازارچه در آستانه شب یلدا غرفه هایی نیز به این مناسبت اختصاص خواهد یافت.<br/><br/>وی بیان کرد: این بازارچه خیریه به مدت سه روز با همکاری فرهنگسرای ارک از 21 تا 23 آذر ماه در محل فرهنگسرای ارک واقع در خیابان شهید زبر دست برپا شده و بخشی از عواید حاصل از آن صرف هزینه‌های درمانی کودکان مبتلا به سرطان می‌شود.<br/><br/>مدیرعامل موسسه تسکین با اشاره به فعالیت‌های انسان دوستانه و اجتماعی این موسسه در راستای حمایت از کودکان مبتلا به سرطان اظهار کرد: موسسه تسکین، همگام با اهداف انسان دوستانه خود در پیش‌برد فعالیت‌های اجتماعی موثر و فرهنگسازی در ابعاد مختلف موثر در سرنوشت کودکان مبتلا به سرطان و خانواده آنان، تلاش می‌کند؛ طرح بازیافت زندگی و برپایی بازارچه خیریه با محوریت مشاغل خانگی نیز در راستای این این اهداف برگزار می‌شوند.<br/><br/>وی افزود: مهلت رزرو غرفه های بازارچه خیریه به مدت 10 روز بوده و علاقمندان می‌توانند از ساعت هشت تا 16 روزهای شنبه تا چهارشنبه و ساعت 9 تا 13 روز پنج شنبه در محل دفتر موسسه تسکین(واقع در خیابان شریعتی جنوبی، ابتدای خیابان بارون آواک، ساختمان آواک) به صورت حضوری نام خود و یا شرکتشان را ثبت کنند؛ همچنین علاقه‌مندان برای کسب اطلاعات بیشتر با شماره 35538219 تماس حاصل کنند.<br/>انتهای پیام</p>
    </article>
  </body>
</html>