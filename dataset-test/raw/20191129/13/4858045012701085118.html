<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/liberalii-au-batut-palma-cu-udmr-maghiarii-au-obtinut-de-la-pnl-ce-n-au-reusit-cu-psd_1408174.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T13:50:33+00:00"/>
    <meta property="og:title" content="Liberalii au bătut palma cu UDMR: maghiarii au obținut de la PNL ce n-au reușit cu PSD"/>
    <meta property="og:description" content="Parlamentarii UDMR Korodi Attila şi Tánczos Barna au anunţat vineri, într-o conferinţă de presă, că în urma solicitării UDMR, a fost introdusă..."/>
  </head>
  <body>
    <article>
      <h1>Liberalii au bătut palma cu UDMR: maghiarii au obținut de la PNL ce n-au reușit cu PSD</h1>
      <address><time datetime="2019-11-29T13:50:33+00:00">29 Nov 2019, 13:50</time> by <a rel="author">Ionel Dancu, Reporter</a></address>
      <p>Parlamentarii UDMR Korodi Attila şi Tánczos Barna au anunţat vineri, într-o conferinţă de presă, că în urma solicitării UDMR, a fost introdusă la rectificarea bugetară suma de 3 milioane de lei pentru plata despăgubirilor în urma pagubelor produse de urşi şi de lupi, numai în Harghita fiind zeci de oameni cărora statului nu le-a plătit pagubele.</p>
      <ul>
        <li>Vezi si:<a href="https://www.stiripesurse.ro/kelemen-hunor-pune-cruce-anticipatelor-guvernul-orban-trebuie-demis-sau-sa-si-dea-demisia_1407721.html"> Kelemen Hunor pune cruce anticipatelor: Guvernul Orban trebuie demis sau să-și dea demisia</a> .</li>
      </ul>
      <p>"Ministerul Mediului, într-o primă fază, nu a reuşit să asigure aceste sume la rectificarea bugetară, prin discuţiile cu Ministerul Finanţelor, dar la cererea noastră expresă, a UDMR, după dialogul foarte corect atât cu Ministerul Mediului, cât şi cu Ministerul Finanţelor, ieri (joi n.r.) s-a reuşit apropierea poziţiilor şi Ministerul Finanţelor şi-a dat acordul şi Ministerul Mediului a depus documentaţia necesară şi a fost rectificat bugetul în sens pozitiv cu trei milioane de lei pentru a face plăţile pentru pagubele deja constatate, înregistrate. Desigur, aici vor veni două-trei săptămâni intense, când Ministerul Mediului trebuie să facă aceste plăţi, dar fiind deja pagube înregistrate, documentate, vine numai partea birocratică de rambursare a acelor plăţi către cei care au suferi pagube, indiferent dacă vorbim de culturi agricole, în gospodării sau în ferme, la animalele pe care le-au avut", a precizat Korodi Attila.</p>
      <p>Acesta a punctat faptul că plata despăgubirilor este un pas important, dar că este nevoie de aprobarea de către Parlament a Legii vânătorii, pentru adoptarea unor măsuri stricte şi mai dinamice şi pentru a rezolva problema convieţuirii urs-om.</p>
      <p>La rândul său, senatorul Tánczos Barna a arătat că zeci de persoane din Harghita aşteaptă plata acestor pagube chiar şi de trei ani, după ce dosarele de despăgubire au fost ţinute foarte mult timp în analiză de instituţiile statului.</p>
      <p>"Anul acesta, după intervenţie destul de promptă a ministrului Deneş (fostul ministru al Apelor şi Pădurilor n.r.), ele au fost trecute de acele filtre instituţionale şi au fost trimise la Ministerul Mediului, dar datorită faptului că s-au adunat foarte multe, Ministerul Mediului s-a trezit cu o sumă imensă de trei milioane de lei şi până la această rectificare nu a avut fondurile necesare pentru plata pagubelor. Eu mă bucur că împreună cu domnul Korodi am reuşit să facem diligenţele necesare aprobării sumei. Avem, în momentul de faţă, promisiunea că săptămâna viitoare, miercuri, încep plăţile. (...) Este de nepermis ca omul, păgubitul, cel care suferă o pagubă, după ce este obligat la parcurgea unor proceduri extrem de birocratice, să mai stea şi ani de zile până primeşte banii", a spus senatorul UDMR.</p>
    </article>
  </body>
</html>