<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-w-policji-powstaje-solidarnosc-inne-zwiazki-zawodowe-oburzon,nId,3361275"/>
    <meta property="og:site_name" content="RMF24"/>
    <meta property="article:published_time" content="2019-11-29T13:09:42+00:00"/>
    <meta property="og:title" content="W policji powstaje Solidarność? Inne związki zawodowe oburzone"/>
    <meta property="og:description" content="Federacja Związków Zawodowych działających w służbach mundurowych jest wzburzona działaniami niektórych komendantów, którzy mieli wspierać powstawanie w swych jednostkach struktur NSZZ Solidarność."/>
  </head>
  <body>
    <article>
      <h1>W policji powstaje Solidarność? Inne związki zawodowe oburzone</h1>
      <address><time datetime="2019-11-29T13:09:42+00:00">29 Nov 2019, 13:09</time> by <a rel="author" href="https://www.rmf24.pl/tylko-w-rmf24/krzysztof-zasada" target="_blank">Krzysztof Zasada</a></address>
      <p>
        <b>Federacja Związków Zawodowych działających w służbach mundurowych jest wzburzona działaniami niektórych komendantów, którzy mieli wspierać powstawanie w swych jednostkach struktur NSZZ Solidarność.</b>
      </p>
      <figure>
        <img src="https://i.iplsc.com/zdjecie-ilustracyjne/0009FBBI9E8Y6X8B-C123-F4.png"/>
        <figcaption>Zdjęcie ilustracyjne<cite>/Jacek Skóra /RMF FM</cite></figcaption>
      </figure>
      <p>Federacja wysłała w tej sprawie list do szefa MSWiA, oraz szefów policji i straży granicznej.</p>
      <p>Według federacji, zachęcanie funkcjonariuszy przez przełożonych, by wstępowali do konkretnego związku zawodowego, to - według niej - bezprawna ingerencja organów państwa w suwerenną działalność związków.</p>
      <p>Biorąc pod uwagę zależności służbowe komendant-podwładny, takie działania mogą dyskryminować członków innych związków, lub osób poza wskazaną organizacją. Taka agitacja, zdaniem federacji, może stanowić naruszenie nakazu zachowania bezstronności i apolityczności, w tym zakazu pełnienia funkcji związkowych przez funkcjonariuszy wyższego szczebla. Federacja zauważa również, ze sugerowanie, do którego związku zawodowego powinien należeć podwładny, może być wyrazem sympatii politycznych przełożonego.</p>
      <p>Federacja twierdzi, że faworyzowanie Solidarności, to złamanie ustawy o związkach zawodowych i międzynarodowego prawa pracy. </p>
      <p>Federacja Związków Zawodowych powołuje się na Konwencję nr 151 Międzynarodowej Organizacji Pracy, która zapewnia pracownikom publicznym całkowitą niezależność od władz publicznych. Federacja zastrzega, że jako przejaw ingerencji - w rozumieniu wspomnianej konwencji - traktowane będą kroki mające na celu tworzenie organizacji pracowników publicznych, pozostające pod wpływem władzy lub popieranie i udzielanie pomocy finansowej konkretnym organizacjom. </p>
      <p>Przypomnijmy, związkowcy wychwycili pisma kilku komendantów do podwładnych, którzy - za namową władz NSZZ Solidarność agitowali za wstąpieniem do jej nowo tworzonych struktur w służbach mundurowych.</p>
      <p>
        <b>ZOBACZ: </b>
        <a href="https://www.rmf24.pl/fakty/polska/news-krakow-po-21-latach-sprawa-brutalnego-zabojstwa-studentki-tr,nId,3361189">
          <b>
            <u>Kraków: Po 21 latach sprawa brutalnego zabójstwa studentki trafiła do sądu</u>
          </b>
        </a>
      </p>
    </article>
  </body>
</html>