<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ministr-borodyanskyj-dezinformatsija/30299063.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T13:19:20+00:00"/>
    <meta property="og:title" content="Міністр Бородянський пояснив, чому пропонує термін «дезінформація» в законодавстві"/>
    <meta property="og:description" content="Міністр культури, молоді та спорту й інформаційної політики Володимир Бородянський повідомив Радіо Свобода, чому пропонує ввести в законодавство термін «дезінформація» і чи загрожує це журналістам."/>
  </head>
  <body>
    <article>
      <h1>Міністр Бородянський пояснив, чому пропонує термін «дезінформація» в законодавстві</h1>
      <address>
        <time datetime="2019-11-29T13:19:20+00:00">29 Nov 2019, 13:19</time>
      </address>
      <p>Міністр культури, молоді та спорту й інформаційної політики Володимир Бородянський повідомив Радіо Свобода, чому пропонує ввести в законодавство термін «дезінформація» і чи загрожує це журналістам.</p>
      <p>«Ми маємо захищати свою державу та її інформаційний простір. Ми можемо і маємо формувати в світовому контексті нові правові моделі, які дозволяють ефективно відповідати на виклики гібридної війни. Елементами таких дій стане введення в законодавче поле поняття та критеріїв «дезінформації», – твердить міністр.</p>
      <p>Він вважає, що пропоновані міністерством законодавчі новели журналістам не загрожують.</p>
      <p>«Це передбачає надання додаткових державних гарантій працівникам медіа, аби унеможливити будь-яку форму тиску на них. Це стосується не тільки фізичного захисту журналістів, але й захисту від фінансової, юридичної, психологічної та будь-якої форми тиску», – написав Бородянський у коментарі Радіо Свобода.</p>
      <p>15 листопада міністр культури, молоді та спорту України Володимир Бородянський і перший заступник міністра Анатолій Максимчук <a href="https://mip.gov.ua/files/pdf/%D0%AF%D1%81%D0%BD%D1%96%D1%81%D1%82%D1%8C%20fin.pdf">представили концепцію</a> захисту інформаційного простору від дезінформації, розроблену міністерством, яку вони планують втілити в окремому законопроєкті.</p>
      <p>Концепція передбачає, зокрема, кримінальну відповідальність за «умисне, систематичне поширення дезінформації».</p>
      <p>13 листопада голова парламентського Комітету з питань гуманітарної та інформаційної політики Олександр Ткаченко, <a href="https://www.rada.gov.ua/news/Novyny/184391.html?fbclid=IwAR2h5DeH-D0G4GPu5q1vAVfs3G54EnFSgc1vO61RXFzrMPOkSrbt_v0r0tY">представив іншу</a>, розроблену народними депутатами концепцію «Закону про медіа», наголосивши, що <a href="http://kompkd.rada.gov.ua/uploads/documents/32622.pdf">це ще не проєкт закону, а тези</a>, які виносяться на обговорення.</p>
      <p>9 листопада 2019 року президент України Володимир Зеленський <a href="https://www.president.gov.ua/documents/8372019-30389">доручив</a> Кабінету міністрів розробити до 31 грудня 2019 року «положення щодо вимог та стандартів новин, механізмів запобігання розповсюдженню недостовірної, викривленої інформації».</p>
      <p>
        <i>Докладніше про цю тему читайте <a href="https://www.radiosvoboda.org/a/borodyanskii-tkachenko-media-krytyka/30295611.html">тут</a>.</i>
      </p>
    </article>
  </body>
</html>