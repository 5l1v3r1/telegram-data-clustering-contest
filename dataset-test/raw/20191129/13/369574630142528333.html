<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/google-i-po-miliardove-pokute-dal-porusuje-pravidla-rika-heu/r~a17a983612a811ea9ec9ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-29T13:07:02+00:00"/>
    <meta property="og:title" content="Google i po miliardové pokutě dál porušuje pravidla, říká Heureka a další srovnávače"/>
    <meta property="og:description" content="EK už v roce 2017 dospěla k závěru, že Google zneužil svého dominantního postavení, aby zvýhodnil vlastní srovnávač cen."/>
  </head>
  <body>
    <article>
      <h1>Google i po miliardové pokutě dál porušuje pravidla, říká Heureka a další srovnávače</h1>
      <address>
        <time datetime="2019-11-29T13:07:02+00:00">29 Nov 2019, 13:07</time>
      </address>
      <p>EK už v roce 2017 dospěla k závěru, že Google zneužil svého dominantního postavení, aby zvýhodnil vlastní srovnávač cen. Vyměřila proto americkému podniku pokutu 2,42 miliardy eur (téměř 62 miliard Kč) a nařídila mu, aby podniknul kroky k nápravě.</p>
      <p>Novou stížnost na Google zaslala evropské komisařce pro hospodářskou soutěž Margrethe Vestagerové skupina 41 srovnávačů cen z 21 členských zemí Evropské unie. Mezi signatáře dopisu patří mimo jiné česká Heureka, uvedla agentura Reuters.</p>
      <p>Související</p>
      <h3>Google dostal od Evropské komise rekordní pokutu 2,42 miliardy eur. Zvýhodňoval svou službu Nákupy</h3>
      <figure>
        <img src="https://cdn.xsd.cz/resize/59547de89c223b96902a18fc5a6a3e55_resize=240,135_.jpg?hash=5a82d8d206944829703da1840b67328e"/>
      </figure>
      <p>Firmy v dopise tvrdí, že Google stále ještě nevyhověl nařízením EK z roku 2017. "Obracíme se na vás, protože podniky, jako jsou ty naše, jsou ohrožovány Googlem, který se rafinovaně vyhýbá dodržování zákona," cituje Reuters z dopisu.</p>
      <p>Google provozuje nejpoužívanější internetový vyhledávač na světě. Firmy si podle agentury DPA stěžují, že Google ve výsledcích vyhledávání zobrazuje na nejvyšším místě svůj vlastní srovnávač cen, a poškozuje tím konkurenci.</p>
      <p>EK potvrdila, že dopis obdržela, a dodala, že situaci sleduje. Google v reakci na dopis uvedl, že konkurenční srovnávače už těží z nápravných opatření, ke kterým Google přikročil po rozhodnutí EK z roku 2017.</p>
    </article>
  </body>
</html>