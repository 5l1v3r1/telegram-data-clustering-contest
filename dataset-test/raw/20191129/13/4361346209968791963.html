<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/kiraly-viktor-szivugyem-a-szivbeteg-kisbabak-tamogatasa/187593"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-29T13:30:00+00:00"/>
    <meta property="og:title" content="Király Viktor: szívügyem a szívbeteg kisbabák támogatása"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Király Viktor: szívügyem a szívbeteg kisbabák támogatása</mark>
      </h1>
      <address><time datetime="2019-11-29T13:30:00+00:00">29 Nov 2019, 13:30</time> by <a rel="author">Bors</a></address>
      <p>Karrierje csúcsán van Király Viktor énekes, harmonikus párkapcsolatban él menyasszonyával, Virág Anitával. Nem is lehetne ennél boldogabb! Készül nagy koncertjére, melyet az Akváriumban tart My name is Viktor címmel december 7-én. Ám nem csupán az éneklés és a szerelem, hanem a jótékonyság is fontos számára. Idén adventkor a szívbeteg kisbabák ügyét karolta fel.</p>
      <p>– Mióta az ikertestvérem édesapa lett, méginkább megérintenek a kisbabákkal, gyermekekkel kapcsolatos dolgok, események. A szívbeteg kisbabák ügye az én szívügyemmé is vált! Boldogan vállaltam a feladatot, mikor a Fiatal Családosok Klubja felkért, álljak az ügy mellé és támogassuk közösen, karöltve ezeket a babákat. A vásáron hangulatos koncerttel is várom majd a délután folyamán a családokat! – mondta el Viktor, aki amellett, hogy a Simply Red előtt is énekelt, nemzetközi sikerekkel is büszkélkedhet.</p>
      <p>A hazai családszervezetek advent első vasárnapján várják a családokat hagyományos adventi vásárukon. A jótékonysági eseményt idén már negyedik alkalommal rendezik meg, ezúttal a MOM Sport Rendezvényközpontban. Idén a szívbeteg kisbabákat támogatja a jótékonysági akció.</p>
      <p>A színes programok garantált kikapcsolódást jelentenek majd kicsik és nagyok számára is, emellett pedig szebbnél-szebb karácsonyi ajándékot, díszt, kézműves terméket lehet majd vásárolni. A befolyt összeg pedig a szívbeteg kisbabákat támogató Okkal dobban Alapítványhoz kerül majd és a Gottsegen György Országos Kardiológiai Intézet Gyermekszív Központjának vásárolnak belőle nyitott inkubátort, vagy inkubátorokat.</p>
    </article>
  </body>
</html>