<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://velvet.hu/gumicukor/2019/11/29/elfogyott_jamie_csod/"/>
    <meta property="og:site_name" content="VELVET"/>
    <meta property="article:published_time" content="2019-11-29T13:23:00+00:00"/>
    <meta property="og:title" content="Hiába ment csődbe Jamie Oliver étteremlánca, már a következőn gondolkodik"/>
    <meta property="og:description" content="Azért a brexit kicsit bezavar a képbe."/>
  </head>
  <body>
    <article>
      <h1>Hiába ment csődbe Jamie Oliver étteremlánca, már a következőn gondolkodik</h1>
      <address><time datetime="2019-11-29T13:23:00+00:00">29 Nov 2019, 13:23</time> by <a rel="author" href="https://velvet.hu/szerzo/tegdes_peter" target="_blank">Tegdes Péter</a></address>
      <p><a href="https://index.hu/gazdasag/2019/05/22/jamie_oliver_csod_jamie_s_italian_etterem_bezaras_hattere/">Májusban csődölt be</a> Jamie Oliver három étteremláncának 20 egysége is, több mint 1000 munkavállalója veszítette el a munkáját. A mesterszakács az angol Graham Norton show legutóbbi részében mesélt a csődről és jövőbéli terveiről, melyről a <a href="https://www.dailymail.co.uk/tvshowbiz/article-7735937/Emotional-Jamie-Oliver-discusses-collapse-restaurant-empire.html">Daily Mail</a> is beszámolt. </p>
      <blockquote>13 év kemény munkája volt benne, a Fifteen (az első étterme) a gyerekem volt, de elfogyott a pénzem, elfogyott mindenem. Nagyon nehéz volt, de tovább kell menni, és össze kell szedni magad</blockquote>
      <p>- beszélt a csődről Jamie Oliver a talkshow-ban. </p>
      <p>A mesterszakács szerint megtapasztalta az élet nagyon pozitív és nagyon negatív oldalát is, de ő az előbbire szeretne koncentrálni. A műsorban arról is megkérdezték, szeretne-e újabb éttermeket nyitni, mire a híresség azt felelte, előbb kivárja a Brexit gazdasági következményeit. </p>
      <blockquote>Mindenféleképpen gondolok rá, de semmiképpen nem a brexit előtt</blockquote>
      <p>- mondta. </p>
      <p>Jamie Oliver szerint kevés jó hírt kaphattak azok az angolok az utóbbi 5 évben, akiknek van valamilyen üzletük, és valószínűleg még ezután is gazdaságilag kedvezőtlen időszak várható. </p>
      <p>Bár több étterme is csődbe ment Jamie Olivernek, nem az összes. A Várnegyedben található Jamie Oliver's Italian például továbbra is zavartalanul működik.</p>
      <related>
        <h4>KAPCSOLÓDÓ</h4>
        <a href="https://index.hu/gazdasag/2019/05/22/jamie_oliver_csod_jamie_s_italian_etterem_bezaras_hattere/"/>
      </related>
    </article>
  </body>
</html>