<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/o-clasa-de-fosile-embrionare-cu-o-vechime-de-610-milioane-de-ani-descoperite-in-china_3060444.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T13:59:02+00:00"/>
    <meta property="og:title" content="O clasă de fosile embrionare, cu o vechime de 610 milioane de ani, descoperite în China"/>
    <meta property="og:description" content="O clasă de fosile din perioada Ediacaran, datând din urmă cu 610 milioane de ani, a fost descoperită în regiunea numită ''Weng'an Biota'' din provincia Guizhou situată în sud-vestul Chinei, care prefigurează originea evolutivă a embiologiei animale, relat"/>
  </head>
  <body>
    <article>
      <h1>O clasă de fosile embrionare, cu o vechime de 610 milioane de ani, descoperite în China</h1>
      <address><time datetime="2019-11-29T13:59:02+00:00">29 Nov 2019, 13:59</time> by <a rel="author">PUBLIKA.MD</a></address>
      <p><b>O clasă de fosile din perioada Ediacaran, datând din urmă cu 610 milioane de ani, a fost descoperită în regiunea numită ''Weng'an Biota'' din provincia Guizhou situată în sud-vestul Chinei, care prefigurează originea evolutivă a embiologiei animale, relatează vineri Xinhua.</b><br/><br/>Rămăşiţele, considerate cele mai vechi fosile embrionare descoperite vreodată, au fost găsite de oameni de ştiinţă de la Institutul de Geologie şi Paleontologie Nanjing din cadrul Academiei de Ştiinţe din China, în colaborare cu cercetători britanici, suedezi şi elveţieni.<br/><br/>''Weng'an Biota'' este un ansamblu bogat în microfosile care îşi conservă structura biologică cu un nivel de fidelitate subcelular şi oferă mărturii ale unei serii de etape de dezvoltare.<br/><br/>Bureţii simpli, precum şi vertebratele complexe, inclusiv oamenii, intră în categoria animalelor multicelulare. Studiile au demonstrat că strămoşii animalelor multicelulare au evoluat din organisme unicelulare, scrie <a href="https://www.agerpres.ro/stiintatehnica/2019/11/29/fosile-embrionare-cu-o-vechime-de-610-milioane-de-ani-au-fost-descoperite-in-china--412015">agerpres.ro</a><br/><br/>Însă nu există un răspuns definitiv privind modul în care s-a produs această schimbare esenţială. Comunitatea ştiinţifică consideră, în general, că studiul embrionilor animali poate fi cheia rezolvării misterului.<br/><br/>Fosila embrionară recent descoperită, numită ''Caveasphaera'', are formă rotundă şi un diametru mai mic de 1 mm. Fosilele, în ansamblul lor, păstrează o structură multicelulară rafinată.<br/><br/>Cercetătorii au utilizat tehnologia de imagistică 3D pentru a reconstrui structura a sute de specimene de fosile. Rezultatele demonstrează că procesul lor de dezvoltare este similar cu cel al rudelor unicelulare ale animalelor, prezentând migraţie celulară regulată, reorganizare şi alte mecanisme specifice de dezvoltare, care sunt unice embrionilor de animale.<br/><br/>''Fosilele reprezintă o etapă cheie în evoluţia animalelor de la nivel unicelular la nivel multicelular. Această etapă stabileşte fundaţia la nivel biologic pentru apariţia animalelor, cu celule şi ţesuturi cu adevărat diferenţiate", a explicat Yin Zongjun, cercetător asociat la Institutul Nanjing.<br/><br/>Rezultatele cercetării au fost publicate joi în Current Biology.</p>
    </article>
  </body>
</html>