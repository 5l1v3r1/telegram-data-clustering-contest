<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/mercedes-ancora-tagli-dell-auto-tedesca-daimler-manda-a-casa-10-mila-tute-blu-640103.html"/>
    <meta property="og:site_name" content="Affari Italiani"/>
    <meta property="article:published_time" content="2019-11-29T13:22:00+00:00"/>
    <meta property="og:title" content="Mercedes, ancora tagli dell'auto tedesca.Daimler manda a casa 10 mila tute blu"/>
    <meta property="og:description" content="Profit warning e riduzioni di personale per fronteggiare il rallentamento dell'export e le trasformazioni della mobilità. Dopo Vw e Audi, anche Mercedes taglia"/>
  </head>
  <body>
    <article>
      <h1>Mercedes, ancora tagli dell'auto tedesca.Daimler manda a casa 10 mila tute blu</h1>
      <h2>Profit warning e riduzioni di personale per fronteggiare il rallentamento dell'export e le trasformazioni della mobilità. Dopo Vw e Audi, anche Mercedes taglia</h2>
      <address><time datetime="2019-11-29T13:22:00+00:00">29 Nov 2019, 13:22</time> by <a rel="author">Andrea Deugeni</a></address>
      <p>Prima i <b><i>profit warning</i></b>, poi gli<b> annunci dei tagli al personale</b>. Le <b>nubi di stagnazione, </b>che secondo gli economisti non si diraderanno in Germania anche nel 2020, spingono <b>i colossi dell’auto tedesca a mettere mano il più possibile alle spese operative</b> nei comparti tradizionali per <b>fronteggiare il rallentamento del <i>business</i></b> e ottenere <b>margini di investimento nelle nuove tecnologie,</b> visto che la nuova frontiera della mobilità impone scelte strategiche da cui non è possibile sfuggire. Pena l’esclusione dal futuro mercato delle quattroruote.</p>
      <figure>
        <img src="http://www.affaritaliani.it/static/upl2019/lp_1/0078/lp_105938441.jpg"/>
      </figure>
      <p>Così, dopo ben due allarmi sui conti di quest’anno e una<i> sforbiciata</i> ai colletti bianchi (<b>1.100 dirigenti</b>, il 10% dei dirigenti), <b>Daimler ha annunciato almeno 10 mila tagli di posti di lavoro in meno entro il 2022.</b></p>
      <p>La cifra è stata comunicata dal capo del personale  <b>Wilfried Porth</b>, una riduzione resa necessaria dal <b>piano di risparmio destinato a finanziarie la transazione elettrica</b> e che verrà realizzata attraverso un piano di prepensionamenti e di offerte di uscite anticipate.</p>
      <p>Il target di risparmio sui costi per il personale è di un miliardo, <i>savings</i> che andranno ad aggiungersi a quelli da 300 milioni per il comparto dei veicoli industriali, oltre a 250 milioni di risparmi in costi fissi.</p>
      <p><b>Martedì Audi</b>, che dopo il <i>dieselgate</i> era già indietreggiata rispetto ai concorrenti <b>Daimler</b> e<b> Bmw </b>e che ad aprile del prossimo anno registrerà l’avvicendamento al volante fra l'attuale amministratore delegato <b>Abraham Schot</b> e <b>Markus Duesmann</b>, si è aggiunta alla <b>lista dei produttori teutonici che hanno dato una <i>sforbiciata</i> al monte lavoratori</b>: il marchio controllato da Volkswagen ha fatto sapere che<b> taglierà 9.500 posti di lavoro entro il 2025 in Germania</b>, nell'ambito di un vasto programma che prevede 6 miliardi di risparmi annui da qui al 2029.<br/><br/>Audi ha precisato in una nota che <b>le uscite saranno realizzate per lo più tramite non sostituzione dei pensionamenti e senza licenziamenti.</b> Azioni che genereranno risparmi in grado di "aumentare la competitivita'" nel quadro della "trasformazione dell'industria auto verso la mobilità elettrica". Secondo quanto ha riferito il quotidiano economico <i>Handelsblatt</i>, dopo la riduzione rimarranno<b> nei due stabilimenti tedeschi di Neckarsulm e Ingolstadt</b> circa <b>50.000 persone.</b> Fabbriche da cui, ha reso noto il responsabile del Consiglio di fabbrica <b>Rolf Klotz</b>, quest’anno, per il terzo anno consecutivo, saranno <b>costruite meno di 200.000 auto a fronte di una capacità produttiva di 300.000 veicoli l'anno.</b></p>
      <figure>
        <img src="http://www.affaritaliani.it/static/upl2014/volk/0000/volkswagen-auto-truccate--4-22.jpg"/>
      </figure>
      <p>Il taglio al personale è arrivato dopo che la scorsa settimana la casa madre <b>Volkswagen </b>(che già a marzo ha annunciato di voler <b>cancellare 7.000 posti di lavoro entro il 2023</b>) ha dovuto cedere alle pressioni del mercato <b>rivedendo al ribasso le prospettive a medio termine sulla crescita dell’utile operativo</b> (crescita nel 2020 giù dal 30 al 25%) e delle <b>vendite</b> (giù dal +20 da oltre il 25%). Revisioni innescate dal<b> rallentamento dell’<i>export</i></b> su tutti i grandi mercati (compresa la <b>Cina </b>che negli ultimi anni aveva trainato la crescita globale), finiti vittima dell'incertezza generata dalle persistenti tensioni commerciali fra Washington e Pechino. Congiuntura che ha costretto anche i <i>competitor </i><b>Bmw</b> e <b>Daimler</b> ha rivedere le stime sui<i> target</i> di bilancio. </p>
      <figure>
        <img src="http://www.affaritaliani.it/static/upload/twit/0000/twitter111.jpg"/>
      </figure>
      <p>@andreadeugeni</p>
    </article>
  </body>
</html>