<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/jiruv-betlem-krystofovo-udoli-20191129.html"/>
    <meta property="og:site_name" content="Deník.cz"/>
    <meta property="article:published_time" content="2019-11-29T13:21:00+00:00"/>
    <meta property="og:title" content="Kryštofovo Údolí dostane darem známý Jírův betlém. Rozsvítí ho v sobotu"/>
    <meta property="og:description" content="/FOTOGALERIE/ Už podvacáté se tuto sobotu, 30. listopadu, rozsvítí Jírův venkovní betlém. Obec ho od manželky slavného malíře a spoluautorky triptychu dostane darem."/>
  </head>
  <body>
    <article>
      <h1>Kryštofovo Údolí dostane darem známý Jírův betlém. Rozsvítí ho v sobotu</h1>
      <address><time datetime="2019-11-29T13:21:00+00:00">29 Nov 2019, 13:21</time> by <a rel="author">Jana Švecová</a></address>
      <p>Vytahat ze stodoly, oprášit a zkontrolovat. Na dvoukoláku převézt a nainstalovat na terasu. To všechno je zapotřebí k tomu, aby se v sobotu 30. listopadu rozsvítil slavný Jírův venkovní betlém v Kryštofově Údolí na Liberecku.</p>
      <p>Místostarostka Jana Blažková velí osmi chlapům s dvoukolákem, jedním z nich je i starosta. Všichni mají plné ruce práce. Každá z figur triptychu znázorňujícího nejen Svatou rodinu, ale i útěk do Nazaretu a vraždění neviňátek, váží kolem 25 kilogramů. Největší je i s palmou vysoká 3,5 metru. Tuto sobotu se rozsvítí už podvacáté. A přítomna bude i manželka výtvarníka Josefa Jíry a spoluautorka díla Dana Jírová.</p>
      <h3>Dar jako poděkování</h3>
      <p>Dílo obrovské hodnoty předá jako dar obci, která měla až dosud betlém pouze v pronájmu. „Ten betlém jsem se svým mužem dělala, celý jsem ho natírala a vozila do Kryštofova Údolí. Důvod, proč jsem se ho letos obci rozhodla věnovat, je ten, že se k němu Kryštofovo Údolí vždy chovalo velmi hezky. Předloni ho dokonce obec nechala opravit,“ vysvětlila Jírová.</p>
      <p>Kryštofovo Údolí bylo sice první, ale není jediné, které se mistrovým dílem může veřejnosti pochlubit. Pár let poté ho od Jíry „vyškemrala“ i Malá Skála. Místo, kde umělec žil a jehož jméno i přijal ke svému jako Josef Jíra Maloskalský. Malé Skále pak věnoval nejen v pořadí druhý betlém, který je k vidění na tamním Boučkově statku, ale také křížovou cestu do kostela sv. Vavřince.</p>
      <figure>
        <img src="https://g.denik.cz/25/ab/ruske-kolo-namesti-liberec-20191129a_denik-150-3x2.jpg"/>
      </figure>
      <aside>
        <a href="https://liberecky.denik.cz/zpravy_region/ruske-kolo-advent-namesti-benese-liberec-20191129.html">Změna! Ruské kolo u liberecké radnice se roztočí už dnes Přečíst článek ›</a>
      </aside>
      <p>V Kryštofově Údolí se betlém slavnostně rozsvítil poprvé v roce 1999. „Josef Jíra byl tátův přítel. Kdysi navštívil Kryštofovo údolí, moc se mu tu zalíbilo a když táta přišel s nápadem postavit na stráni u vesnice betlém, byl nadšený a hned vytvořil první skicy,“ zavzpomínala na dobu před dvaceti lety Alice Chaloupková, dcera údolského patriota Martina Chaloupky. V obci teď provozuje slavné muzeum betlémů a hraček. Loni ho obohatila také o modely prvorepublikové módy, staré školy i „Chaloupkovu světničku“.</p>
      <p>Překvapení tu chystá i letos. „Od soboty budou moci návštěvníci muzea také napsat Ježíškovi,“ upozornila na projekt potomka slavného šlechtického rodu Děpolda Černína. Ten se snaží napravit povědomí o českém Ježíškovi a vrátit mu podstatu i podobu. Připomenout, že Ježíšek není ani Santa Claus, ježeček, ani „pan neviditelný“, ale prosté české Jezulátko.</p>
      <h3>Anděl, Santa i pytel s obuškem</h3>
      <p>„Někdo se snažil podpořit naši tradici, ale skončilo to tím, že ji úplně popřel. Zřejmě vzal andílka, permoníka, Santu Clause a pytel, ze kterého lítal obušek, semlel to všechno dohromady a vypadl mu český Ježíšek, který teď zdobí Boží Dar. Bojím se, že když takto potlačíme své tradice a zapomeneme, kdo vlastně Ježíšek je, kdo nám roznáší dárky, tak vánoční poselství zůstane jen nám, věřícím,“ uvedl Černín před časem pro Deník.</p>
      <p>To, že hrabě Černín oslovil právě muzeum betlémů, je logické. Děti tu uvidí Ježíška, čili Jezulátko, v mnoha podobách. Vždycky ale jako malé dítě. Malého Ježíše.</p>
      <figure>
        <img src="https://g.denik.cz/54/e8/vanocni-trhy-drazdany-20191128-14_denik-150-3x2.jpg"/>
      </figure>
      <aside>
        <a href="https://liberecky.denik.cz/z-regionu/vanocni-trhy-drazdany-20191128.html">FOTO: U sousedů v Drážďanech zahájili jejich nejstarší vánoční trhy. Září a voní Přečíst článek ›</a>
      </aside>
      <p>Dopis Ježíškovi je obří papírový válec, na který děti mohou psát svá přání. „Viděla jsem některá z minulých let a jsou velmi dojemná. Jedna holčička si třeba od Ježíška přála, aby se její maminka uzdravila,“ prozradila Alice Chaloupková.</p>
      <p>Jírův betlém bude slavnostně rozsvícen v 18 hodin, po úderu orloje. „Během celého adventu mohou lidé navštívit nejen muzeum, ale i prvorepublikovou kavárnu, kde se budou promítat dobové filmy a každou adventní neděli zveme na koncerty v kostele. Jejich výtěžek půjde na sochu svatého Kryštofa,“ upozornila místostarostka Jana Blažková. Ten má podpořit i prodej adventního kalendáře, který tu bude od soboty v prodeji.</p>
    </article>
  </body>
</html>