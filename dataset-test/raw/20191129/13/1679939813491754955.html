<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/angajatii-gradinitei-din-lapusna-nu-si-au-primit-salariile-de-mai-bine-de-doua-luni_3060429.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T13:11:13+00:00"/>
    <meta property="og:title" content="Angajații grădiniţei din Lăpuşna nu şi-au primit salariile de mai bine de două luni"/>
    <meta property="og:description" content="În ajunul sărbătorilor de iarnă, peste 20 de angajaţi de la grădiniţa din Lăpuşna, raionul Hînceşti, riscă să rămână fără bani. Unii nu şi-au primit salariile de mai bine de două luni. Angajaţii instituţiei spun că sunt hrăniţi doar cu promisiuni şi că le"/>
  </head>
  <body>
    <article>
      <h1>Angajații grădiniţei din Lăpuşna nu şi-au primit salariile de mai bine de două luni</h1>
      <address><time datetime="2019-11-29T13:11:13+00:00">29 Nov 2019, 13:11</time> by <a rel="author">PUBLIKA.MD</a></address>
      <p><b>În ajunul sărbătorilor de iarnă, peste 20 de angajaţi de la grădiniţa din Lăpuşna, raionul Hînceşti, riscă să rămână fără bani.</b> Unii nu şi-au primit salariile de mai bine de două luni. Angajaţii instituţiei spun că sunt hrăniţi doar cu promisiuni şi că le se tem că nu vor avea ce să pună pe masa de sărbătoare. </p>
      <p><b>Tamara Ungureanu lucrează ca educătoare de mai bine de 40 de ani.</b> Femeia spune că este pentru prima dată când s-a pomenit într-o astfel de situaţie.<br/><br/>"Încercăm noi singuri să ameliorăm situaţia în familie, ne descurcă cu ce avem, mai apelăm la copii, care îii avem, apelăm şi la prieteni. Suntem nevoiţi să ne împrumutăm", a spus Tamara Ungureanu, educătoare.<br/><br/><b>Acelaşi lucru i s-a întâmplat şi Efimiei Bubuioc. Femeia spune că lucrează de peste 30 de ani la grădiniţa din Lăpuşna.</b> În această perioadă, ea şi-a primit cu regularitate salariul, acum, însă, a fost nevoită să facă economii, pentru a supravieţui.<br/><br/>"Se împlinesc două luni de acum, simţim că avem nevoie de salariu, avem şi noi familii, intrăm în iarnă şi ne trebuie şi nouă. Aceste două luni am avut norocul că soţul a avut salariu şi ne-am lămurit", a zis Efimiei Bubuioc, educatoare.<br/><br/><b>Directoarea instituţiei nu şi-a primit nici ea salariul şi spune că nu cunoaşte din ce cauză sunt aceste reţineri. </b><br/><br/>"Cauza nu o ştim. Deoarece nu numai noi, dar toate instituţiile din raion au aşa întârziere.Fiecare om se revoltă că nu e salariul la timp şi aşa salariul e mic, dar dacă nu-l mai dau la timp se revoltă lumea. Noi cred că nu o să mai tolerăm aşa şi o să venim cu un demers", a declarat Valentina Stanciu, directoarea grădiniţei.<br/><br/>Am încercat să obţinem o explicaţie de la primarul satului Lăpuşna, Ion Chiosa. Iniţial, acesta a declarat că nu cunoaşte despre faptul că angajaţii grădiniţei nu-şi mai primesc salariile. Ulterior, el ne-a comunicat că luni angajaţii îşi vor primi banii, iar întârzierea salariilor s-ar fi produs deoarece banii din bugetul de stat ar fi fost transferaţi cu întârziere. <br/><br/>"Angajaţii grădiniţei primesc bani din bugetul de stat, noi joi am avut transferul din bugetul de stat, pe contul primăriei şi luni vom transfera salariul pe cardurile angajaţilor. "<br/><br/>Deocamdată, nu am reuşit să obţinem o reacţie de la Ministerul Finanţelor. Am sunat la toate numerele afişate pe site-ul instituţiei, dar nimeni nu ne-a răspuns, inclusiv responsabilii de la serviciul de presă. Nici cei de la Ministerul Educaţiei nu au fost de găsit, deocamdată.</p>
      <p>Amintim că, anterior, în cadrul şedinţei de Guvern, prim-ministru Ion Chicu a declarat că în mai multe instituţii s-au înregistrat reţineri la salarii, dar a promis că, în scurt timp, toate restanţele vor fi achitate.</p>
    </article>
  </body>
</html>