<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/taksidi/ellada/story/198977/o-bleisure-toyrismos-erxetai-gia-na-ginei-trend-kai-stin-ellada"/>
    <meta property="og:site_name" content="CNN.gr"/>
    <meta property="article:published_time" content="2019-11-29T13:28:23+00:00"/>
    <meta property="og:title" content="Ο bleisure τουρισμός έρχεται για να γίνει trend και στην Ελλάδα"/>
    <meta property="og:description" content="Στις αρχές του 2020 προγραμματίζει τη συμφωνία για το πρώτο του ξενοδοχείο στην Ελλάδα ο κολοσσός του τουρισμού Meli á Hotels International , όπως δήλωσε στο..."/>
  </head>
  <body>
    <article>
      <h1>Ο bleisure τουρισμός έρχεται για να γίνει trend και στην Ελλάδα</h1>
      <h2>Στις αρχές του 2020 προγραμματίζει τη συμφωνία για το πρώτο του ξενοδοχείο στην Ελλάδα ο κολοσσός του τουρισμού Meliá Hotels International, όπως δήλωσε στο CNN Greece η Διευθύντρια Παγκόσμιας Ανάπτυξης του ομίλου, Maria Zarraluqui, προσθέτοντας πως στόχος για τα επόμενα χρόνια είναι η λειτουργία τουλάχιστον δέκα ξενοδοχειακών μονάδων συνολικά στη χώρα μας.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Χρύσα Γρίβα, CNN Greece 15:28 , 29 November 2019</p>
      <p>Όπως επισημαίνει η ίδια, η Ελλάδα γενικά και όχι μόνο η Αθήνα, βρίσκεται στην κορυφή των μελλοντικών σχεδιασμών της Meliá Hotels International. Η εταιρία δραστηριοποιείται κυρίως στον τουρισμό «<b>bleisure</b>», που συνδυάζει τη δυνατότητα εργασίας και αναψυχής, με έξι αλυσίδες ξενοδοχείων παγκοσμίως. «Για τον τομέα αυτό η Αθήνα είναι ιδανική» αναφέρει χαρακτηριστικά η ίδια και προσθέτει πως στα σχέδια του ομίλου βρίσκονται και ελληνικά νησιά όπως η Κέρκυρα, η Κρήτη, η Ρόδος, η Κως, η Μύκονος και η Σαντορίνη.</p>
      <p>Η κυρία Maria Zarraluqui, στη συνέντευξη που παραχώρησε στο cnn.gr, επισημαίνει πως εκτός από την Ελλάδα, τα μελλοντικά σχέδια της Meliá Hotels International περιλαμβάνουν τη Νοτιοανατολική Ασία και την Καραϊβική, ενώ ειδικά για τη χώρα μας τονίζει πως σκοπός είναι «συμφωνίες διαχείρισης ή franchise με ξενοδόχους και μετόχους», οι οποίες θα γίνουν με τη βοήθεια διεθνών επενδυτών «που επιθυμούν διακαώς να τοποθετήσουν τα χρήματά τους στην Ελλάδα», όπως χαρακτηριστικά ανέφερε.</p>
      <h3>Αναλυτικά η συνέντευξη</h3>
      <p>
        <b>Η Meli</b>
        <b>á Hotels</b>
        <b> International</b>
        <b> είναι σήμερα ένας από τους κύριους παίκτες στο πεδίο των ξενοδοχειακών υπηρεσιών παγκοσμίως. Ποια είναι τα σχέδιά σας για τα αμέσως επόμενα χρόνια;</b>
      </p>
      <p>Όπως σωστά επισημαίνετε, η Meliá είναι μία από τις ηγετικές δυνάμεις στην φιλοξενία παγκοσμίως και πάντα αναζητούμε νέες ευκαιρίες επέκτασης. Έχουμε προσδιορίσει τρεις περιοχές – κλειδιά όπου μας ενδιαφέρει να αυξήσουμε την παρουσία μας: Νοτιοανατολική Ασία, Καραϊβική και Νότια Ευρώπη, ενώ εστιάζουμε στην ήπια ανάπτυξη μέσω της διαχείρισης και συμφωνιών για franchise.</p>
      <p> </p>
      <p>
        <b>Η Ελλάδα είναι μέρος των μελλοντικών σας επιχειρηματικών σχεδίων. Ποιοι είναι οι αναπτυξιακοί σας στόχοι για τη χώρα και σε ποιες περιοχές της Ελλάδας εστιάζετε κυρίως;</b>
      </p>
      <p>Η Ελλάδα είναι προφανώς μία από τις χώρες στις οποίες δίνουμε προτεραιότητα και ο σκοπός είναι να εδραιώσουμε την παρουσία μας εκεί, εστιάζοντας στον τομέα του «bleisure», που συνδυάζει τη δουλειά με την αναψυχή (business + leisure), καθώς για τον τομέα αυτό η Αθήνα είναι ιδανική, όπως επίσης να επεκτείνουμε τη στρατηγική μας για τα θέρετρα στα ελληνικά νησιά όπως η Κέρκυρα, η Κρήτη, η Ρόδος, η Κως, η Μύκονος και η Σαντορίνη. Σκοπός μας είναι συμφωνίες διαχείρισης ή franchise με ξενοδόχους και μετόχους, με τη βοήθεια των διεθνών μας επενδυτών που επιθυμούν διακαώς να τοποθετήσουν τα χρήματά τους στην Ελλάδα. Παράλληλα, θα προσφέρουμε την εμπορική μας εμπειρία στην ανακαίνιση και την επανατοποθέτηση των ακινήτων, ενώ θα υποστηρίζουμε τα νέα έργα από την πρώιμη φάση ανάπτυξης μέχρι την πλήρη λειτουργία τους. Σκοπός μας είναι να ανοίξουμε τουλάχιστον 10 ξενοδοχεία μέσα στα επόμενα χρόνια και σχεδιάζουμε να έχουμε έτοιμη τη συμφωνία για το πρώτο από αυτά στις αρχές του 2020.</p>
      <figure>
        <img src="https://cdn.cnngreece.gr/images/news/2019/11/29/Melia_29112019.jpg"/>
      </figure>
      <p><b>Πώς προτίθεστε να συμπεριλάβετε την Ελλάδα στα ξενοδοχεία σας; Οι αλυσίδες του ομίλου σας, όπως τα ξενοδοχεία SOL</b><b>, PARADISUS</b><b>, ME</b> <b>ή τα INNSiDE</b><b>, διαθέτουν πολύ αυστηρές προδιαγραφές, ενώ λειτουργούν σε πολλές διαφορετικές περιοχές του πλανήτη. Πώς θα ενταχθούν στην Ελλάδα;</b></p>
      <p>Όλη η φιλοσοφία της Meliá βασίζεται στην αρχή «αναψυχή για την καρδιά, εργασία για το μυαλό» και αυτή η φόρμουλα έχουμε δει ότι δουλεύει καλά σε πολλές χώρες. Η Αθήνα είναι μια ιδανική πόλη για την εμπειρία «bleisure» και όσο γίνεται όλο και πιο σοφιστικέ, βλέπουμε καθαρά την ευκαιρία για τις premium lifestyle αλυσίδες μας να αναπτυχθούν εκεί. Κάθε μία από τις έξι αλυσίδες μας έχει τα δικά της ξεχωριστά χαρακτηριστικά, όπως σωστά επισημαίνετε, αλλά και κάθε μία μπορεί να προσαρμοστεί ώστε να ενταχθεί στην τοπική κουλτούρα και τον τοπικό χαρακτήρα. Αυτό που χρησιμοποιούμε είναι πάρα πολύ σωστά ψυχογραφήματα πελατών, προκειμένου να τοποθετούμε τις αλυσίδες μας εκεί όπου θα είναι επιτυχημένες. Η έμφαση δίνεται στο να προσφέρουμε στους πελάτες μας «τοπική πινελιά», ταυτόχρονα με την εμπειρία της φιλοξενίας της Meliá. Αυτό θα μπορούσε να είναι οτιδήποτε, από επιλογές για δείπνο με τοπικές γεύσεις και προϊόντα μέχρι την εσωτερική διακόσμηση των ίδιων των ξενοδοχείων, τόσο στην Αθήνα όσο και στα νησιά. Το ζήτημα είναι να κάνεις το ακίνητο να ταιριάζει στον προορισμό και όχι το αντίθετο.</p>
      <p><b>Ποια είναι η στάση της Meli</b><b>á Hotels</b><b> International</b> <b>στον αγώνα κατά της κλιματικής αλλαγής;</b></p>
      <p>Για μια εταιρία όπως η Meliá, η βιωσιμότητα πρέπει να είναι ψηλά στην ατζέντα, αν θέλουμε να συνεχίσουμε να είμαστε στους πρωτοπόρους της βιομηχανίας, κάτι που επίσης σημαίνει για εμάς, το να ορίζουμε τις προδιαγραφές. Ως μία επιχείρηση του τουρισμού που διανύει πάνω από 60 χρόνια ζωής, έχουμε αναπτυχθεί με πλήρη συνείδηση της σημαντικότητας της προστασίας των φυσικών πόρων και του περιβάλλοντος: Για την ακρίβεια, το απαιτούν οι πελάτες μας! Μας γεμίζει υπερηφάνεια το να γνωρίζουμε ότι η Meliá Hotels International έχει επιτύχει το υψηλότερο σκορ όλων των εποχών στο SAM’s Corporate Sustainability Assessment, για το ταξίδι παγκοσμίως και την βιομηχανία του τουρισμού. Όταν έχουμε να κάνουμε με τις πολιτικές μας σε ζητήματα όπως η Στρατηγική του Περιβάλλοντος, τα Ανθρώπινα Δικαιώματα, την Ανθρώπινη Ανάπτυξη και την Ηθική, είμαι στην ευχάριστη θέση να πω ότι ενσωματώνονται πλήρως στο επιχειρηματικό μοντέλο μας.</p>
      <p>
        <b>Ποιες είναι αυτή τη στιγμή οι παγκόσμιες τάσεις στον τομέα της φιλοξενίας για το 2020;</b>
      </p>
      <p>Η ψηφιακή επανάσταση είναι προφανώς μία από τις τάσεις που συνεχίζει να επηρεάζει τον τρόπο με τον οποίο λειτουργούν όλες οι επιχειρήσεις και έχουμε προβλέψει να επενδύσουμε σε αυτόν τον τομέα, προκειμένου να κατανοήσουμε βαθύτερα τις ανάγκες του πελάτη μας, καθώς και να αυξήσουμε τόσο τις πωλήσεις όσο και την ικανοποίηση των πελατών μας. Οι απευθείας κρατήσεις (direct booking) είναι σίγουρα ο τρόπος και αυτή τη στιγμή έχουμε το 37% των πωλήσεών μας απευθείας από τα κανάλια της melia.com, ένα ποσοστό που αναμένουμε να αυξηθεί στο 45% μέσα στα επόμενα δυο-τρία χρόνια. Όλο και περισσότεροι ταξιδιώτες αναζητούν επίσης καθηλωτικές εμπειρίες, κάτι που η Meliá ενσωματώνει ολοένα και περισσότερο στα ξενοδοχεία και τα θέρετρά της. Ο τουρισμός «Bleisure» είναι επίσης μια ανοδική τάση που βλέπουμε να αναπτύσσεται σε πολλές πόλεις παγκοσμίως και είμαστε ευτυχείς να πούμε ότι η Αθήνα είναι ο τέλειος προορισμός για να απολαύσετε αυτού του είδους την παραμονή αναψυχής.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/style/psyxagogia/gallery/19596/oi-omorfoteroi-dromoi-toy-kosmoy-anamesa-toys-kai-ta-stena-tis-mykonoy">Αυτοί είναι οι ομορφότεροι δρόμοι του κόσμου - Ανάμεσά τους και ένας ελληνικός</a>
        </li>
        <li>
          <a href="https://www.cnn.gr/news/politiki/story/199622/xaris-theoxaris-stoxos-mas-ena-anthropokentriko-montelo-anaptyxis">Χάρης Θεοχάρης: Στόχος μας ένα ανθρωποκεντρικό μοντέλο ανάπτυξης</a>
        </li>
        <li>
          <a href="https://www.cnn.gr/taksidi/protaseis/story/199467/pente-logoi-gia-na-taxidepsete-sti-groilandia-to-2020">Πέντε λόγοι για να ταξιδέψετε στη Γροιλανδία το 2020</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/82648/melia-hotels-international">MELIA HOTELS INTERNATIONAL</a>
        </li>
        <li>
          <a href="https://www.cnn.gr/eidhseis/tag/82649/maria-zarraluqui">MARIA ZARRALUQUI</a>
        </li>
        <li>
          <a href="https://www.cnn.gr/eidhseis/tag/102/toyrismos">ΤΟΥΡΙΣΜΟΣ</a>
        </li>
        <li>
          <a href="https://www.cnn.gr/eidhseis/tag/2275/taxidi">ΤΑΞΙΔΙ</a>
        </li>
        <li>
          <a href="https://www.cnn.gr/eidhseis/tag/77100/bleisure">BLEISURE</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/12/05/199648/snapshot/2680406.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/05/199674/snapshot/2777915.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/05/199636/snapshot/vouli-staikouras-koinoniko-merisma.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/05/199677/snapshot/panellinies-2020.jpg"/>
      </figure>
    </article>
  </body>
</html>