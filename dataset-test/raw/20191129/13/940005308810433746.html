<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/turcan-psd-a-construit-un-buget-pe-prognoze-mincinoase-si-a-alocat-bani-doar-pe-hartie.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-29T13:57:00+00:00"/>
    <meta property="og:title" content="Turcan: PSD a construit un buget pe prognoze mincinoase şi a alocat bani doar pe hârtie"/>
    <meta property="og:description" content="Vicepremierul Raluca Turcan a lansat acuzații grave la adresa PSD, susținând că social-democrații au ”construit un buget bazat pe prognoze mincinoase şi au alocat bani doar pe hârtie”."/>
  </head>
  <body>
    <article>
      <h1>Turcan: PSD a construit un buget pe prognoze mincinoase şi a alocat bani doar pe hârtie</h1>
      <h2>Vicepremierul Raluca Turcan a lansat acuzații grave la adresa PSD, susținând că social-democrații au ”construit un buget bazat pe prognoze mincinoase şi au alocat bani doar pe hârtie”.</h2>
      <address>
        <time datetime="2019-11-29T13:57:00+00:00">29 Nov 2019, 13:57</time>
      </address>
      <p><i>”Ca să clarificăm ce-i cu această rectificare: PSD a construit un buget bazat pe prognoze mincinoase şi a alocat bani doar pe hârtie, în realitate nu au fost scrise proiecte, nu au fost depuse cereri de finanţare şi nu s-a dorit cheltuirea banilor gratuiţi de la UE”,</i> a scris, vineri, pe Facebook, Raluca Turcan, potrivit News.ro.</p>
      <p>Aceasta explică faptul că rectificarea ”rezolvă situaţia critică în care se găseau la final de an mai multe domenii lăsate de guvernul PSD fără bani”.</p>
      <p>”<i>Vor fi, astfel, alocate fonduri pentru plata pensiilor şi a salariilor din sistemul public, dar şi a drepturilor de asistenţă socială. Primăriile vor primi bani pentru a plăti toate cheltuielile legate de asistenţă socială, cheltuieli puse în seama primarilor de Guvernul PSD. Addevărul trebuie spus: guvernul PSD a lăsat în aer, fără finanţare, domenii critice. În total, peste 6,5 miliarde de lei vor fi alocate pentru acoperirea găurilor la bugetul de sănătate şi la cel al asigurărilor sociale”,</i> a mai scris Turcan.</p>
      <p>Potrivit acesteia, în ultimele două săptămâni, s-au recalculat jumătate din dosarele de la Casa de Pensii.</p>
      <p>”<i>Astfel, au mai fost alocate 46 milioane de lei pentru plata pensiilor recalculate pentru luna viitoare. S-au prevăzut şi 70 milioane lei pentru programul Tomata. Program cu care PSD s-a lăudat, dar pe care a uitat să îl bugeteze</i>”, a mai explicat Turcan.</p>
      <p>Vicepremierul afirmă că ”Educaţia, Transporturile şi Agricultura nu pierd niciun leu”.</p>
      <p><i>”Banii care apăreau în dreptul acestor ministere nu au existat niciodată în realitate, ci doar pe hârtie. Erau bani pentru proiecte cu finanţare europeană pentru care Guvernul PSD nu a mişcat un deget să le implementeze. Concret: La Educaţie, bugetul a fost diminuat cu o sumă trecută doar pe hârtie, inexistentă în realitate, pentru un proiect european, «România modernă, România digitală», pentru care Guvernul PSD nici măcar nu a întocmit documentaţia! La Transporturi, fondurile europene au fost alocate doar pe hârtie pentru infrastructură. În realitate, Guvernul PSD a blocat sau a reziliat acele contracte. În Agricultură, investiţiile din fonduri europene nerambursabile pentru intervalul 2014 – 2020 au eşuat</i>”, a mai scris Turcan.</p>
      <p>Aceasta susţine că, în mai puţin de trei săptămâni de la instalare, ”<i>Guvernul PNL a identificat urgent resursele bugetare care nu mai puteau fi utilizate până la finalul anului, din cauză că proiectele nu au fost demarate</i>”.</p>
      <p><i>”Aceste resurse au fost rapid realocate către domeniile care aveau nevoie stringentă de bani. Acesta este adevărul despre situaţia financiară a ţării, iar românii trebuie să-l cunoască. De acum încolo, s-a terminat cu falsificarea informaţiilor despre bugetul ţării</i>”, a mai spus Raluca Turcan.</p>
      <p>Sursa: News.ro</p>
    </article>
  </body>
</html>