<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/ekonomija/nikolic-sa-delegacijom-kineske-investicione-korporacije_1071563.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T13:16:00+00:00"/>
    <meta property="og:title" content="Николић са делегацијом Кинеске инвестиционе корпорације"/>
    <meta property="og:description" content="Председник Националног савета за координацију сарадње са Русијом и Кином Томислав Николић разговарао је данас у Београду са делегацијом Кинеске инвестиционе корпорације и представницима Кинеске банке и поручио..."/>
  </head>
  <body>
    <article>
      <h1>Николић са делегацијом Кинеске инвестиционе корпорације</h1>
      <h2>БЕОГРАД - Председник Националног савета за координацију сарадње са Русијом и Кином Томислав Николић разговарао је данас у Београду са делегацијом Кинеске инвестиционе корпорације и представницима Кинеске банке и поручио да Кина и Србија треба заједнички да производе и извозе на трећа тржишта.</h2>
      <address>
        <time datetime="2019-11-29T13:16:00+00:00">29 Nov 2019, 13:16</time>
      </address>
      <p>"Кина и Србија имају изванредне пријатељске односе засноване на великој подршци коју Кина пружа Србији, а наши односи унапређују се кроз привредну сарадњу у обостраном интересу. Кинеска подршка у сектору заједничке производње за нас је веома драгоцена", рекао је Николић, преноси савет у саопштењу.</p>
      <figure>
        <img src="http://www.rtv.rs/sr_ci/ekonomija/slike/2017/09/22/tomislav-nikolic-jpg_660x330.jpg"/>
        <figcaption>EPA (ANDREJ CUKIC)</figcaption>
      </figure>
      <p>Он је навео да Србија и Кина треба заједнички да производе и да извозе производе на трећа тржишта, јер Србија има отворено, бесцаринско тржиште са многим државама.</p>
      <p>"У нашим односима заједничка производња је ниво сарадње који прижељкујем да се у будућности унапреди. Увек смо имали подршку Кинеске банке када је било речи о реализацији великих инвестиција у Србији, надам се да ћемо и даље наставити успешно да сарађујемо", нагласио је председник Националног савета.</p>
      <p>Кинеска инвестициона корпорација основана је 2007. године као државни инвестициони фонд са регистрованим капиталом од 200 милијарди долара и ми смо једни од деоничара у Кинеској банци, истакао је извршни потпредседник Кинеске инвестиционе корпорације Лију Јун.</p>
      <p>Он је рекао да је корпорација власник или има значајан удео у многим објекатима широм света, да су и деоничари аеродрома "Хитроу" у Лондону и већински власници луке у Мелбурну, док удео њховог инвестиционог портфолија у САД износи 40 одсто, док у земљама Европске уније износи 30 одсто.</p>
      <p>"Желимо да убрзамо развој иницијативе Појас и пут, пружајући подршку пројектима који су економски оправдани, намера нам је да проширимо инвестиције у источној Европи. Данас извозимо наш капитал, а циљ нам је социјална стабилност Кине, као и да дамо свој допринос развоју других народа, да радимо за добробит свих будућих генерација", рекао је он.</p>
    </article>
  </body>
</html>