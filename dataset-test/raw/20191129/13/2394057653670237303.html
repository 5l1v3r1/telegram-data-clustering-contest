<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/29/nie-umiesz-w-rts-y-age-of-empires-iv-cie-nauczy.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-29T13:40:00+00:00"/>
    <meta property="og:title" content="Nie umiesz w RTS-y? Age of Empires IV Cię nauczy"/>
    <meta property="og:description" content="Twórcy zamierzają zaprezentować nam zupełnie nowe podejście do samouczków w strategiach."/>
  </head>
  <body>
    <article>
      <h1>Nie umiesz w RTS-y? Age of Empires IV Cię nauczy</h1>
      <h2>Twórcy zamierzają zaprezentować nam zupełnie nowe podejście do samouczków w strategiach.</h2>
      <address><time datetime="2019-11-29T13:40:00+00:00">29 Nov 2019, 13:40</time> by <a rel="author">LM</a></address>
      <p>Nietrudno zauważyć, że w ostatnich latach strategie czasu rzeczywistego po wyraźnym spadku formy powracają do łask graczy, a i deweloperzy chętniej inwestują swój czas w produkowanie gier z gatunku. <b>Siłą rzeczy RTS-y, które wychowały niemal całe pokolenie pecetowych graczy, dla wielu młodszych użytkowników mogą być czymś zupełnie nowym</b>, a twórcy Age of Empires IV nie tylko zamierzają zarazić ich miłością do strategii czasu rzeczywistego, ale też znacznie obniżyć dla nich próg wejścia.</p>
      <figure>
        <img src="https://img6.gram.pl/xyhn20191129133448583tfla.jpg"/>
      </figure>
      <p>W rozmowie z redakcją PCGamesN dyrektor kreatywny gry, <b>Adam Isgreen, zdradził, że Relic przygotowało masę rozmaitych elementów, które mają ułatwić rozgrywkę początkującym graczom. Zaznaczył przy tym, że całość prezentuje zupełnie nowe podejście do samouczków</b> zarówno w serii AoE, jak i strategiach w ogóle. Wśród pewników wymienił specjalne misje i scenariusze, podczas których gra będzie analizować poczynania gracza, by informować go, w jaki sposób może dodatkowo usprawnić swój styl rozgrywki. Obok tego pojawią się <b>zaprezentowane w odświeżonym Age of Empires 2: Definitive Edition misje Sztuki Wojny, które mają pokazać graczom skuteczne sposoby na walkę z poszczególnymi frakcjami w grze</b>. Jak dowiedzieliśmy się wcześniej, <a href="https://www.gram.pl/news/2019/11/16/age-of-empires-iv-postawi-na-znaczne-roznice-w-mechanice-rozgrywki-dla-kazdej-z-dostepnych-frakcji.shtml">Age of Empires IV zaoferuje różnorodne mechaniki rozgrywki dla wielu dostępnych w grze frakcji</a>, więc niewykluczone, że dodatkowe szkolenie przyda się także doświadczonym fanom.<br/><br/><b>Age of Empires IV</b> zmierza na <b>PC </b>bez oficjalnej daty premiery. Grę produkuje <b>Relic Entertainment</b>, a jej <a href="https://www.gram.pl/news/2019/11/18/age-of-empires-iv-dodatki-zamiast-mikroplatnosci.shtml">popremierowym rozwojem zajmie się dedykowane marce studio World’s Edge</a>.</p>
      <p>https://www.youtube.com/watch?v=rAbI0fewc7w&amp;feature=emb_title</p>
      <hr/>
      <p>
        <a href="https://www.sferis.pl/gry-komputerowe-2263">Sprawdź bogatą ofertę gier na PC i konsole w sklepie Sferis.pl</a>
      </p>
    </article>
  </body>
</html>