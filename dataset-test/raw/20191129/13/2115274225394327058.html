<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/tiktok_uiguri_cina_video_faroza_aziz-6646335/news/2019-11-29/"/>
    <meta property="og:site_name" content="Agi"/>
    <meta property="article:published_time" content="2019-11-29T13:22:00+00:00"/>
    <meta property="og:title" content="Il video-denuncia sugli uiguri è stato &quot;rimosso per un errore umano&quot;, dice TikTok"/>
    <meta property="og:description" content="ByteDance, la compagnia cinese che gestisce la piattaforma social, si è scusata con Feroza Aziz, la 17enne che dietro un make-up tutorial ha parlato delle persecuzioni cui è sottoposta in Cina la minoranza musulmana"/>
  </head>
  <body>
    <article>
      <h1>Il video-denuncia sugli uiguri è stato "rimosso per un errore umano", dice TikTok</h1>
      <h2>ByteDance, la compagnia cinese che gestisce la piattaforma social, si è scusata con Feroza Aziz, la 17enne che dietro un make-up tutorial ha parlato delle persecuzioni cui è sottoposta in Cina la minoranza musulmana</h2>
      <address><time datetime="2019-11-29T13:22:00+00:00">29 Nov 2019, 13:22</time> by <a rel="author">Sonia Montrella</a></address>
      <p>“Un <b>errore del moderatore</b>”: questo, secondo <b>ByteDance</b>, la compagnia cinese che gestisce <b>TikTok</b>, il motivo per cui<b> Feroza Aziz</b>, la 17enne che sul social ha denunciato la <b>repressione degli uiguri in Cina</b>, si è vista bloccare l’accesso. La ragazza statunitense, armata di piegaciglia, ha postato un finto make-up tutorial per aggirare la censura e parlare delle violenze subite dalla minoranza musulmana turcofona che vive nella regione autonoma dello Xinjiang, i cui membri sono rinchiusi in enormi campi di detenzioni.</p>
      <p>La denuncia è arrivata attraverso una lunga inchiesta realizzata da un consorzio internazionale di giornalisti e che Pechino ha bollato come falsa. Il video, pubblicato sulla piattaforma sabato scorso, è diventato virale totalizzando diversi milioni di visualizzazioni e 500 mila like, prima di essere oscurato, quattro giorni dopo, generando timori su un eccessivo controllo della società madre sui contenuti.</p>
      <related>
        <a href="https://www.agi.it/estero/tiktok_censura-6639693/news/2019-11-28/"/>
      </related>
      <p>Eric Han, capo della sicurezza a TikTok Usa, ha assicurato che il video è stato rimosso solo per 50 minuti a causa di un errore del moderatore” ed è stato ripubblicato appena “un nostro moderatore senior si è accorto dell’errore”. Il motivo del blocco dell’accesso, invece, è legato a un video postato tempo fa che conteneva un’immagine di Osama bin Laden.</p>
      <p>Il Cina l’app ‘sorella’ di TikTok, Douyin, è pesantemente censurata e al controllo dei contenuti lavorano 10 mila persone. TikTok è accessibile solo al di fuori della Cina, mentre <b>DouYin</b> ospita contenuti diversi rispetto al social più famoso.</p>
      <p>“Per anni i cinesi hanno provato a eludere la censura con tattiche come quella usata da Aziz. Quello che cambia ora è che Aziz è una cittadina americana che utilizza un’app ‘americana’”, commenta Charlie Shim, pseudonimo dietro cui si cela il coordinatore di <a href="https://en.greatfire.org/">Greatfire.org</a> organizzazione senza scopo di lucro che monitora lo stato dei siti Web censurati dal Great Firewall of China e aiuta gli utenti di Internet cinesi a eludere la censura e il blocco dei siti.</p>
      <p>I vertici dell’app assicurano di non limitare i contenuti politici “ad eccezione dei casi di hate speech”. Ma Feroza Aziz è scettica e in un post scrive: “Dovrei credere al fatto che mi hanno bloccato per un vecchio video satirico proprio dopo che avevo postato il video-denuncia contro gli uiguri? No”. </p>
    </article>
  </body>
</html>