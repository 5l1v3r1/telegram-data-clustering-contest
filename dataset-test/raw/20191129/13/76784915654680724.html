<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/gazdasag/2019/11/29/megtizszerezodott_a_kulfoldi_mobiladat-forgalom_a_roamingdij_eltorlese_ota/"/>
    <meta property="og:site_name" content="Index.hu"/>
    <meta property="article:published_time" content="2019-11-29T13:40:00+00:00"/>
    <meta property="og:title" content="Megtízszereződött a külföldi mobiladat-forgalom a roamingdíj eltörlése óta"/>
    <meta property="og:description" content="Bejött az embereknek, hogy végre nem kopasztják meg őket a mobilszolgáltatók nyaralás alatt."/>
  </head>
  <body>
    <article>
      <h1>Megtízszereződött a külföldi mobiladat-forgalom a roamingdíj eltörlése óta</h1>
      <address><time datetime="2019-11-29T13:40:00+00:00">29 Nov 2019, 13:40</time> by <a rel="author">-ef-</a></address>
      <p>A roamingdíjak 2017. júniusi <a href="https://index.hu/tech/2017/06/14/csutortoktol_megszunnek_a_roamingdijak_az_eu-ban/">megszüntetése</a> óta az Európai Unión belüli utazások során generált mobiladat-forgalom a tízszeresére nőtt – írja az MTI az Európai Bizottság adatai alapján. </p>
      <p>A felmérésből kiderült, hogy az unión és az Európai Gazdasági Térségen (EGT) belüli roaming internethasználat 2018 nyarán volt a legintenzívebb, a külföldi mobilinternet-használat tizenkétszer magasabb volt, mint mielőtt eltörölték a kiskereskedelmi roamingdíjakat. Ugyanebben az időszakban a külföldről kezdeményezett telefonhívások száma csaknem a háromszorosára ugrott. Nagykereskedelmi szinten a díjplafonok jelentős csökkenése miatt a nagykereskedelmi roamingdíjak még lejjebb szorultak, így majdnem minden roamingszolgáltató számára fenntartható lépést jelentett a roamingdíjak eltörlése.</p>
      <p>A jelentés azt is megállapította, hogy a roamingpiacon kialakult versenydinamika a közeljövőben valószínűleg nem fog változni, ami azt jelenti, hogy továbbra is szükség van a jelenlegi kis- és nagykereskedelmi szabályozásra. A jelenlegi roamingszabályokat az elkövetkező években is alkalmazni kell annak érdekében, hogy a polgárok a továbbiakban is többletköltségek nélkül élvezhessék a barangolás előnyeit az EU-n belül - tették hozzá.</p>
      <p>Az Európai Unió 2017 júniusában törölte el a roamingdíjakat, azóta az európaiak az unión belüli utazásaik során ugyanúgy használhatják mobiltelefonjukat hívásra, SMS-ezésre és internetezésre, mint saját országukban, többletköltségek nélkül. A barangolásról szóló rendelet 2022 júniusáig van hatályban.</p>
    </article>
  </body>
</html>