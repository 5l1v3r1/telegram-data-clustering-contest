<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/non-si-affitta-agli-stranieri-polemiche-per-annuncio-discriminatorio-di-unagenzia-di-grosseto/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T13:08:35+00:00"/>
    <meta property="og:title" content="“Non si affitta agli stranieri”, polemiche per annuncio discriminatorio di un’agenzia di Grosseto"/>
    <meta property="og:description" content="L'annuncio è apparso alcuni giorni fa su uno dei canali web specializzati nella compravendita e locazione di immobili e ha fatto molto discutere tanto da richiamare anche la federazione italiana degli agenti immobiliari che si è voluta dissociare da quanto accaduto. Proteste che hanno indotto il portale a rimuovere la parte discriminatoria."/>
  </head>
  <body>
    <article>
      <h1>“Non si affitta agli stranieri”, polemiche per annuncio discriminatorio di un’agenzia di Grosseto</h1>
      <h2>L’annuncio è apparso alcuni giorni fa su uno dei canali web specializzati nella compravendita e locazione di immobili e ha fatto molto discutere tanto da richiamare anche la federazione italiana degli agenti immobiliari che si è voluta dissociare da quanto accaduto. Proteste che hanno indotto il portale a rimuovere la parte discriminatoria.</h2>
      <address><time datetime="2019-11-29T13:08:35+00:00">29 Nov 2019, 13:08</time> by <a rel="author" href="https://www.fanpage.it/author/antonio-palma/" target="_blank">Antonio Palma</a></address>
      <p>Un <b>annuncio</b> che all'apparenza sembrava come tanti altri con lo scopo di <b>affittare un appartamento</b> con tanto di arredamento ma a renderlo decisamente diverso una piccola postilla finale dal sapore chiaramente discriminatorio: <b>"No Stranieri"</b>. È l'annuncio apparso alcuni giorni fa su un dei canali web specializzati nella compravendita e locazione di immobili a livello nazionale e che ha fatto molto discutere tanto da richiamare anche la federazione italiana degli agenti immobiliari che si è voluta  dissociare da quanto accaduto. L'annuncio riguardava un appartamento al secondo piano di uno stabile a Grosseto, composto da soggiorno con angolo cottura, terrazzo, disimpegno, camera matrimoniale e bagno con finestra, come recitava l'avviso.</p>
      <p>"Il bilocale a Grosseto è stato messo in locazione con un canone mensile di 520 euro. Un appartamento arredato con <b>postilla chiaramente razzista:</b> questo annuncio pubblicato, e poi modificato dal portale, infatti, non era rivolto a potenziali locatari stranieri" scrivono dal sindacato <b>Fiaip Toscana,</b> ricordando che "nella contrattazione tra privati occorre tutelare la libertà decisionale di ciascuno" e "pubblicare su un portale online la dicitura ‘no stranieri' è chiaramente un atto discriminatorio che merita di essere segnalato e denunciato all'opinione pubblica.</p>
      <p>"La nostra Federazione è da sempre attenta al rispetto della persona ed aderisce orgogliosamente al protocollo sottoscritto con Unar, l'Ufficio Nazionale Antidiscriminazioni Razziali della Presidenza del Consiglio dei Ministri, protocollo in questi ultimi tempi soggetto a rinnovo", ha commentato Simone Beni, presidente regionale di Fiaip. "Nella nostra regione abbiamo da tempo attivato una<b> campagna di sensibilizzazione</b> per il rispetto dei diritti della persona e la difesa delle diversità legate alle procedure di compravendita o locazione di immobili, nel pieno rispetto del principio di parità di trattamento tra le persone e contrastando il diffondersi di eventuali fenomeni discriminatori" ha aggiunto il vicepresidente Fiaip Toscana. Dopo le polemiche, dall’annuncio è stata rimossa la parte discriminatoria sugli stranieri.</p>
    </article>
  </body>
</html>