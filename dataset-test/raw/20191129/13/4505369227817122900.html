<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/carnea-de-porc-va-fi-mai-scumpa-cu-aproape-20prc-de-sarbatori_499813.html"/>
    <meta property="og:site_name" content="romaniatv.net"/>
    <meta property="article:published_time" content="2019-11-29T13:00:46+00:00"/>
    <meta property="og:title" content="Carnea de porc va fi mai scumpă cu aproape 20% de Sărbători"/>
    <meta property="og:description" content="Carnea de porc este cu 15-20% mai scumpă anul acesta de Sărbători, a anunţat vineri Dana Tănase, director executiv al Asociaţiei Rom&amp;acirc;ne a Cărnii. Ea explică scumpirea prin faptul că pe piaţa europeană există un deficit major de carn"/>
  </head>
  <body>
    <article>
      <h1>Carnea de porc va fi mai scumpă cu aproape 20% de Sărbători</h1>
      <address><time datetime="2019-11-29T13:00:46+00:00">29 Nov 2019, 13:00</time> by <a rel="author" href="https://plus.google.com/111472426902661327443" target="_blank">Ionela Marcu</a></address>
      <p>Carnea de porc este cu 15-20% mai scumpă anul acesta de Sărbători, a anunţat vineri Dana Tănase, director executiv al Asociaţiei Române a Cărnii. Ea explică scumpirea prin faptul că pe piaţa europeană există un deficit major de carne, iar moneda naţională s-a depreciat în ultima perioadă.</p>
      <p><b>"Ne confruntăm cu o criză a cărnii de porc. Pesta porcină a devastat China şi Asia, astfel că UE exportă masiv în această regiune. Acest lucru a făcut ca, de la începutul anului, preţul cărnii de porc în Europa să crească cu 30%",</b> a precizat Dana Tănase.</p>
      <p>La aceasta se adaugă şi deprecierea leului din ultima perioadă, a continuat ea.</p>
      <p><b>"E foarte greu să spui că aduci carne dintr-un stat membru, pentru că, practic, nu mai are nimeni. Membrii asociaţiei noastre au făcut comenzi cu şase luni în urmă pentru a avea carne acum. În ceea ce priveşte preţul, în magazinele din România deja se simte o scumpire de 15-20%",</b> a susţinut Tănase.</p>
      <p>Reprezentanta Asociaţiei Române a Cărnii a recomandat consumatorilor să cumpere carne doar din unităţile autorizate, precum hipermarketuri, măcelării şi magazine verificate de ANPC şi de direcţiile sanitar-veterinare, pentru a fi siguri de calitatea acesteia.</p>
      <p>Importurile de carne de porc au crescut atât cantitativ, cât şi valoric în primele opt luni din acest an, faţă de perioada similară a anului trecut, ocupând în continuare prima poziţie în topul produselor agroalimentare importate, conform datelor Ministerului Agriculturii şi Dezvoltării Rurale (MADR), prezentate de Agerpres.</p>
      <p>În perioada 1 ianuarie - 31 august 2019 au fost importate 179.079 tone de carne de porc, pentru care s-au cheltuit 362,39 milioane de euro, în timp ce anul trecut s-au adus de pe piaţa UE şi din ţări terţe 169.795 tone, în valoare de 312,46 milioane de euro.</p>
      <p>România a înregistrat în primele opt luni ale acestui an un deficit de 1,14 miliarde de euro în comerţul cu produse agroalimentare, în creştere cu 24% faţă de aceeaşi perioadă a anului trecut, când acesta s-a cifrat la 923,44 milioane de euro.</p>
      <p>În perioada menţionată, exporturile s-au majorat cu aproape 6%, însumând 4,28 miliarde de euro, însă importurile au crescut cu 9,3%, până la 5,43 de miliarde de euro.</p>
      <p>Cantitatea totală de produse agroalimentare exportate în perioada ianuarie-august 2019 în ţările intra şi extra comunitare a fost aproape dublă faţă de cea a importată, însă România continuă să exporte cu precădere materii şi aduce din import produse procesate cu valoare adăugată mare.</p>
      <p>Astfel, în primele opt luni au fost exportate 11,23 de milioane de tone de produse agroalimentare, în creştere faţă de aceeaşi perioadă a anului trecut, când s-a consemnat o cantitate de 10,801 milioane de tone. Importurile au totalizat 5,87 milioane de tone la opt luni, faţă de 5,65 milioane de tone în perioada similară din 2018. </p>
    </article>
  </body>
</html>