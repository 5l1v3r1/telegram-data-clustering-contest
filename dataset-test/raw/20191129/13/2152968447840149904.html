<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/crime/2019/11/29/psiholog-bankerkata-nevena-e-chast-ot-moderna-istoriia-za-romeo-i-julieta.431265"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T13:31:00+00:00"/>
    <meta property="og:title" content="Психолог: Банкерката Невена е част от модерна история за Ромео и Жулиета"/>
    <meta property="og:description" content="Тя е имала силна нужда да бъде майка, не е действала от алчност | Dnes.bg"/>
  </head>
  <body>
    <article>
      <h1>Психолог: Банкерката Невена е част от модерна история за Ромео и Жулиета</h1>
      <h2>Тя е имала силна нужда да бъде майка, не е действала от алчност</h2>
      <address><time datetime="2019-11-29T13:31:00+00:00">29 Nov 2019, 13:31</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>"Получило се е смесване между това, което принадлежи на институцията и това, което принадлежи на човек“, каза пред bTV  криминалният психолог проф. Калин Гайдаров и добави, че когато човек работи в банка и с много пари, изкушението е голямо.</p>
      <related>
        <a href="https://www.dnes.bg/crime/2019/11/27/vyv-varna-bankerka-otkradnala-1-mln-leva-ot-smetki-na-klienti.431031"/>
      </related>
      <p>„Друга е случката с този неясен виртуален партньор. Общуването в мрежата е достатъчни пълноценно за специфична категория хора“, коментира той. „Нещата са сериозни от чисто криминална гледна точка“, допълни специалистът.</p>
      <p>
        <a href="https://www.dnes.bg/index/2019/11/27/bankerkata-nevena-iztochila-miliona-ot-liubov-obektyt-ot-montana.431048">
          <b>Банкерката Невена източила милиона от любов, обектът - от Монтана</b>
        </a>
      </p>
      <p>Според Гайдаров мотивът на банкерката е чисто личен и психологически: „На 38 година тя е с потенциала, който трябва да разгърне. Той е свързан с майчински инстинкти. Този подтик от природата, той трябва да се реализира“.</p>
      <p>„Друг въпрос е, че тази банка трябва да има достатъчно силен контрол, да следи какво се случва. Но в крайна сметка не можете да влезете в главата на един човек, колкото и да се опитвате“, каза проф. Гайдаров.</p>
      <p>Според него, нищо не се е променило от времената с любовните истории, описани в литературата: „Това се случва по един технологичен начин. Същата история като Ромео и Жулиета, но прехвърлена в днешно време“.</p>
      <p>Криминалистът смята, че банкерката е искала да се реализира като личност, макар и по един доста необичаен начин Според него фактът, че тя има вид на скромен и затворен човек, пречи на социалното общуване, към което всички ние се стремим.</p>
      <p>Проф. Гайдаров изтъква, че фактът, че преди присвояването на парите банкерката и баща и са теглили кредити, парите от които също са изпратени на непознати, говори, че цялата история наистина има личен момент, а не става въпрос само за алчност.</p>
      <p>„Възможно е да бъде манипулирана с много неща през тази връзка с този странен човек, който ние все още не знаем кой е. Но най-вероятно става дума за такъв тип манипулация“, каза още криминалистът.</p>
      <p>„Искала е да бъде полезна, да бъде свързана и да бъде майка. Реализацията е странна, тя е абсурдна, но хората започват да живеят по някакъв откъснат начин“, добави той.</p>
    </article>
  </body>
</html>