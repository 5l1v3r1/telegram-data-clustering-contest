<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014751/%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%A8%D9%87-%D8%AE%D9%88%D8%AF%D8%B1%D9%88-%D9%88-%D9%85%D9%88%D8%AA%D9%88%D8%B1%D8%B3%DB%8C%DA%A9%D9%84%D8%AA-%D9%87%D8%A7%DB%8C-%D9%81%D8%B1%D8%B3%D9%88%D8%AF%D9%87-%D8%AA%D8%B9%D9%84%D9%82-%D9%85%DB%8C-%DA%AF%DB%8C%D8%B1%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T13:31:15+00:00"/>
    <meta property="og:title" content="کارت سوخت به خودرو و موتورسیکلت‌های فرسوده تعلق می‌گیرد؟"/>
    <meta property="og:description" content="رییس پلیس راهور ناجا اعلام کرد که خودروها و موتورسیکلت‌های فرسوده کارت سوخت دریافت نمی‌کنند."/>
  </head>
  <body>
    <article>
      <h1>کارت سوخت به خودرو و موتورسیکلت‌های فرسوده تعلق می‌گیرد؟</h1>
      <address>
        <time datetime="2019-11-29T13:31:15+00:00">29 Nov 2019, 13:31</time>
      </address>
      <p>
        <i>رییس پلیس راهور ناجا اعلام کرد که خودروها و موتورسیکلت‌های فرسوده کارت سوخت دریافت نمی‌کنند.</i>
      </p>
      <p>به گزارش مشرق، سردار سید کمال هادیانفر درباره تعداد خودروها و موتورسیکلت‌های فرسوده در کشور اظهارکرد: درحال حاضر در کشور ما ۲۳ میلیون و ۵۰۰هزار خودرو وجود دارد که ۵۳۶ هزار دستگاه آن در سن فرسودگی است، یعنی بالای ۲۵ سال عمر دارد و بر اساس مصوبه ستاد سوخت کشور برایشان کارت سوخت صادر نمی‌شود.</p>
      <blockquote> بیشتر بخوانید:<br/><a href="https://www.mashreghnews.ir/news/1014661/%D8%B2%D9%86%DA%AF%D9%86%D9%87-%D8%A8%D8%A7-%D8%AD%D8%B0%D9%81-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%DA%86%D9%82%D8%AF%D8%B1-%D8%A8%D9%87-%DA%A9%D8%B4%D9%88%D8%B1-%D8%B6%D8%B1%D8%B1-%D8%B2%D8%AF">زنگنه با حذف <i>کارت</i><i>سوخت</i> چقدر به کشور ضرر زد؟</a></blockquote>
      <p>وی ادامه داد: از ۱۱میلیون و ۵۰۰ هزار دستگاه موتورسیکلت نیز ۷میلیون و ۲۰۰هزار دستگاه بالای ۱۰ سال و ۱۵ سال سن دارند که البته برخی از آن‌ها در پارکینگ‌ها و ... مانده است، اما برای این موتورسیکلت‌ها نیز کارت سوختی صادر نخواهد شد.</p>
      <p>رییس پلیس راهور ناجا در مورد آلودگی هوا در کلانشهرها نیز گفت: مساله آلودگی هوا چند بخش دارد، یکی شرایط جوی و عدم وزش باد و بارش باران و ... که خیلی دست انسان نیست. یک بخش هم مربوط به خودروهای فرسوده است که امیدوارم با استفاده از قانون و مقررات موجود بتوان تا حدی زیادی نیز آن را حل کرده و این مساله را نیز حل کرد.</p>
      <p>هادیانفر در مورد خودروهای بدون معاینه فنی اظهار کرد: تمام دوربین‌های ما در سراسر کشور به ویژه در شهرها به ازای هرباری که یک خودرو در روز از جلوی دوربین‌ها عبور کند، براساس ماده ۸ هوای پاک ۵۰ هزار تومان جریمه اعمال خواهد کرد و به همین دلیل نیز لازم است که رانندگان خودروهای فاقد معاینه فنی حتما نسبت به دریافت معاینه فنی اقدام کنند.</p>
      <p>وی ادامه داد: متاسفانه بخشی از ناوگان حمل و نقل عمومی مانند اتوبوس‌ها و نیز کامیون‌ها و .. هم در سن فرسودگی هستند که باید نسبت به نوسازی آن اقدام شود.</p>
      <p>رییس پلیس راهنمایی و رانندگی ناجا با بیان اینکه ماموران پلیس به صورت دستی و سیستمی در معابر و ... نیز اقدام به کنترل و برخورد با خودروهای آلاینده می‌کنند، گفت: امیدواریم با افزایش قیمت سوخت، کاهش تردد خودروها و به تبع آن کاهش آلودگی هوا را هم داشته باشیم، البته آمارهای ما از روزهای نخست سهمیه بندی نشان می‌دهد که کاهش ترددی صورت نگرفته است.</p>
      <p>هادیانفر افزود: در مورد آلودگی هوا دیگر دستگاه‌ها نیز مسئولیت‌هایی دارند که برخی دراز مدت و برخی کوتاه مدت است که امیدوارم انجام شود تا در مجموع بتوانیم سبب کاهش آلودگی هوا شویم.</p>
      <p>منبع: ایسنا</p>
    </article>
  </body>
</html>