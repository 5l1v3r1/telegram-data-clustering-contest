<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/29/pogljad/polityka/medovyj-misyacz-zakinchyvsya-chomu-rejtynh-zelenskoho-znyzyvsya"/>
    <meta property="og:site_name" content="Слово і Діло"/>
    <meta property="article:published_time" content="2019-11-29T13:30:02+00:00"/>
    <meta property="og:title" content="«Медовий місяць» закінчився: чому рейтинг Зеленського знизився"/>
    <meta property="og:description" content="Рейтинг підтримки президента Володимира Зеленського знизився на понад 20 відсотків, стверджують соціологи Київського міжнародного інституту соціології (КМІС)."/>
  </head>
  <body>
    <article>
      <h1>«Медовий місяць» закінчився: чому рейтинг Зеленського знизився</h1>
      <address><time datetime="2019-11-29T13:30:02+00:00">29 Nov 2019, 13:30</time> by <a rel="author">Володимир Фесенко</a></address>
      <p>
        <b>Рейтинг підтримки президента <a href="https://www.slovoidilo.ua/persony/zelenskyi-volodymyr-oleksandrovych">Володимира Зеленського</a> знизився на понад 20%, стверджують <a href="https://www.slovoidilo.ua/2019/11/28/novyna/polityka/opytuvannya-pokazalo-padinnya-rejtynhu-zelenskoho">соціологи Київського міжнародного інституту соціології</a> (КМІС). До Зеленського позитивно ставляться 52%. У вересні, згідно з опитуванням КМІС, ця цифра дорівнювала 73%. Тобто за два місяці рейтинг просів на 21 відсотковий пункт. Політолог, директор Центру політичних досліджень «Пента» Володимир Фесенко в коментарі «Слово і Діло» пояснив, що падіння рейтингів цілком очікувано.</b>
      </p>
      <p>«<i>Є рейтингова ситуація «медового місяця» – перший стартовий період правління президента, під час якого зазвичай найвищі показники. Справа в тому, що суспільство в цей проміжок часу перебуває у стані ейфорії, є завищені очікування. Це як у молодят: спочатку –романтика, а далі настають будні. Так само зараз. Це перехід з романтичного стану в більш буденний</i>», – прокоментував Фесенко.</p>
      <p>Політолог зауважив, що критичні настрої посилюються. Але так було з попередніми президентами.</p>
      <p>Володимир Фесенко звернув увагу, що у Зеленського ситуація трохи краще порівняно з його попередниками, оскільки у нього збереглися вищі рейтинги, ніж, наприклад, за аналогічний період у п'ятого президента.</p>
      <related>
        <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny"/>
      </related>
      <p>Крім того, експерт підкреслив, що падіння рейтингів Кабміну та парламенту відбувається більш стрімко, ніж у президента.</p>
      <p>На думку Фесенка, ситуація з президентськими показниками двозначна. За даними Фонду «Демократичні ініціативи», велика частина суспільства підтримує миротворчі ініціативи Зеленського, а також політичні дії.</p>
      <p>Експерт зауважив, що більш критично населення сприймає соціально-економічні рішення Зеленського: земельну реформу, приватизацію великих підприємств.</p>
      <p>«<i>Також є дисонанс навколо тарифної проблеми. Зі зрозумілих причин населення хоче зниження тарифів. Уряд у зв'язку з домовленостями з МВФ не може собі це дозволити. Більше того, з початком опалювально-зимового періоду зростає ціна на газ, а значить і на тарифи. Це б'є по кишенях українців. Більшою мірою це впливає на рейтинги уряду, парламенту, але є втрати й для Зеленського</i>», – пояснив Володимир Фесенко.</p>
      <p>На думку експерта, головні ризики для Зеленського в 2020 році пов'язані з соціально-економічними проблемами.</p>
      <p>Як показує досвід усіх попередніх президентів, на другому році президентства тенденція падіння рейтингів може зберегтися, зазначив політолог.</p>
      <p>«<i>На другому році падіння рейтингів було істотним у Порошенка та Яценюка. Тоді це було пов'язано з непопулярними рішеннями влади: підвищенням тарифів та девальвацією. У Зеленського, вірогідно, будуть проблеми з ухваленням земельної реформи</i>», – уточнив Фесенко.</p>
      <p>Резюмуючи, політолог припустив, що якщо Зеленському вдасться утримати соціально-економічну стабільність та досягти прогресу в мирному процесі, то є шанс зберегти хоча б відносно високий рівень підтримки.</p>
      <p>Відзначимо, опитування КМІС проводилося з 22 до 25 листопада методом телефонного інтерв'ю на основі випадкової вибірки мобільних телефонних номерів. Під час опитування проведено 1 500 інтерв'ю, похибка не перевищує 3%.</p>
      <p>Раніше аналітики порталу підрахували, що<a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj"> за 6 місяців президентства Володимир Зеленський виконав 24 обіцянки</a> і провалив – 18.</p>
      <p>Чи вдавалося хоча б одному президенту України зберегти свій рейтинг до кінця каденції – дивіться на нашій <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny">інфографіці.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/28/ogljad/polityka/merezhi-obhovoryuyut-padinnya-rejtynhu-zelenskoho"/>
        <a href="https://www.slovoidilo.ua/2019/11/28/novyna/polityka/opytuvannya-pokazalo-padinnya-rejtynhu-zelenskoho"/>
        <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny"/>
        <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj"/>
      </related>
    </article>
  </body>
</html>