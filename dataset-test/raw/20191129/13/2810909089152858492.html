<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360170"/>
    <meta property="og:site_name" content="РЕГИОН - РТРС"/>
    <meta property="article:published_time" content="2019-11-29T13:55:00+00:00"/>
    <meta property="og:title" content="Павић: Нова комисија показује да ЕУ више није хомогена"/>
    <meta property="og:description" content="Нова Европска комисија потврђује чињеницу да ЕУ више није хомогена јер су у Европском парламенту изабране нове снаге, што ће условити много више нестабилности у дјеловању Уније, те се одразити и на Комисију, оцијенио је у изјави за Срну политиколог Александар Павић."/>
  </head>
  <body>
    <article>
      <h1>Павић: Нова комисија показује да ЕУ више није хомогена</h1>
      <address>
        <time datetime="2019-11-29T13:55:00+00:00">29 Nov 2019, 13:55</time>
      </address>
      <p>
        <i>Нова Европска комисија потврђује чињеницу да ЕУ више није хомогена јер су у Европском парламенту изабране нове снаге, што ће условити много више нестабилности у дјеловању Уније, те се одразити и на Комисију, оцијенио је у изјави за Срну политиколог Александар Павић.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1240/124007.jpg"/>
        <figcaption>Александар Павић (фото: sveosrpskoj.com)</figcaption>
      </figure>
      <p>Када је ријеч о политици према региону такозваног западног Балкана, Павић сматра да је јасан став новог предсједника Европске комисије Урсуле фон дер Лајен - да ЕУ остаје на курсу проширења - више реакција на француски став да неће бити даљих проширења док не буду ријешена питања која се тичу функционисања ЕУ, па чак и самих услова за проширење.</p>
      <p>- И даље националне државе, поготово ове најјаче Француска и Њемачка, воде главну ријеч и то не може да превазиђе ни Европска комисија, тако да чак ни најбоље намјере Урсуле фон дер Лајен, које одсликавају више њемачки интерес да се даље шири ЕУ зато што се тиме шири њемачки утицај, не могу да промјене Макроново мишљење. То могу да промјене само унутрашњи односи снага у Француској - оцјењује Павић.</p>
      <p>Павић сматра да чак и ако буде ситних уступака и ако буду отворени преговори са Сјеверном Македонијом и Албанијом, то ће бити више ради симболике - да би био одржан привид да ЕУ у чланству жели земље региона.</p>
      <p>Он оцјењује да много утицаја неће имати ни избор комесара за проширење из Мађарске - земље која подржава евроинтеграције Србије, јер, како указује, комесар за проширење биће благонаклон, али није он тај који доноси одлуке.</p>
      <p>Осим тога, истиче Павић, Мађарска је у сукобу са другим земљама, поготово са Њемачком и Француском и по другим питањима, на првом мјесту када је ријеч одбрани традиционалних вриједности и политике према мигрантима.</p>
      <p>- Тако да је, ипак, поготово одласком Велике Британије, ако све буде ишло по плану, њемачко-француска осовина та која је мотор, а између Француза и Нијемаца сада постоје размомилажења око стратешких питања, укључујући проширење и његову сврсисходност и механизам - закључује Павић.</p>
    </article>
  </body>
</html>