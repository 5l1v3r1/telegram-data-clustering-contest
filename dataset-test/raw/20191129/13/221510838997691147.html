<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179976/bake-off-italia-2019-finale-vincitore"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Bake Off Italia 2019: chi vincerà?"/>
    <meta property="og:description" content="Giunge a conclusione la settima edizione di Bake Off Italia ed uno tra Riccardo, Rong, Hasnaa e Martina sarà proclamato nuovo miglior pasticcere amatoriale italiano. Avverrà al termine della puntata finale, che andrà in onda questa sera su Real Time e che vedrà nelle vesti di quarto giudice Antonino Cannavacciuolo. Ma chi tra i quattro finalisti merita davvero la vittoria e perchè?"/>
  </head>
  <body>
    <article>
      <h1>Bake Off Italia 2019: chi vincerà?</h1>
      <address><time datetime="2019-11-29T13:00:00+00:00">29 Nov 2019, 13:00</time> by <a rel="author">Stefania Stefanelli</a></address>
      <figure>
        <img src="https://images.davidemaggio.it/pics3/2019/11/Bake-Off-2019-Rong-Riccardo-Martina-e-Hasnaa.jpg"/>
        <figcaption>Bake Off 2019 - Rong, Riccardo, Martina e Hasnaa</figcaption>
      </figure>
      <p>Giunge a conclusione la <b>settima edizione</b> di <b><a href="https://www.davidemaggio.it/archives/category/bake-off">Bake Off Italia</a></b> ed uno tra Riccardo, Rong, Hasnaa e Martina sarà proclamato nuovo miglior pasticcere amatoriale italiano. Avverrà al termine della puntata finale, che andrà in onda questa sera su Real Time e che vedrà nelle vesti di quarto giudice Antonino Cannavacciuolo. Ma chi tra i quattro finalisti merita davvero la vittoria e perchè?</p>
      <p>Il più quotato al momento è <b>Riccardo Pagni</b>. Studente di Pieve a Nievole (PT), di soli diciotto anni, si è imposto puntata dopo puntata per la sua tenacia e la voglia di migliorarsi, diventando un punto di riferimento per gli altri concorrenti nonché l’avversario da battere. Preciso ed esigente, con la sua vittoria confermerebbe la nuova strada presa dal talent dolciario, che già lo scorso anno ha premiato un giovanissimo. Ma, soprattutto, renderebbe omaggio al padre scomparso, cuoco di professione.</p>
      <p>Anche la ventenne <b>Martina Russo</b> potrebbe però meritare la vittoria. Il percorso della ragazza, proveniente da Bologna e sempre molto attenta allo stile e alla moda, è stato costante e l’ha vista eccellere in più di un’occasione; Martina ha convinto spesso i giudici con le sue creazioni ed ha saputo imporsi sia con i propri dolci che con il carattere forte e l’ostentata fiducia in se stessa, che potrebbero portarla al trionfo.</p>
      <p>Percorso molto diverso è stato invece quello di <b>Hasnaa Machaar</b>, la mamma proveniente da Salerno ma originaria di Casablanca che, partita benissimo, ad un certo punto ha avuto un calo di rendimento. Ventotto anni, operaia, all’inizio sembrava non avere rivali ma poi ha commesso diversi errori, riuscendo comunque a recuperare in semifinale; con il suo carattere spigoloso e ipercritico, potrebbe impegnarsi per l’affondo finale e riuscire nell’impresa suprema.</p>
      <p>Infine c’è <b>Rong Hao Wu</b>, l’outsider della situazione. 19 anni, cameriere a Milano ma di origini cinesi, sembrava sul punto di essere eliminato già diverse settimane fa ma, nonostante un crollo emotivo che l’avrebbe potuto penalizzare definitivamente, è andato avanti, riuscendo a ritagliarsi un posto in finale. Freddo e poco espansivo, sarebbe il vincitore che nessuno si aspetta… nonché quello che pochi vorrebbero.</p>
      <p>Nella prova creativa i finalisti dovranno preparare un dolce con gli ingredienti dello chef: sale, olio, ricotta e limoni di Sorrento. Terminati gli assaggi, i giudici decreteranno il primo eliminato. Nella prova tecnica i concorrenti rimasti dovranno replicare un dolce al piatto firmato Cannavacciuolo: Dessert cocco, arachidi e ananas. Fondamentale sarà la resa estetica, la precisione nella cottura dell’ananas e la finitura della rigatura del cocco. Infine, gli ultimi 2 pasticceri che resteranno in gara si contenderanno il titolo nell’ultima prova a sorpresa, dedicata alle ricette che potrebbero essere presenti nel libro che il vincitore pubblicherà; il premio finale include anche un viaggio per tre persone. La proclamazione del vincitore avverrà come da tradizione fuori dal tendone.</p>
      <slideshow>
        <figure>
          <img src="https://images.davidemaggio.it/pics3/2019/11/Bake-Off-2019-Hasnaa.jpg"/>
          <figcaption>Bake Off 2019 - Hasnaa</figcaption>
        </figure>
        <figure>
          <img src="https://images.davidemaggio.it/pics3/2019/11/Bake-Off-2019-Martina-R.jpg"/>
          <figcaption>Bake Off 2019 - Martina R</figcaption>
        </figure>
        <figure>
          <img src="https://images.davidemaggio.it/pics3/2019/11/Bake-Off-2019-Riccardo.jpg"/>
          <figcaption>Bake Off 2019 - Riccardo</figcaption>
        </figure>
        <figure>
          <img src="https://images.davidemaggio.it/pics3/2019/11/Bake-Off-2019-Rong.jpg"/>
          <figcaption>Bake Off 2019 - Rong</figcaption>
        </figure>
        <figure>
          <img src="https://images.davidemaggio.it/pics3/2019/11/Bake-Off-2019-Rong-Riccardo-Martina-e-Hasnaa.jpg"/>
          <figcaption>Bake Off 2019 - Rong, Riccardo, Martina e Hasnaa</figcaption>
        </figure>
      </slideshow>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/179812/bake-off-italia-2019-semifinale-eliminato-finalisti"/>
        <a href="https://www.davidemaggio.it/archives/168599/pechino-express-2018-vincitore"/>
        <a href="https://www.davidemaggio.it/archives/163441/amici-2018-semifinale-finalisti-eliminato"/>
        <a href="https://www.davidemaggio.it/archives/156410/bake-off-italia-2017-chi-vincera"/>
      </related>
    </article>
  </body>
</html>