<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobna.com/454596/%d8%ac%d8%b3%d9%85%d8%b4%d8%a7%d9%86-%d8%ae%d8%a7%da%a9%d8%b3%d8%aa%d8%b1-%d8%a8%db%8c%e2%80%8c%d9%85%d8%b3%d8%a6%d9%88%d9%84%db%8c%d8%aa%db%8c-%d8%b4%d8%af-%d9%88-%d9%be%d8%b1%d9%88%d9%86%d8%af%d9%87.html"/>
    <meta property="og:site_name" content="مجله آنلاین موبنا"/>
    <meta property="article:published_time" content="2019-11-29T13:57:53+00:00"/>
    <meta property="og:title" content="جسمشان خاکستر بی‌مسئولیتی شد و پرونده‌شان قربانی بی‌مهری"/>
    <meta property="og:description" content="پنجم آذرماه، مصادف با سالگرد حادثه‌ «قطار تبریز- مشهد» است، فاجعه‌ای که در پی آن ۴۸ تن از هموطنانمان در مسیر زیارت امام رضا(ع) به دیار حق شتافتند؛ اکنون سه سال از وقوع این ماجرا می‌گذرد اما آتش این درد هنوز هم در دل‌های حادثه دیدگان زبانه می‌کشد و در انتظار مجازات عاملان حادثه هستند."/>
  </head>
  <body>
    <article>
      <h1>جسمشان خاکستر بی‌مسئولیتی شد و پرونده‌شان قربانی بی‌مهری</h1>
      <h2>پنجم آذرماه، مصادف با سالگرد حادثه‌ «قطار تبریز- مشهد» است، فاجعه‌ای که در پی آن ۴۸ تن از هموطنانمان در مسیر زیارت امام رضا(ع) به دیار حق شتافتند؛ اکنون سه سال از وقوع این ماجرا می‌گذرد اما آتش این درد هنوز هم در دل‌های حادثه دیدگان زبانه می‌کشد و در انتظار مجازات عاملان حادثه هستند.</h2>
      <address>
        <time datetime="2019-11-29T13:57:53+00:00">29 Nov 2019, 13:57</time>
      </address>
      <p><a href="https://mobna.com/"><b>مجله آنلاین موبنا </b></a>– در این حادثه جانسوز، چهار واگن از ریل خارج و دو واگن دچار حریق شد و ۴۸ تن از زوار رضوی در نیمه راه زیارت، بی آنکه در میان واگن‌های قطار راه نجاتی بیایند، در عرض چندین ساعت، سوختند، برخی‌ها هم کاملا خاکستر شدند. پیکر ۴۳ نفر از جان‌باختگان به خانواده‌های آنان تحویل داده شد و پنج هموطن را هم مفقودی اعلام کردند.</p>
      <p>
        <b>حتی یک استخوان از پسرم نداریم</b>
      </p>
      <p>حاج محمد رزمی یکی از داغدیدگان این حادثه در گفت‌وگو با ایسنا، می‌گوید: بنده دو تا از فرزندان خود ( سیامک و ناصر رزمی) و خواهر زاده و شوهر خواهرم ( سعید و وهاب خدامی) را در حادثه قطار تبریز- مشهد از دست دادم که یکی از فرزندان من مفقود بوده و خبری از جنازه او نیست.</p>
      <p>وی ادامه می‌دهد: همچنان ما چشم انتظار هستیم و وقتی شب‌ها زنگ خانه زده می‌شود، خیال می کنیم پسرم آمده است. جسد سیامک و خواهر شوهرم را تحویل دادند و از خواهر زاده‌ام فقط چند تکه استخوان به دست ما رسید و تنها خواسته ما این بود که حداقل یک تکه از استخوان پسرم را نیز بدهند تا خاکش کنیم.</p>
      <p>وی می‌افزاید: هیچ کس پاسخگوی این پرونده نشد، ما هم از بس پیگیری کردیم دیگر خسته شدیم؛ دیروز پیامکی را مبنی بر دستگیری چند نفر از کارگران راه آهن که مقصران این حادثه شناسایی شده‌اند، دریافت کردیم و بدون اینکه بفهمیم پشت این حادثه چه موضوعی مطرح است، پرونده بدون پیگیری و در حالت مبهم مختومه شد.</p>
      <p>این داغدیده می‌گوید: تمامی مسئولان به گونه‌ای با این ماجرا برخورد کردند که گویا عزیزمان از دست نرفته است و حتی زمانی که برای روند پیگیری پرونده به دادگاه مراجعه می‌کردیم، به نحوی برخورد می کردند که انگار ما مقصر هستیم.</p>
      <p>وی خاطرنشان می‌کند: ما نیازی به خون بها نداشتیم و آن را در راه خدا احسان کردیم و خودمان را به نحوی تسکین داده و می‌گویم شاید مصلحت الهی این بوده است.</p>
      <p>
        <b>پرونده قطار تبریز- مشهد مختومه شده و مجازات متخلفان داده نشد</b>
      </p>
      <p>مجید نقوی یکی دیگراز داغدیدگان این حادثه است که فرزند خود (حامد نقوی) را در حادثه قطار تبریز- مشهد از دست داده، وی در گفت‌وگو با ایسنا می‌گوید:  با گذشت سه سال از حادثه قطار تبریز- مشهد، مقصران اصلی حادثه مشخص نبوده است؛ ولی حدود دو سه روز اخیر نامه‌ای را در رابطه با شناسایی چهار نفر از مسببان حادثه دریافت کرده‌ایم و بدون این‌که چگونگی ماجرا را برای ما توضیح دهند، پرونده بایگانی شد و حتی نتوانستیم در این رابطه یقه کسی را بگیریم.</p>
      <p>وی خاطرنشان می‌کند: حادثه در هر جای دنیا رخ می‌دهد و بنده افتخار می کنم که پسرم را در راه زیارت امام رضا (ع) از دست داده‌ام، اما این‌که به جای پذیرش مسئولیت حادثه، شناسایی و مجازات عاملان ومقصران آن، عواملی مانند یخ زدگی ترمز به علت سرما و یا عوض شدن شیفت در راه آهن را بهانه کردند به هیچ عنوان قابل قبول نیست.</p>
      <p>وی ادامه می‌دهد: مگر مسئول شیفت مرکز کنترل اجازه دارد بدون ارائه توضیحات لازم شیفت را تحویل دهد؟  یا این‌که با وجود بروز حادثه در ایستگاه راه‌آهن، چرا در همان لحظات ابتدایی با تجهیزات اطفا حریق در دسترس، آتش سوزی مهار نشده و با وجود چندین مسافر در این قطار اجازه ندادند افراد نزدیک شوند؟ تا نتیجه آن خاکستر شدن اعضای خانواده مسافران در مقابل دیدگان آنها باشد.</p>
      <p>این داغدیده می‌‌افزاید: کاری از دست ما بر نمی‌آید و حتی شکایت‌ها بدون نتیجه ماند و تنها خدا می‌تواند از مقصران انتقام بگیرد؛ حتی یک روز از عمرم باقی بماند، بازهم می خواهم مجازات کسانی که عامل بروز این حادثه بودند را ببینم.</p>
      <p>وی متذکر می‌شود: ما نیازی به دیه نداشتیم، با دادن دیه بی حرمتی و بی توجهی‌ها از یاد نمی‌رود؛ تنها به دنبال این بودیم تا مقصران این حادثه مجازات شوند و درس عبرتی برای سایر افراد باشد؛ ولی پرونده را مختومه کرده و کسی پاسخگوی این قضیه نشد.</p>
      <p>آقای نقوی با بیان این‌که چگونگی بروز این حادثه برای ما مبهم بوده و حتی توضیح ندادند که این قطار به چه نحوی آتش گرفت، اظهار می‌کند: در همان ابتدای حادثه از دادگستری تبریز تماس گرفتند تا شکایت خود را تنظیم کنیم؛ در چنین مواقعی باید دادگاه علنی تشکیل شود ولی به صورت غیرعلنی دادگاه تشکیل شد تا ما را مشغول این موضوع کرده و بگویند پیگیر این ماجرا هستیم و اقدامات لازم را انجام می‌دهیم.</p>
      <p>وی می‌گوید: در زمان رئیس قوه قضائیه سابق به هیچ عنوان به این پرونده رسیدگی نشد و به نحوی این ماجرا را فراموش کردند؛ امیدواریم آیت الله رئیسی اهتمام ویژه ای به پرونده قطار تبریز- مشهد داشته باشند تا متخلفان این حادثه مجازات شوند.</p>
      <p>این داغدیده بیان می‌کند: در روزهای اول حادثه، بسیاری از نمایندگان مجلس و مسئولان ابراز تاسف و اظهار همدردی کرده و آرزوی سلامتی و البته وعده انجام تمام اقدامات و پیگیری‌های لازم را داده‌اند، اما بعدها به سادگی از قضیه رد شده‌اند؛ البته آقای علیرضا بیگی تنها نماینده‌ای است که از نزدیک و به صورت جدی پیگیر این پرونده هست.</p>
      <p>خانم موسوی یکی دیگر از  داغ‌دیدگان این حادثه است که پسرش (عرفان سعادتی) را در حادثه قطار تبریز- مشهد از دست داده است، وی به خبرنگار ایسنا، می‌گوید: نوجوان تیزهوشی که تربیت کرده بودیم را از دست دادیم؛ فقط ۱۹۳ میلیون تومان بابت این موضوع دیه پرداخت کردند که این هم به وراث رسیده است؛ چرا که پدر عرفان بعد از ۴۰ روز جان خود را بر اثر سانحه رانندگی از دست داد.</p>
      <p>وی ادامه می‌دهد: برای جریحه دار کردن احساسات مردم کف سازی قبور به سرعت انجام شد، ولی بعدا رسیدگی نشد و در حال حاضر هیچ گونه توجهی نمی‌شود.</p>
      <p>وی می‌افزاید: همچنین بیوگرافی جان باختگان که بر روی فلز مس حک شده بود و در قطعه ۴۴ وادی رحمت نصب شده بود که به سرقت رفت.</p>
      <p>وی می‌گوید: بنده هم پسر و هم همسرم را از دست داده‌ام ولی حتی هیچ کدام از نمایندگان بانوی مجلس برای دلجویی نیامدند.</p>
      <p>
        <b>از دستور کار خارج کردن گزارش حادثه قطار تبریز_ مشهد خلاف آیین نامه است</b>
      </p>
      <p>نماینده مردم تبریز، آذرشهر و اسکو در مجلس شورای اسلامی در گفت‌وگو با ایسنا در خصوص آخرین وضعیت پرونده‌ی حادثه‌ی قطار تبریز- مشهد، اظهار کرد: زمانی که چنین مصیبتی رخ می‌دهد، فارغ از مواضع سیاسی از نماینده‌ی مردم انتظار می‌رود نسبت به احقاق حق و حقوق و جلوگیری از ضایع نشدن حق مردم اقدام کند، متاسفانه این حادثه‌ای ناگوار در نتیجه‌ی سوء مدیریت برخی افراد رخ داد.</p>
      <p>احمدعلیرضا بیگی هم‌چنین با بیان این ادعا که ما شاهد بودیم که وزیر راه‌ برای راه اندازی سامانه‌ای جهت ارتقای سیستم ایمنی قطارها قول داد، افزود: بر اساس این سامانه اگر راننده‌ی قطاری دچار حادثه می‌شد قطار باید به طور اتوماتیک می‌توانست به مقصد برسد ولی متاسفانه حتی این سامانه وجود خارجی نداشت.</p>
      <p>نماینده مردم تبریز، آذرشهر و اسکو در مجلس ‌با بیان این‌که ۵۰ نفر از شهروندان ما در حادثه‌ی تلخ قطار تبریز- مشهد جان خود را از دست دادند، گفت: قطاری با  ۱۰۰۰تن بار و ۸۰۰ مسافر با سرعت ۱۵۰ کیلومتر سرعت به قطاری برخورد کرد که از شب گذشته در مسیر راه آهن توقف کرده بود، در هیچ کشوری نمی‌توان شاهد چنین سهل انگاری شد.</p>
      <p>وی با نفی آن چه تاثیر قبیله‌گرایی بر تصمیم‌گیری‌ها خواند، گفت: همواره تلاش کردند این حادثه را به فراموشی بسپارند؛ در حالی که در حادثه‌ای مانند آتش سوزی برج پلاسکو لحظه به لحظه‌ی حادثه در اکثر شبکه‌های تلویزیون پخش می‌شد.</p>
      <p>بیگی افزود: شهردار تهران و وزیر کشور علل حادثه‌ی پلاسکو و فوت افراد را در مجلس شورای اسلامی توضیح دادند، حتی گروه حقیقت یاب تشکیل شده از روسای دانشگاه‌های ملی کشور برای بررسی و واکاوی این حادثه ایجاد شد. نوع برخورد با حادثه‌ی قطار بسیار متفاوت از حادثه‌ی پلاسکو بود، بعد از حادثه‌ی پلاسکو عزای عمومی در کشور اعلام شد ولی در حالی که هیچ واکنشی در حادثه‌ی قطار وجود نداشت.</p>
      <p>نماینده مردم تبریز، آذرشهر و اسکو در مجلس‌ ادامه داد: بعد از وقوع حادثه‌ی قطار، استیضاح وزیر راه در رابطه با حادثه‌ی قطار تبریز – مشهد سه ماه طول کشید، و ما زمانی موفق شدیم که آقای آخوندی را در مجلس برای توضیح علل حادثه در مجلس مشاهده کنیم که هفته‌ی قبل آن، آقای رفسنجانی دارفانی را وداع گفته بود.</p>
      <p>نماینده مردم تبریز، آذرشهر و اسکو در مجلس شورای اسلامی با بیان این‌که استیضاح آخوندی در مجلس جزو وظایف اولیه‌ی نمایندگان بود، گفت: بنده پشت تریبون مجلس در مورد آقای آخوندی و تمامی سوءمدیریت‌هایی که در این قضیه رخ داده بود، توضیح دادم اما زمانی که رئیس مجلس از نمایندگان در رابطه با کفایت وزیر برای ادامه‌ی مسئولیتش سوال پرسید، متاسفانه با چشم پوشی اجازه داده شد که مقصر اصلی این حادثه به مسئولیت خود ادامه دهد.</p>
      <p>‌نماینده مردم تبریز، آذرشهر و اسکو در مجلس شورای اسلامی  با اشاره به حادثه‌ی تصادف اتوبوس دانشگاه آزاد اسلامی و فوت دانشجویان در تهران، گفت: در حوادثی مانند تصادف اتوبوس دانشگاه آزاد اسلامی طی شش ماه گزارش آن در صحن علنی مجلس مطرح شد و مقصران آن به خوبی شناسایی و موضع دستگاه قضایی نیز اجرا شد ولی در حادثه‌ی بزرگ قطار تبریز – مشهد، این گونه برخورد نشد.</p>
      <p>‌وی بیان کرد: طی بازدیدی که با خانواده‌های حادثه‌ی قطار داشتم، هر کدام از این افراد سرنوشتی برای بازگو کردن دارند، هنوز اثری از جنازه‌ی چند نفر از فوت شدگان این حادثه نیست، مادر یکی از این افراد از من تکه‌ای از جنازه‌ی فرزندش را می‌خواهد تا هر هفته بر سر مزار او برود تا دل او با مزار فرزندش تسکین پیدا کند.</p>
      <p>بیگی تاکید کرد: نمایندگان مردم که امانت دار مردم هستند باید جوابگو باشند که در رابطه با حق و عدالت خواهی چه اقدامی کرده‌اند.</p>
      <p>
        <b>قرار شده دادگاه خارج از نوبت به حادثه قطار سمنان-تبریز</b>
        <b> </b>
        <b>رسیدگی کند</b>
      </p>
      <p>دو هفته پیش غلامحسین اسماعیلی سخنگوی قوه قضاییه در سیزدهمین نشست خبری، درباره حادثه قطار سمنان-تبریز گفت: در سفر ریاست قوه قضاییه به آذربایجان شرقی یکی از مطالبات مطروحه تعیین تکلیف حادثه  قطار سمنان بود. در جهت تسریع پرونده اقدام کردیم و به دادستانی  تهران دستور ریاست قوه قضاییه ابلاغ شد و دیروز از ناحیه دادسرا با صدور کیفرخواست نسبت به ۴ نفر از متهمان به دادگاه ارسال شد و قرار شده دادگاه خارج از نوبت به آن رسیدگی کند. این پرونده دو بخش دارد یکی  بخش مربوط به  در خواست شاکیان خصوصی در مورد دیه بود و بخش دیگر جنبه عمومی  جرم است.   بخش دیات پرداخت شده بود و این فرایند از جنبه عمومی جرم است.</p>
      <p>بر اساس این گزارش؛ احمد علیرضا بیگی، نماینده مردم تبریز در جلسه علنی چهارم آذرماه جاری در تذکری به هیات رئیسه مجلس گفت: سه هفته متوالی قرائت گزارش کمیسیون عمران ‌از حادثه قطار تبریز – مشهد در دستور کار صحن علنی بود، اما هفته گذشته ناگهان از دستور کار خارج شد که این اقدام هیات رئیسه برخلاف مواد چهل و پنجم و یکصدم آیین نامه داخلی است؛ بنابراین درخواست اعاده دستور قرائت گزارش این حادثه را دارم.</p>
      <p>
        <b>انتقاد نماینده تبریز از عدم قرائت گزارش حادثه قطار تبریز – مشهد در مجلس</b>
      </p>
      <p>محمدحسین فرهنگی، نماینده مردم تبریز در مجلس شورای اسلامی نیز در جلسه علنی سه‌شنبه گذشته مجلس شورای اسلامی اظهار کرد: امروز سالگرد حادثه قطار تبریز به مشهد است، اما گزارش مربوط به این موضوع هنوز بعد از سه سال در مجلس شورای اسلامی قرائت نشده است.</p>
      <p>
        <b>هیات رئیسه مجلس اجازه قرائت گزارش تکمیلی درباره حادثه ریلی تبریز- مشهد را نداده است</b>
      </p>
      <p>سخنگوی کمیسیون عمران مجلس شورای اسلامی در جلسه علنی سه شنبه گذشته مجلس گفت که هیات رئیسه مجلس اجازه قرائت گزارش این کمیسیون درباره حادثه ریلی تبریز- مشهد را نداده است.</p>
      <p>صدیف بدری گفت: هیات رئیسه اجازه قرائت گزارش تکمیلی کمیسیون عمران درباره حادثه ۵ آذر ۹۵ حادثه قطار تبریز – مشهد در سمنان را نداده و برخلاف قانون آن را از دستور کار خارج کرده است.</p>
      <p>وی افزود: این اقدام هیات رئیسه مطلقا اجتهاد در مقابل نصح نیست ما باید خواستار حقوق ملت باشیم نه منافع اشخاص مقصر و قاصر.</p>
      <pre> منبع: <a href="https://www.isna.ir/news/98090503247/%D8%AC%D8%B3%D9%85%D8%B4%D8%A7%D9%86-%D8%AE%D8%A7%DA%A9%D8%B3%D8%AA%D8%B1-%D8%A8%DB%8C-%D9%85%D8%B3%D8%A6%D9%88%D9%84%DB%8C%D8%AA%DB%8C-%D8%B4%D8%AF-%D9%88-%D9%BE%D8%B1%D9%88%D9%86%D8%AF%D9%87-%D8%B4%D8%A7%D9%86-%D9%82%D8%B1%D8%A8%D8%A7%D9%86%DB%8C-%D8%A8%DB%8C-%D9%85%D9%87%D8%B1%DB%8C">ایسنا</a></pre>
    </article>
  </body>
</html>