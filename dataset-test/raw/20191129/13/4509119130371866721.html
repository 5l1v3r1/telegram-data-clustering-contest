<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054059/article/epikairothta/kosmos/toyrkia-o-axmet-ntavoytogloy-8a-sxhmatisei-neo-komma-mesa-se-diasthma-evdomadwn"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T13:04:45+00:00"/>
    <meta property="og:title" content="Τουρκία: Ο Αχμέτ Νταβούτογλου θα σχηματίσει νέο κόμμα μέσα σε διάστημα εβδομάδων"/>
    <meta property="og:description" content="Ο πρώην πρωθυπουργός της Τουρκίας Αχμέτ Νταβούτογλου, ο οποίος ήταν κάποτε ο στενότερος σύμμαχος του προέδρου Ταγίπ Ερντογάν, αλλά τον Σεπτέμβριο αποχώρησε από το κυβερνών κόμμα AK, θα σχηματίσει μέσα σε διάστημα εβδομάδων ένα νέο κόμμα, δήλωσε σήμερα πηγή που γνωρίζει το θέμα."/>
  </head>
  <body>
    <article>
      <h1>Τουρκία: Ο Αχμέτ Νταβούτογλου θα σχηματίσει νέο κόμμα μέσα σε διάστημα εβδομάδων</h1>
      <address>
        <time datetime="2019-11-29T13:04:45+00:00">29 Nov 2019, 13:04</time>
      </address>
      <p>Ο πρώην πρωθυπουργός της Τουρκίας Αχμέτ Νταβούτογλου, ο οποίος ήταν κάποτε ο στενότερος σύμμαχος του προέδρου Ταγίπ Ερντογάν, αλλά τον Σεπτέμβριο αποχώρησε από το κυβερνών κόμμα AK, θα σχηματίσει μέσα σε διάστημα εβδομάδων ένα νέο κόμμα, δήλωσε σήμερα πηγή που γνωρίζει το θέμα.</p>
      <p>Ο 60χρονος Νταβούτογλου υπηρέτησε ως πρωθυπουργός από το 2014 έως το 2016, πριν χαλάσουν οι σχέσεις του με τον Ερντογάν. Φέτος καταφέρθηκε εναντίον του προέδρου και της οικονομικής διαχείρησης του κόμματος ΑΚ (AKP) και κατηγόρησε τον πρόεδρο και το κόμμα ότι περιόρισαν θεμελιώδεις ελευθερίες και την ελευθερία του λόγου.</p>
      <p>«Το νέο κόμμα που σχηματίζει ο Νταβούτογλου αναμένεται να ιδρυθεί επισήμως μέσα σε λίγες εβδομάδες αφού καταθέσει σχετικό αίτημα στο υπουργείο Εσωτερικών», δήλωσε στο Reuters η πηγή, η οποία εμπλέκεται στην ίδρυση του κόμματος.</p>
      <p>«Οι τελευταίες πινελιές μπαίνουν στο νέο κόμμα. Η ίδρυσή του δεν θα καθυστερήσει μέχρι να μπει το 2020. Κτίρια έχουν μισθωθεί, η έδρα στην Άγκυρα και ένα επαρχιακό κέντρο στην Κωνσταντινούπολη», πρόσθεσε η πηγή.</p>
      <p>Στις 13 Σεπτεμβρίου, ο Νταβούτογλου ανακοίνωσε την παραίτησή του από το ισλαμιστικών καταβολών AKP, το οποίο κυβερνά την Τουρκία από το 2002. Είχε δηλώσει τότε ότι δεν μπορεί πλέον να λύνει τα προβλήματα της χώρας και δεν επιτρέπει πια την εσωτερική συζήτηση.</p>
      <p>Η πηγή δήλωσε πως μερικές πολιτικές προσωπικότητες και μερικοί αξιωματούχοι του δημόσιου τομέα θα αναλάβουν ρόλους στο κόμμα του Νταβούτογλου.</p>
      <p>Σε μια άλλη εξέλιξη, ο πρώην αντιπρόεδρος της κυβέρνησης Αλί Μπαμπατζάν, ο οποίος παραιτήθηκε από το AKP τον Ιούλιο επικαλούμενος «βαθιές διαφορές», δήλωσε αυτή την εβδομάδα πως ελπίζει ότι θα έχει σχηματίσει ένα νέο πολιτικό κόμμα μέχρι το τέλος του έτους για να αμφισβητήσει το κυβερνών κόμμα.</p>
      <p>Ο Μπαμπατζάν ήταν ιδρυτικό μέλος του AKP και υπηρέτησε ως υπουργός Οικονομίας και μετά ως υπουργός Εξωτερικών πριν γίνει αντιπρόεδρος της κυβέρνησης, έναν ρόλο που είχε από το 2009 έως το 2015.</p>
      <p>Όμως η πηγή υποβάθμισε το ενδεχόμενο να συνεργασθούν οι Νταβούτογλου και Μπαμπατζάν.</p>
      <p>«Φυσικά θα υπήρχαν πολλά οφέλη από τον σχηματισμό ενός κοινού κόμματος, όμως δεν προέκυψε η βούληση για κάτι τέτοιο», δήλωσε η πηγή.</p>
      <p>
        <sup>Πηγή: ΑΠΕ-ΜΠΕ,REUTERS</sup>
      </p>
    </article>
  </body>
</html>