<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/1003067/1842345/Meciar-definitivne-konci--Hadka-kratko-pred-vyprsanim-lehoty--strana-sa-rozpadla"/>
    <meta property="og:site_name" content="Topky.sk"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Mečiar definitívne končí: Hádka krátko pred vypršaním lehoty, strana sa rozpadla"/>
    <meta property="og:description" content="BRATISLAVA - Bývalý viacnásobný premiér a predseda Hnutia za demokratické Slovensko (HZDS) Vladimír Mečiar v nadchádzajúcich parlamentných voľbách kandidovať nebude. Informoval o tom spravodajský portál webnoviny.sk. Jeho návrat do politiky bol ohlásený koncom októbra a do volieb mal ísť na kandidátke Slovenskej ligy. Za ňou stojí aj jeho bývalý dlhoročný spolupracovník a predseda poslaneckého klubu HZDS Tibor Cabaj."/>
  </head>
  <body>
    <article>
      <h1>Mečiar definitívne končí: Hádka krátko pred vypršaním lehoty, strana sa rozpadla</h1>
      <address>
        <time datetime="2019-11-29T13:00:00+00:00">29 Nov 2019, 13:00</time>
      </address>
      <h3>Mečiar definitívne končí: Hádka krátko pred vypršaním lehoty, strana sa rozpadla</h3>
      <p>
        <i>BRATISLAVA - Bývalý viacnásobný premiér a predseda Hnutia za demokratické Slovensko (HZDS) Vladimír Mečiar v nadchádzajúcich parlamentných voľbách kandidovať nebude. Informoval o tom spravodajský portál webnoviny.sk. Jeho návrat do politiky bol ohlásený koncom októbra a do volieb mal ísť na kandidátke Slovenskej ligy. Za ňou stojí aj jeho bývalý dlhoročný spolupracovník a predseda poslaneckého klubu HZDS Tibor Cabaj.</i>
      </p>
      <p>Zdroj oboznámený so situáciou webnoviny.sk informoval, že kandidátku mala strana podávať dnes popoludní. V poslednej chvíli ale údajne Mečiar oznámil, že kandidovať nebude. Malo sa tak stať pre nezhody v samotnej strane o spôsobe kandidatúry vo voľbách. <i><b>„Rozhodnutie padlo dnes doobeda. Definitívne sa rozhodol, že nebude kandidovať,“</b></i> povedal Cabaj. Jeho rozhodnutie bude mať pravdepodobne za následok, že Slovenská liga sa prakticky rozpadne. Viacerí jej členovia z celého Slovenska sa po takomto vývoji udalostí rozhodli Ligu opustiť.</p>
      <p>Vladimír Mečiar bol v 90. rokoch trikrát predsedom vlády SR. Stál pri vzniku Slovenskej republiky v roku 1993. Svojou politikou však spôsobil problémy pri európskej integrácii Slovenska, za čo si vyslúžil niekoľko demaršov medzinárodného spoločenstva. Poslednýkrát bol ako predseda HZDS koaličným partnerom Ficovej vlády v rokoch 2006-2010. Predsedom HZDS bol od jeho založenia v roku 1991 až do roku 2013. Dvakrát neúspešne kandidoval na funkciu prezidenta SR.</p>
    </article>
  </body>
</html>