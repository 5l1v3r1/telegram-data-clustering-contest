<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/externe/schimbare-stafeta-varful-comisiei-europene-duminica-juncker-final-mandat-europa-este-ramane-iubirea-vietii-mele-308283.html"/>
    <meta property="og:site_name" content="B1 TV"/>
    <meta property="article:published_time" content="2019-11-29T13:58:26+00:00"/>
    <meta property="og:title" content="Schimbare de ștafetă la vârful Comisiei Europene, duminică. Juncker, la final de mandat: 'Europa este şi va rămâne iubirea vieţii mele'"/>
    <meta property="og:description" content="Jean-Claude Juncker îi va ceda poziția de președinte al Comisiei Europene Ursulei von der Leyen, care va deveni în 1 decembrie prima femeie din istorie care ocupă această funcție. În acest context, Juncker a..."/>
  </head>
  <body>
    <article>
      <h1>Schimbare de ștafetă la vârful Comisiei Europene, duminică. Juncker, la final de mandat: 'Europa este şi va rămâne iubirea vieţii mele'</h1>
      <address><time datetime="2019-11-29T13:58:26+00:00">29 Nov 2019, 13:58</time> by <a rel="author">Redacția B1.ro</a></address>
      <p><a href="https://www.b1.ro/tag/jean-claude-juncker-75715.html">Jean-Claude Juncker</a> îi va ceda poziția de președinte al Comisiei Europene Ursulei von der Leyen, care va deveni în 1 decembrie prima femeie din istorie care ocupă această funcție.<br/><br/>În acest context, Juncker a îndemnat-o pe <a href="https://www.b1.ro/tag/ursula-von-der-leyen-290110.html">Ursula von der Leyen</a> să aibă grijă de Europa, avertizând în acelaşi timp că este 'foarte preocupat' în legătură cu nerespectarea statului de drept, potrivit dpa preluată de <a href="https://www.agerpres.ro/politica-externa/2019/11/29/aveti-grija-de-europa-o-indeamna-juncker-pe-ursula-von-der-leyen-inainte-de-predarea-stafetei-la-sefia-ce--412092">Agerpres</a>.<br/><br/>'Îi voi spune (dnei von der Leyen) că trebuie să aibă grijă de Europa. Europa are nevoie să i se poarte de grijă', a declarat Juncker vineri presei în ultima sa apariţie la sediul Comisiei Europene înainte de a preda ştafeta oficial duminică. El a remarcat în acest context că nu va oferi niciun sfat public cu privire la modul de gestionare a problemelor.<br/><br/>'Europa este şi va rămâne iubirea vieţii mele. Europa este cel mai bun loc din lume în care poţi locui. Să fii născut în Europa de după război şi de după căderea Cortinei de Fier înseamnă să fi câştigat loteria vieţii', a declarat preşedintele CE la final de mandat <a href="https://www.b1.ro/tag/jean-claude-juncker-75715.html">Jean-Claude Juncker</a> într-un elogiu adus bătrânului continent.<br/><br/>În acelaşi timp, Juncker s-a declarat 'extrem de preocupat' în legătură cu faptul că statul de drept nu este suficient de respectat în mai multe state membre ale UE.</p>
      <p>Preşedintele în exerciţiu al Comisiei Europene a spus că este bucuros să părăsească acest post, menţionând că această funcţie 'nu este una dintre cele mai uşoare'.</p>
    </article>
  </body>
</html>