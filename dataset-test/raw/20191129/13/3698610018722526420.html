<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/sud-prodovzhiv-aresht-pashinskogo-ta-vidmovivsya-vidpustiti-yogo-na-poruki-deputativ-331332_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T13:34:00+00:00"/>
    <meta property="og:title" content="Суд продовжив арешт Пашинського та відмовився відпустити його на поруки депутатів"/>
    <meta property="og:description" content="Також для Пашинського не передбачена застава.  "/>
  </head>
  <body>
    <article>
      <h1>Суд продовжив арешт Пашинського та відмовився відпустити його на поруки депутатів</h1>
      <h2>Також для Пашинського не передбачена застава.  </h2>
      <address>
        <time datetime="2019-11-29T13:34:00+00:00">29 Nov 2019, 13:34</time>
      </address>
      <p>Печерський районний суд Києва ухвалив рішення про продовження до 29 січня 2020 року запобіжного заходу у вигляді утримання під вартою без права внесення застави народному депутату Верховної Ради VIII скликання <a href="https://dt.ua/POLITICS/pashinskiy-otrimav-status-osobi-yakiy-mozhe-zagrozhuvati-nebezpeka-328844_.html"><b>Сергію Пашинському</b></a>, якого підозрюють у заподіянні громадянину тяжкого тілесного ушкодження.</p>
      <p>Відповідне рішення було зачитано на засіданні суду в п'ятницю, 29 листопада. При цьому суд відмовив у задоволенні низки клопотань про взяття Пашинського на поруки ряду народних депутатів.</p>
      <p>При цьому суд відмовив у задоволенні низки клопотань про взяття Пашинського на поруки, які подавали, в тому числі, народний депутат фракції "Європейська солідарність" Вікторія Сюмар, екссекретар Ради національної безпеки і оборони Олександр Турчинов, ексдепута Андрій Тетерук.</p>
      <p>На засіданні Пашинський заявив, що під час конфлікту діяв в межах необхідної самооборони.</p>
      <p>Відповідаючи пізніше на запитання журналістів, чи буде подаватися апеляція, Пашинський сказав: "Звичайно, будемо подавати апеляцію. Будемо апелювати до Європейського суду".</p>
      <p>Нагадаємо, 4 жовтня 2019 року Державне бюро розслідувань повідомило Пашинського про підозру у заподіянні поранення чоловікові у Київській області. 9 жовтня директор ДБР Роман Труба заявив про можливу перекваліфікацію справи Пашинського" і зазначає, що потерпілий більше 2,5 років не був визнаний таким.</p>
      <p>Ввечері 31 грудня 2016 року під Києвом стався конфлікт між <b><a href="https://dt.ua/UKRAINE/pashinskiy-oprotestuye-rishennya-sudu-pro-viznannya-poterpilim-himikusa-232635_.html">Сергієм Пашинським</a></b> і мешканцем Васильківського району В'ячеславом Хімікусом, унаслідок якого обидва дістали тілесні ушкодження.</p>
      <p>Хімікус, в якого вистрелив Пашинський, стверджував, що ударив депутата по голові після того, як той направив на нього зброю. За словами Пашинського, він зробив попереджувальний постріл у повітря, а вогонь на ураження відкрив після того, як отримав удар пляшкою по голові. Депутат стріляв із нагородного пістолета, виданого йому міністром внутрішніх справ Арсеном Аваковим.</p>
      <p>У серпні 2017 прокурори дійшли висновку, що він діяв нібито у межах необхідної оборони, яка виключає кримінальну відповідальність. У грудні того ж року <b><a href="https://dt.ua/UKRAINE/genprokuraturu-zobov-yazali-vidnoviti-rozsliduvannya-spravi-pro-strilyaninu-pashinskogo-advokat-263331_.html">суд зобов'язав ГПУ поновити провадження</a></b>.</p>
      <p>У вересні 2019 року заступник генпрокурора Сергій Кізь скасував постанову про закриття справи щодо ексдепутата. А 7 жовтня Печерський <b><a href="https://zn.ua/UKRAINE/sud-arestoval-byvshego-deputata-sergeya-pashinskogo-331994_.html">суд заарештував Пашинського</a></b> на 60 діб без права внесення застави.</p>
      <p>Також Сергій <a href="https://dt.ua/POLITICS/figurantom-troh-novih-sprav-gpu-pro-rozkradannya-v-oboronci-ye-pashinskiy-326655_.html"><b>Пашинський є одним з головних фігурантів кримінальних проваджень</b></a> Генпрокуратури <b>щодо розкрадань в оборонній сфері.</b></p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>