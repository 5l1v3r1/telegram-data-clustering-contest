<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcguru.hu/hirek/5-kihagyhatatlan-black-friday-ajanlat-a-jatekiparbol/51838"/>
    <meta property="og:site_name" content="PC Guru"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="5 kihagyhatatlan Black Friday ajánlat a játékiparból"/>
    <meta property="og:description" content="Black Friday alkalmából a digitális áruházak is akciózásba kezdtek, mi pedig megnéztük, mire érdemes lecsapni a rengeteg ajánlat közül."/>
  </head>
  <body>
    <article>
      <h1>5 kihagyhatatlan Black Friday ajánlat a játékiparból</h1>
      <address><time datetime="2019-11-29T13:00:00+00:00">29 Nov 2019, 13:00</time> by <a rel="author">SteelSaint</a></address>
      <p>
        <b>Black Friday alkalmából a digitális áruházak is akciózásba kezdtek, mi pedig megnéztük, mire érdemes lecsapni a rengeteg ajánlat közül.</b>
      </p>
      <p>Idén is elérkezett a Black Friday napja, ami természetesen a játékipart sem kerülte el, sőt, épp ellenkezőleg: ha megnézzük, az összes nagyobb kiadó és digitális áruház rendezett valamilyen vásárt vagy nagyobb leárazást a jeles esemény alkalmából. A rengeteg ajánlat között persze hamar elveszhet az ember, épp ezért némi segítség gyanánt mi most összeszedtük azt az öt idén megjelent játékot, aminek a bezsákolását ilyen árakon mindenképp csak ajánlani tudjuk.</p>
      <p>Mielőtt azonban belekezdünk, fontos kiemelni, hogy a lent felsorolt akciók a Steam és a GOG esetében december 3-ig, az Epic Store esetében pedig december 2-ig élnek.</p>
      <h3>Resident Evil 2 Remake</h3>
      <ul>
        <li><b>Megjelenés:</b> 2019. január 25.</li>
        <li><b>Akciós ár:</b> 19,79 euró (6600 forint)</li>
        <li>
          <a href="https://store.steampowered.com/app/883710/RESIDENT_EVIL_2__BIOHAZARD_RE2/">Steam áruházi adatlap</a>
        </li>
      </ul>
      <p>A Capcom idén igencsak nagyot ment, ezt kár is lenne tagadni, egyik legjobb játékukat pedig már rögtön az év elején leszállították. Az új Resident Evil 2 egy hibátlan remake, mely a klasszikus alapanyagának hangulatát tökéletesen megőrizve, ugyanakkor a modern kor követelményeit szem előtt tartva meséli el újra Leon és Claire történetét. Az idei év egyik legjobb (ha nem a legjobb) horrorjátéka, melyet 67%-os leárazás mellett vétek lenne a polcon hagyni.</p>
      <figure>
        <img src="https://www.pcguru.hu/uploads/gallery/mid/resident-evil-2-remake-jatekkepek-ac4bad2f2c8846a4341d-mid.jpg"/>
      </figure>
      <h3>Metro Exodus</h3>
      <ul>
        <li><b>Megjelenés:</b> 2019. február 15.</li>
        <li><b>Akciós ár:</b> 19,99 euró (6700 forint)</li>
        <li>
          <a href="https://www.epicgames.com/store/en-US/product/metro-exodus/home">Epic Store adatlap</a>
        </li>
      </ul>
      <p>A Metro játékok első két része is igen közel áll a legtöbb játékos szívéhez, azonban az idén februárban debütált Exodus sokak szerint az elődjeinek színvonalára is rá tud tenni egy lapáttal. A moszkvai metrót hátrahagyva Artyomnak és néhány bajtársának ezúttal már a felszínen kell boldogulnia, mely nagyobb, szabadabban bejárható tereket és változatosabb helyszíneket jelent, miközben az első két Metro játékból megszokott nyomott, komor hangulat sem sérül. Az Exodus épp ezért egy remek továbbgondolása a Metro univerzumnak, egy olyan utazás, melybe ilyen áron mindenképp érdemes belevágni.</p>
      <figure>
        <img src="https://www.pcguru.hu/uploads/gallery/mid/metro-exodus-jatekkepek-7a72964cae5b913ed2b3-mid.jpg"/>
      </figure>
      <h3>Devil May Cry 5</h3>
      <ul>
        <li><b>Megjelenés:</b> 2019. március 8.</li>
        <li><b>Akciós ár:</b> 19,79 Euró (6600 forint)</li>
        <li>
          <a href="https://store.steampowered.com/app/601150/Devil_May_Cry_5/">Steam áruházi adatlap</a>
        </li>
      </ul>
      <p>A Capcom 2019-ben nem csak a régi klasszikusok feltámasztásában, hanem a közönségkedvenc sorozatai folytatásában is remekelt. Ha nem számítjuk a 2013-as, igencsak megosztóra sikerült DmC-t, akkor a Devil May Cry rajongói már a 2008 óta vártak kedvenc sorozatuk folytatására, amit idén meg is kaptak, méghozzá abszolút minőségi formában. A Devil May Cry 5 brutálisan stílusos és kegyetlenül pörgős harcrendszerrel, panelháznyi főellenfelekkel és három irányítható karakterrel várja, hogy belevessük magunkat a démonhordák kaszabolásába. A Resident Evil 2-höz hasonlóan ezt sem lehet kihagyni ilyen áron.</p>
      <figure>
        <img src="https://www.pcguru.hu/uploads/gallery/mid/devil-may-cry-5-jatekkepek-f6116a0530b2c60e0083-mid.jpg"/>
      </figure>
      <h3>Sekiro: Shadows Die Twice</h3>
      <ul>
        <li><b>Megjelenés:</b> 2019. március 21.</li>
        <li><b>Akciós ár:</b> 38,99 Euró (13 000 forint)</li>
        <li>
          <a href="https://store.steampowered.com/app/814380/Sekiro_Shadows_Die_Twice/">Steam áruházi adatlap</a>
        </li>
      </ul>
      <p>A FromSoftware az ikonikus Dark Souls széria után kicsit más vizekre evezett, mikor a dark fantasy világot hátrahagyva inkább a középkori Japánba kalauzoltak el minket, ahol egy félkarú, becsületét vesztett harcos bőrébe bújva kell megvédenünk egy ősi vérvonal utolsó leszármazottját. A Sekiro, bár témájában eltér a stúdió korábbi címeitől, játékmenetében és nehézségében abszolút hozza azt, amit a Dark Souls programok, így a souls-like zsáner kedvelőinek abszolút ajánlott vásárlás lehet, főleg most, hogy az eredeti árához képest 35%-al olcsóbban adják.</p>
      <figure>
        <img src="https://www.pcguru.hu/uploads/gallery/mid/sekiro-shadows-die-twice-jatekkepek-19154ea388eae6969152-mid.jpg"/>
      </figure>
      <h3>A Plague Tale: Innocence</h3>
      <ul>
        <li><b>Megjelenés:</b> 2019. május 14.</li>
        <li><b>Akciós ár:</b> 22,49 Euró (7500 forint)</li>
        <li><a href="https://store.steampowered.com/app/752590/A_Plague_Tale_Innocence/">Steam áruházi adatlap</a> / <a href="https://www.gog.com/game/a_plague_tale_innocence">GOG adatlap</a></li>
      </ul>
      <p>Az idei év egyik legnagyobb és legkellemesebb meglepetését az Asobo Studios szállította le nekünk az A Plague Tale: Innocence képében. A játék maga egy testvérpár kalandjait meséli el, akik a százéves háború idején, a pestissel és patkányinvázióval sújtott Franciaországban kénytelenek menekülni az Inkvizíció és az angolok elől, miután szüleiket kegyetlenül megölték. A Plague Tale ennek megfelelően egy sötét, sokszor kegyetlen, de ugyanakkor gyönyörű történet is a testvéri szeretetről és kitartásról, mely nagyon jól rávilágít arra, hogy patkányok ide, pestis oda, azért továbbra is az ember a legnagyobb szörnyeteg ebben a világban. Ha eddig esetleg nem szereztétek be, most, 50%-al olcsóbban, mindenképp érdemes lecsapni rá.</p>
      <figure>
        <img src="https://www.pcguru.hu/uploads/gallery/mid/a-plague-tale-innocence-jatekkepek-9b57704a36101408e436-mid.jpg"/>
      </figure>
    </article>
  </body>
</html>