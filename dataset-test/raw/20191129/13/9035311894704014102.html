<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/29/bankalar-arasi-en-buyuk-altin-transferlerinden-biri-sessizce-yapildi-100-ton-merkez-banka"/>
    <meta property="og:site_name" content="euronews"/>
    <meta property="article:published_time" content="2019-11-29T13:00:42+00:00"/>
    <meta property="og:title" content="5 milyar dolar değerinde 100 ton altın nasıl gizlice transfer edildi?"/>
    <meta property="og:description" content="Geçtiğimiz birkaç ay içerisinde toplam 100 ton ağırlığında 8 bin altn külçesi gizlice Londra'daki İngiltere Merkez Bankas'ından Polonya Merkez Bankası'na götürüldü. Peki Polonya'nın altınları neden İngiltere'deydi ve neden şimdi transfer edildi?"/>
  </head>
  <body>
    <article>
      <h1>5 milyar dolar değerinde 100 ton altın nasıl gizlice transfer edildi?</h1>
      <address><time datetime="2019-11-29T13:00:42+00:00">29 Nov 2019, 13:00</time> by <a rel="author">Sertaç Aktan</a></address>
      <p>Geçtiğimiz birkaç ay içerisinde toplam 100 ton ağırlığında 8 bin altın külçesi gizlice Londra'daki İngiltere Merkez Bankası'ndan Polonya Merkez Bankası'na taşındı.</p>
      <p>Tarihte bankalar arası en büyük altın transferlerinden biri olan bu işlem büyük titizlik ve güvenlik önlemleri altında sekiz defada gerçekleşti. Son derece kısa sürede yapılan bu işlemin hızını anlamak için bir karşılaştırma yapmak yeterli: Alman Bundesbank'ın New York ve Paris'ten 674 ton altını getirmesi tam 5 yıl sürmüştü.</p>
      <h3>Son teslimat cuma gecesi gerçekleşti</h3>
      <p>Altın külçelerinin sekizinci ve son teslimatı 22 Kasım Cuma günü gerçekleşti. Dört adet yüksek teknolojili G4S zırhlı kamyon kendilerine son anda bildirilen Londra'nın kuzeybatısındaki gizli bir mekana gitti ve buradan polis ekortları ve helikopter takibi ile yola çıktı.</p>
      <figure>
        <img src="https://static.euronews.com/articles/stories/04/33/26/34/606x342_cmsv2_0b21eea0-71f0-51cb-a708-b9ee7aade85c-4332634.jpg"/>
      </figure>
      <p>Londra havaalanına giden kamyonlar burada 20 adet külçe altın dolu tahta sandığı içi tamamen boşaltılmış bir Boeing 737 uçağına yükledi. Sandıklar güçlü halatlar ile uçağın içinde zemine sabitlendi. Boeing uçağını yolculuğu sırasında askeri savaş jetlerinin de takip etmiş olabileceği düşünülüyor.</p>
      <figure>
        <img src="https://static.euronews.com/articles/stories/04/33/26/34/606x342_cmsv2_ee02d3df-811c-59cc-847d-a9bcefb95570-4332634.jpg"/>
      </figure>
      <h3>Toplam 4,7 milyar dolar değerinde altın</h3>
      <p>Gecenin bir yarısı gerçekleşen bu transfer sonucunda toplam 4,7 milyar dolar değerinde altın Polonya Merkez Bankası'na ulaştırıldı. (Narodowy Bank Polski) Yola çıkmadan önce İngiltere'de dikkatle sayılan külçeler varış noktasında bir kez daha tek tek sayıldı.</p>
      <p>Polonya'da da benzer seviyede önlemler alındı ve altınlar sağ salim hedefine ulaştı. Transfer tamamlandıktan sonra açıklama yapan yetkililer herşeye karşı hazırlık ve plan yapıldığını belirtiyor.</p>
      <figure>
        <img src="https://static.euronews.com/articles/stories/04/33/26/34/606x342_cmsv2_87c9eb00-f783-5e42-8607-e9928a9c16e3-4332634.jpg"/>
      </figure>
      <p>12,5 kg ağırılığında olan saf altın külçelerinin hepsinin üzerinde özel seri numarası ve hangi rafineride üretildiklerini gösteren damgalar bulunuyor. Bu şekilde külçelerin yola çıkan külçelerle aynı olup olmadığı da kontrol edildi.</p>
      <h3>Polonya'nın altınları neden İngiltere'deydi?</h3>
      <p>İkinci Dünya Savaşı başladıktan kısa bir süre sonra Polonya tüm altın rezervlerini ülke dışına çıkarmaya karar verdi. 4 Eylül 1939 günü birçok senet ve yüklü miktarda nakit para ile birlikte 80 ton ağırlığında altın Romanya, Türkiye ve Afrika üzerinden Fransa'ya ve New York'a ulaştırıldı. 1943 yılında Polonya hazinesi üç merkez bankasında tutulmak üzere paylaştırıldı: Ottawa'daki Kanada Merkez Bankası, New York'taki Amerikan Merkez Bankası ve Londra'daki İngiltere Merkez Bankası.</p>
      <h3>Neden şimdi?</h3>
      <p>2019 yılının başında Polonya Merkez Bankası günümüzde İngiltere'de 100 tonu bulan altınını hazinesine katarak kendi fiziki rezervini 228,6 tona yükselteceğini duyurdu. Bu hamlenin Brexit ile ilişkili olup olmadığı bilinmiyor ancak Polonya ve İngiltere'de spekülatif tartışmalar devam ediyor.</p>
    </article>
  </body>
</html>