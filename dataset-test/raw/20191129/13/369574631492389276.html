<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/iracky-premier-po-protestech-rezignoval-vlivny-duchovni-varu/r~2a5266f412ac11eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-29T13:29:38+00:00"/>
    <meta property="og:title" content="Irácký premiér po protestech rezignoval. Vlivný duchovní varuje před občanskou válkou"/>
    <meta property="og:description" content="Při krvavých demonstracích v Iráku zemřelo 400 lidí."/>
  </head>
  <body>
    <article>
      <h1>Irácký premiér po protestech rezignoval. Vlivný duchovní varuje před občanskou válkou</h1>
      <address>
        <time datetime="2019-11-29T13:29:38+00:00">29 Nov 2019, 13:29</time>
      </address>
      <p>Oznámení demise přichází v době krvavých <a href="https://zpravy.aktualne.cz/demonstrace/l~i:keyword:43/">demonstrací</a>, které si od začátku října podle agentury AFP vyžádaly přes 400 obětí na životech. V pátek při střetu s bezpečnostními složkami v jihoiráckém městě Násiríja podle agentury AP přišli o život další tři demonstranti a osm jich bylo zraněno.</p>
      <p>Mahdího oznámení přichází poté, co vlivný šíitský duchovní ajatolláh Alí Sistání varoval, že protesty se mohou proměnit v občanskou válku, a vyzval poslance, aby opět zvážili svou podporu stávající irácké vlády.</p>
      <p>Premiér Mahdí v prohlášení neuvedl, kdy parlamentu rezignační listinu předá. Zasedat by ale zákonodárný sbor měl podle agentury Reuters v neděli.</p>
      <p>Sístání zároveň vyzval demonstranty, aby rozlišovali mezi těmi, kteří demonstrují pokojně, a těmi, kteří chtějí páchat násilí. V Nadžafu, který leží také na jihu <a href="https://www.aktualne.cz/wiki/zahranici/irak/r~i:wiki:2173/">Iráku</a> a který je náboženským centrem šíitů, demonstranti ve středu večer zapálili budovu íránského konzulátu. Vládní činitelé uvedli, že za žhářským útokem stáli sabotéři, kteří nejsou součástí pokojných protestů. Velitel Íránem podporované Ligy spravedlivých Kaís Chazalí reagoval na Sístáního slova na twitteru.</p>
      <p>"Jsem k vašim službám jako váš stoupence a jsem připraven vás podpořit," napsal. Šíitská strana Hizb ad-daua al-islámíja vyzvala v prohlášení parlament, aby okamžitě zvolil náhradní kabinet.</p>
      <p>Ve čtvrtek v hlavním městě Bagdádu a v Násiríji a Nadžafu bezpečnostní složky zabily 40 demonstrantů. Krveprolití pokračovalo i dnes, kdy v Násiríji bezpečnostní síly zabily tři demonstranty, kteří se snažili dostat do centra. Dalších osm lidí bylo při akci zraněno, uvedla agentura AP s odvoláním na zdravotnické zdroje. V Bagdádu se mezitím demonstranti shromáždili na ulici blízko strategicky důležitého mostu Ahrár a pálili íránské vlajky.</p>
      <p>Mluvčí OSN Stéphane Dujarric dnes zopakoval, že generální tajemník OSN António Guterres je hluboce znepokojen skutečností, že irácké bezpečnostní složky proti demonstrantům používají ostré náboje, a vyzval irácké úřady, aby dodržovaly lidská práva a případy násilí vyšetřily.</p>
      <p>Irák nyní zažívá největší demonstrace od pádu režimu diktátora Saddáma Husajna v roce 2003. Od začátku října přišlo při protestech o život nejméně 400 lidí. Účastníci protestů požadují výměnu vládnoucích politiků, kteří jsou podle nich zkorumpovaní a slouží cizím mocnostem, zatímco mnoho Iráčanů žije v bídě, nemá práci, přístup ke vzdělání ani zdravotnickým službám.</p>
    </article>
  </body>
</html>