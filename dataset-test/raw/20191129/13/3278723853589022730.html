<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2114045"/>
    <meta property="og:site_name" content="www.bta.bg"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Шарл Мишел пое ръководството на Европейския съвет"/>
    <meta property="og:description" content="Брюксел, 29 ноември /кор. на БТА Николай Желязков/ Председателят на Европейския съвет Доналд Туск предаде днес ръководството на институцията на Шарл Мишел. Мандатът на председателя на Европейския съвет е две години и половина с възможност да бъде удължен само веднъж. Преди пет години не подозирах, че сценарият на моя мандат ще бъде като писан от Алфред Хичкок, пошегува се Туск. Той отбеляза, че от 2015 г. насам ЕС е преживял няколко кризи - на еврозоната, с мигрантите, покрай събитията в Украйна, възхода на &quot;Ислямска държава&quot; и решението на Великобритания да се оттегли от Общността. Гордея се, че в последните пет години служих на Европа. Това е най-доброто място на света. Европа ще остане такава, докато бъде континент на свободата и законността, добави Туск. Той заяви, че общата европейска цел е единството. Туск предаде на Мишел звънеца, с който се откриват заседанията на държавните и правителствените ръководители на страните от ЕС. На свой ред Мишел изрази желанието си да направи всичко по силите си за разбирателство…"/>
  </head>
  <body>
    <article>
      <h1>Шарл Мишел пое ръководството на Европейския съвет</h1>
      <address>
        <time datetime="2019-11-29T13:00:00+00:00">29 Nov 2019, 13:00</time>
      </address>
      <p>Брюксел, 29 ноември /кор. на БТА Николай Желязков/</p>
      <p>Председателят на Европейския съвет Доналд Туск предаде днес ръководството на институцията на Шарл Мишел. Мандатът на председателя на Европейския съвет е две години и половина с възможност да бъде удължен само веднъж.</p>
      <p>Преди пет години не подозирах, че сценарият на моя мандат ще бъде като писан от Алфред Хичкок, пошегува се Туск. Той отбеляза, че от 2015 г. насам ЕС е преживял няколко кризи - на еврозоната, с мигрантите, покрай събитията в Украйна, възхода на "Ислямска държава" и решението на Великобритания да се оттегли от Общността.</p>
      <p>Гордея се, че в последните пет години служих на Европа. Това е най-доброто място на света. Европа ще остане такава, докато бъде континент на свободата и законността, добави Туск. Той заяви, че общата европейска цел е единството.</p>
      <p>Туск предаде на Мишел звънеца, с който се откриват заседанията на държавните и правителствените ръководители на страните от ЕС.</p>
      <p>На свой ред Мишел изрази желанието си да направи всичко по силите си за разбирателство между държавите в ЕС. Европа може да бъде по-самоуверена на световната сцена, можем не само да четем, а и да пишем вестникарските заглавия, добави той. Доскорошният белгийски премиер обеща да работи в диалог и за намаляване на бюрокрацията.</p>
      <p>
        <i>Източник: Брюксел</i>
      </p>
    </article>
  </body>
</html>