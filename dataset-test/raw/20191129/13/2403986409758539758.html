<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/chorna_pyatnitsya_zdorovoyi_lyudini_yak_pidgotuvatis_ta_ne_stati_zhertvoyu_marketologiv_n1240717"/>
    <meta property="og:site_name" content="24 Канал"/>
    <meta property="article:published_time" content="2019-11-29T13:00:00+00:00"/>
    <meta property="og:title" content="Чорна п'ятниця здорової людини: як підготуватись та не стати жертвою маркетологів"/>
    <meta property="og:description" content="Декілька порад, які допоможуть провести цей день максимально ефективно та без шкоди для здоров’я, гаманця і сімейного спокою."/>
  </head>
  <body>
    <article>
      <h1>Чорна п'ятниця здорової людини: як підготуватись та не стати жертвою маркетологів</h1>
      <address><time datetime="2019-11-29T13:00:00+00:00">29 Nov 2019, 13:00</time> by <a rel="author" href="https://24tv.ua/blog_sotsmerezhi_tag5435/" target="_blank">Блог Соцмережі</a></address>
      <p>
        <b>Декілька порад, які допоможуть провести цей день максимально ефективно та без шкоди для здоров’я, гаманця і сімейного спокою.</b>
      </p>
      <p>Якщо вам також уже хочеться кричати від кількості рекламних повідомлень, якими атакують магазини та бренди напередодні <a href="https://24tv.ua/chorna_pyatnitsya_tag7305/">Чорної п'ятниці</a> – цей текст для вас. Попри очевидні переваги Чорної п'ятниці не варто забувати, що це все-таки хід маркетологів, мета якого – аби ви купили якомога більше. Маємо декілька порад, які допоможуть провести цей день максимально ефективно та без шкоди для здоров'я, гаманця і сімейного спокою, – пише<b> <a href="https://www.facebook.com/ulanasuprun/posts/2501712063446679?__tn__=K-R">Уляна Супрун</a></b>.</p>
      <blockquote>Зверніть увагу: <a href="https://24tv.ua/lifestyle/chorna_pyatnitsya_2019_aliexpress_krashhi_znizhki_29_listopada_2019_n1239562">Знижки на AliExpress у Чорну п’ятницю: 10 речей, які варто купити</a></blockquote>
      <h3>Чому із Чорною п'ятницею не все так безхмарно</h3>
      <ul>
        <li>Навіть якщо ви величезний фанат шопінгу, істерія довкола знижок та полювання за вподобаними речима, і вас може змусити почуватися нервово, знічено чи розгублено. Усі хочуть купити найкращі товари за якомога менші гроші, ухопити саме ту модель самого того кольору. Саме тому шопінг у чорну п'ятницю, як і під час інших великих розпродажів чи акцій, перетворюється буквально на полювання, а відтак – <b>суцільний стрес</b>.</li>
        <li>Натомість хтось може переживати стрес через неможливість взяти участь у цьому святі знижок – через фінансовий стан, інші актуальні пріоритети абощо. Але навіть у такому випадку не варто засмучуватися чи почуватися неповноцінними.<b> Наявність речей не є запорукою щастя</b>, а бути модними можна не лише в новій колекції брендового магазину. Трохи винахідливості і гардероб можна оновити власноруч або ж за мінімальні гроші.</li>
        <li>Крім психологічних, існують і <b>фізичні загрози</b> від перебування у великому скупченні людей – тобто в торговельному центрі під час знижок. Коли всі поспішають і штовхаються, можна впасти та травмуватися.</li>
        <li>У натовпі, в задусі та "на нервах" <b>може підвищитися тиск</b> – так виникає ризик інфаркту та інсульту. Будь обережні та намагайтеся уникати великих та гучних скупчень людей.</li>
        <li>Найбільші відчайдухи займають черги в магазини вночі або рано-вранці, аби першими потрапити всередину, а це призводить до <b>недосипання</b>.</li>
        <li>Крім того, велике скупчення людей означає і велике <b>скупчення бактерій та вірусів</b>. По-перше, всі дихають одне на одного, і є великий ризик підхопити якийсь вірус. По-друге, всі копирсаються в коробках та кошиках із речима – торкаючись їх руками. Хто знає, чи всі ці люди мили руки сьогодні. Те саме стосується і примірок речей.</li>
        <li>Поручні ескалаторів також можуть бути осередком бактерій, серед яких, із високою ймовірністю, є патогенні. Тож перш ніж терти очі, ніс чи обіймати дітей після того, як потрималися за поручні, краще помити руки.</li>
        <li>Зрештою, там де є великі скупчення людей з грошима, значно<b> зростає ризик крадіжок</b>. Тому стежте за гаманцями, телефонами, ключами від авто та іншими цінними речами.</li>
        <li>Коли в п'ятницю всі прямують до торговельних центрів, на дорогах неминуче виникають затори, що також підвищує ризик аварійності. Можливо, є сенс поїхати за покупками на метро чи іншому громадському транспорті або ж взагалі <b>надати перевагу онлайн-шопінгу</b>.</li>
      </ul>
      <p>На останньому варто зупинитися трохи детальніше, адже він дійсно має переваги, хоча і тут не все так однозначно.</p>
      <p>Безумовно, онлайн-шопінг є менш шкідливим для довкілля, аніж офлайн. Але тип і швидкість доставки, яку обирає покупець, може звести всі переваги нанівець. Логістично складна та тривала доставка, приміром із Китаю, не зробить планету чистішою. Це може бути дійсно виправдано, наприклад, коли замовляєте у локальних виробників. Крім того, доставка зазвичай передбачає додаткове пакування, аби під час транспортування річ не пошкодилась, а це —додаткове забруднення довкілля.</p>
      <blockquote>Рекомендуємо: <a href="https://24tv.ua/lifestyle/chorna_pyatnitsya_2019_spisok_tovariv_zi_znizhkoyu_yaki_varto_kupiti_n1237861">10 товарів зі знижкою, які варто купити в Чорну п'ятницю</a></blockquote>
      <p>Під час онлайн-шопінгу ви маєте більше часу подумати над вибором, порівняти варіанти не в гучному натовпі інших покупців, не торкаєтесь потенційно брудних речей – словом автоматично відпадають майже всі ризики для здоров'я.</p>
      <p>Але є і зворотна сторона – тут дещо<b> більший ризик наробити необдуманих покупок </b>та піддатися на вплив маркетологів. Адже в діджиталі магазини знають про нас доволі багато. І можуть з усіх боків пропонувати нам товари, що відповідають нашим вподобанням, але не були в наших планах. У офлайн-магазинах через натовп можна банально щось не помітити.</p>
      <p>Небезпека криється також у тому, що за онлайн-покупки не завжди потрібно платити відразу. Так можна не зуміти об'єктивно оцінити обсяги та загальну вартість покупок і зрештою купити більше, ніж ви можете собі насправді дозволити. Необдумані покупки можуть стати причиною сімейних конфліктів, боргів, і як наслідок ще більшого стресу.</p>
      <p>А ще, коли усвідомлення (не)потрібності покупки прийде, частина речей буде повернена виробникам. <a href="https://www.retaildive.com/news/half-of-the-apparel-sold-at-the-holidays-is-about-to-be-returned/543691/?fbclid=IwAR1xrBq9lHLP0ZSvli3wJoAROd6P682KI3KHfyYIWP-jNamVE4UeHchMd1g">Повернення покупок</a>, що не підійшли, а воно часто безкоштовне, створює додатковий удар по довкіллю та <a href="https://www.retailgazette.co.uk/blog/2018/12/fashion-retailers-hit-1-6bn-due-black-friday-returns/?fbclid=IwAR2PcmDI0jHQTMOfCS76m04VpvBPDgYvyLtiwaKXGckBwMFfmCTPYLOQNGc">означає додаткові витрати</a> для бізнесу.</p>
      <p>Купувати більше і частіше – ось формула економічного зростання і забруднення середовища. Частка речей із синтетичних тканин на ринку щороку збільшується, разом із розвитком торгівлі за прилавком і за смартфоном.</p>
      <p>
        <b>Як встояти від необдуманих покупок і не перетворити шопінг на суцільний стрес:</b>
      </p>
      <ul>
        <li>Заздалегідь <b>обдумайте список потенційних покупок</b>. Якщо маєте можливість – заздалегідь перегляньте наявні пропозиції та анонси магазинів щодо знижок, аби власне в день акції не гаяти час на блукання торговельними центрами або стояння в заторах на шляху до різних магазинів.</li>
        <li>Якщо плануєте купувати одяг, особливо, якщо багато – перегляньте свій гардероб, заберіть із нього речі, які не будете носити далі. Але не варто їх ховати на смітнику<b>. Речам у хорошому стані будуть раді в благодійних організаціях</b> або зрештою їх можна продати. Зрештою можна прихопити пакунки зі старими речима з собою до ТРЦ – там можуть бути бокси благодійних організацій або бокси, куди можна здати старі речі, та отримати за це знижку. Якщо ж впевнені, що он та сукня і оте пальто вже віджили своє – можливо, варто спробувати дати їм друге життя. Кравець або власні руки – вам допоможуть.</li>
        <li><b>Купуйте речі, вироблені в Україні</b>. Так ви підтримуєте платників податків, сприяєте нашому економічному розвитку, і менше згубно впливаєте на довкілля, адже витрати та забруднення від логістики менші.</li>
        <li><b>Ви можете купувати не речі, а досвід</b>. Саме новий досвід: подорожі, навчальні курси, книжки, в тому числі електронні, квитки на концерти – <a href="https://www.sciencedaily.com/releases/2009/02/090207150518.htm?fbclid=IwAR1Ku2Knr88XFKrSpZuoOIbTIGBlV2yM5snbE0pnNO8qSudJ8D7y2036MBo">роблять наc щасливими</a> на тривалий час. На <a href="https://www.psychologytoday.com/files/attachments/2557/howellpcheliniyer2012the-preference-experiences-over-possessions.pdf?fbclid=IwAR0mIe2PCmIZH7KajTjvNnmLn4sz1t2WNtNjXFWdlbykt1F6DfS1GcdtrEQ">відміну від суто матеріальних речей</a>. Досвід не створює сміття і не має карбонового сліду, та не порушує нічиїх прав. Утилізувати досвід, на відміну від 100 500 дешевих футболок, не потрібно.</li>
        <li>Будьте чемними та не створюйте проблем іншим. Нехай шопінг буде приємним для всіх.</li>
        <li>Бізнес має знайти баланс між прагненням заробити якомога більше грошей і безпекою своїх співробітників і клієнтів. Адміністрація торговельних центрів та супермаркетів також має подбати про безпеку своїх відвідувачів – гарантувати доступ до аварійних виходів, мінімізувати ризики утворення черг та великих скупчень людей там, де це можливо.</li>
      </ul>
      <p>Чорна п'ятниця дійсно хороша нагода придбати щось, про що ви давно мріяли, але не доходили руки або завжди було шкода грошей. Це також можливість купити речі не по сезону, а відтак, ще дешевше, чи підготуватися до новорічних свят та придбати подарунки, не витративши при цьому всі гроші світу. Гарної чорної п'ятниці та корисних покупок.<b> Бережіть себе та природу</b>.</p>
      <p><b>Автор: </b>Уляна Супрун<br/><b>Джерело: </b><a href="https://www.facebook.com/ulanasuprun/posts/2501712063446679?__tn__=K-R">Facebook</a></p>
      <blockquote>Вас також може зацікавити: <a href="https://24tv.ua/techno/top_10_korisnih_devaysiv_z_aliexpress_n1230751">10 корисних девайсів з Aliexpress</a></blockquote>
      <p><a href="https://24tv.ua/health/shho_maye_znati_lyudina_yaka_viklikaye_shvidku_dopomogu_n1219924">Що має знати людина, яка викликає швидку допомогу</a> сьогодні 12265</p>
    </article>
  </body>
</html>