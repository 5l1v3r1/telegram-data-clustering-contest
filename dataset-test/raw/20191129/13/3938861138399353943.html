<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_zoloto-dorogocinne-kaminnya-ta-kindzhal-prezident-vidav-ukaz-schodo-simvoliki/940590"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T13:12:00+00:00"/>
    <meta property="og:title" content="Золото, дорогоцінне каміння та кинджал - президент видав указ щодо символіки"/>
    <meta property="og:description" content="29 листопада 1999-го президент України Леонід Кучма видав указ про запровадження офіційних символів глави держави - прапор, знак, гербова печатка та булава. Для них використали золото і дорогоцінне каміння, сховали холодну зброю. До того символом президентської влади був тільки прапор. Він ..."/>
  </head>
  <body>
    <article>
      <h1>Золото, дорогоцінне каміння та кинджал - президент видав указ щодо символіки</h1>
      <address><time datetime="2019-11-29T13:12:00+00:00">29 Nov 2019, 13:12</time> by <a rel="author">Gazeta.ua</a></address>
      <p>29 листопада 1999-го президент України <b>Леонід Кучма</b> видав указ про запровадження офіційних символів глави держави - прапор, знак, гербова печатка та булава. Для них використали золото і дорогоцінне каміння, сховали холодну зброю.</p>
      <p>До того символом президентської влади був тільки прапор. Він мав скромніше полотнище, але гарніший держак.</p>
      <p>Новий шовковий штандарт вишили на спеціальному обладнанні. На одній стороні нанесено понад мільйон стібків ниткою двох відтінків — червонного і жовтого золота. Тризуб вишитий на спеціальній підкладці, тому вийшов об'ємним. За такою ж технологією зроблені і прапори королеви Великої Британії, президентів США та Франції. Древко прапора має на верхівці кулю з онікса, яка оздоблена орнаментом із жовтого металу.</p>
      <figure>
        <img src="https://static2.gazeta.ua/img2/cache/gallery/940/940590_1_w_1200.jpg?v=0"/>
        <figcaption>Штандарт президента України вишитий золотими нитками<cite>Автор: kp.ua</cite></figcaption>
      </figure>
      <p>Знак президента України має форму орденського ланцюга. Виготовлений з білого і жовтого золота 585 проби. Важить майже 400 грамів. Складається із підвіски, 6 медальйонів і 12 декоративних ланок.</p>
      <p>Медальйони розписані вручну, на них зображені княжий тризуб, галицький Лев - герб Галицько-Волинського князівства, знак "Погоні" - герб Великого князівства Литовського, до складу якого входили українські землі, знак "Козак з мушкетом" - символ Гетьманщини та Української козацької держави, герб "Абданк-Сирокомля" - родовий герб <b>Богдана Хмельницького</b>, герб Української Народної Республіки.</p>
      <figure>
        <img src="https://static2.gazeta.ua/img2/cache/gallery/940/940590_2_w_1200.jpg?v=0"/>
        <figcaption>Знак президента містить зображення 6 давніх гербів<cite>Автор: pl.oblast.online</cite></figcaption>
      </figure>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_prezidenti-ukrayini-ta-rosiyi-proveli-zakritu-zustrich/928082"/>
      </related>
      <p>Печатку зі срібла виготовив за тиждень київський ювелір <b>Михайло Чебурахін.</b> Важить майже 500 г. Її рукоятка прикрашена лазуритовою кулею. Тубус позолочений.</p>
      <p>Вона має круглу форму. У центрі — зображення малого державного герба України. Над ним написано "Президент України". Внизу — стилізоване зображення відзнаки Президента України "Ордена князя Ярослава Мудрого".</p>
      <figure>
        <img src="https://static2.gazeta.ua/img2/cache/gallery/940/940590_3_w_1200.jpg?v=0"/>
        <figcaption>Печатка важить до 500 г<cite>Автор: nbuv.gov.ua</cite></figcaption>
      </figure>
      <p>Булаву виготовили з позолоченого срібла. Руків'я і верхівку прикрасили декоративним орнаментом. За традицією, оздобили 64 каменями - смарагдами і гранатами. Важить 750 г.</p>
      <p>В ручку булави заховали тригранний стилет - кинджал, з булатної сталі і вигравіюваним позолотою латинським девізом Omnia reverturum - "Все повертається". Він з булави витягується за допомогою кнопки, прикрашеної смарагдом.</p>
      <figure>
        <img src="https://static2.gazeta.ua/img2/cache/gallery/940/940590_4_w_1200.jpg?v=0"/>
        <figcaption>В булаві президента захований кинджал<cite>Автор: tverezo.info</cite></figcaption>
      </figure>
      <p>Символи президентської влади вперше були використані під час інавгурацї Леоніда Кучми 30 листопада 1999-го.</p>
      <blockquote>Президент України Леонід Кучма <a href="https://gazeta.ua/articles/history/_komunistu-ne-dali-upravlyati-derzhavoyu/938117">переміг у другому турі президентських виборів 14 листопада 1999-го</a>. Політик очолив державу вдруге.<br/>Перший тур відбувся 31 жовтня. Активна підготовка до нього проходила задовго до передвиборчої кампанії. У боротьбу включились всі наявні політичні сили, й особливо представники комуністів та соціалістів. Вони тиснули на зростання безробіття та зниження добробуту, гальмування важливих реформ діючою владою. На фоні кампанії в суспільстві посилилась ностальгія за радянським минулим.</blockquote>
    </article>
  </body>
</html>