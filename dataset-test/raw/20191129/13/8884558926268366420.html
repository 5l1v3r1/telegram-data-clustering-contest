<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/hrvaska-pevka-severina-izgubila-skrbnistvo-nad-sin"/>
    <meta property="og:site_name" content="Primorske novice"/>
    <meta property="article:published_time" content="2019-11-29T13:15:13+00:00"/>
    <meta property="og:title" content="Hrvaška pevka Severina izgubila skrbništvo nad sinom"/>
    <meta property="og:description" content="Srbski podjetnik Milan Popović je na zagrebškem sodišču dobil skrbništvo nad sedemletnim sinom Aleksandrom iz zveze z znano hrvaško pevko Severino Kojić. Sodišče je v četrtek nepravnomočno odločilo, da bo otrok nadaljeval življenje z očetom. Severina je nato odpeljala sina Popoviću, ki ima hišo tudi v Zagrebu."/>
  </head>
  <body>
    <article>
      <h1>Hrvaška pevka Severina izgubila skrbništvo nad sinom</h1>
      <address><time datetime="2019-11-29T13:15:13+00:00">29 Nov 2019, 13:15</time> by <a rel="author">STA</a></address>
      <p>
        <b>Srbski podjetnik Milan Popović je na zagrebškem sodišču dobil skrbništvo nad sedemletnim sinom Aleksandrom iz zveze z znano hrvaško pevko Severino Kojić. Sodišče je v četrtek nepravnomočno odločilo, da bo otrok nadaljeval življenje z očetom. Severina je nato odpeljala sina Popoviću, ki ima hišo tudi v Zagrebu.</b>
      </p>
      <figure>
        <img src="https://static.primorske.si/foto/highres/gnweb/721721_274-severina.jpg"/>
        <figcaption>Hrvaška pevka Severina izgubila skrbništvo nad sinom. Sodišče je nepravnomočno odločilo, da bo otrok nadaljeval življenje z očetom. Foto: STA</figcaption>
      </figure>
      <p><b>ZAGREB</b> &gt; <b>Severina Kojić</b> in <b>Milan Popović</b> sta se razšla leta 2013, ko je imel <b>Aleksandar</b> leto dni. Nista se uspela dogovoriti o skrbništvu in začela se je pravna bitka za otroka, ki ji še ni videti konca.</p>
      <p>Ločitvi so sledili številni pravosodni zapleti in nekaj časa je otrok živel po teden dni pri očetu in materi. V zadnjem letu je do četrtkove odločitve sodišča veljala sodba iz leta 2014, da bo otrok živel z materjo, oče pa je lahko videval otroka enkrat tedensko in vsak drugi konec tedna.</p>
      <p>Zagrebška sodnica je določila, da bo otrok živel na očetovem naslovu ter da bo mati lahko videvala sina dvakrat tedensko v popoldanskih urah ter vsako drugo soboto in nedeljo. Plačevala bo tudi 1200 kun (162 evrov) mesečne preživnine za otroka.</p>
      <p>V sodbi so prav tako določili, da bo Popović samostojno odločal o zdravju in izobraževanju otroka. Sprejeli so tudi začasni ukrep, ki ne prestavlja izvršbe sodbe zaradi pritožbe.</p>
      <p>Severinina odvetnica je že vložila pritožbo na zadnjo odločitev zagrebškega sodišča, danes poročajo hrvaški mediji.</p>
      <p>Neuradno naj bi sodišče ocenilo, da je bila Kojićeva malomarna, ko gre za izobraževanje otroka. Med drugim naj bi v razlagi sodbe zapisali, da je mati "konfliktna oseba" ter da je zlorabila svoj status znane osebe in po nepotrebnem izpostavljala otroka, piše danes Jutarnji list. Kot dodaja, je bilo za dodelitev skrbništva očetu ključno mnenje centra za socialno delo, čeprav so nekateri strokovnjaki zagovarjali dodelitev otroka materi.</p>
      <p>Kojićeva je zaradi nepričakovane odločitve sodišča zlomljena. "To, kar je naredilo sodišče, je izjema. Šokirana sem, šokirana", je ponavljala Severina, ki se je med kratkim telefonskim pogovorom "dušila v solzah", je objavil zagrebški časnik.</p>
      <p>Kot so izpostavili, je Popović po sodbi potrdil, da bo otrok nadaljeval življenje in izobraževanje v Zagrebu.</p>
    </article>
  </body>
</html>