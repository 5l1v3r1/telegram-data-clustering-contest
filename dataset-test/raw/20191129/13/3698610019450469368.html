<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/vbivstvo-zhurnalistki-na-malti-uryad-vidmoviv-v-imuniteti-zaareshtovanomu-biznesmenu-331333_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T13:28:00+00:00"/>
    <meta property="og:title" content="Вбивство журналістки на Мальті: уряд відмовив в імунітеті заарештованому бізнесмену"/>
    <meta property="og:description" content="За словами уряду, підстав для помилування немає."/>
  </head>
  <body>
    <article>
      <h1>Вбивство журналістки на Мальті: уряд відмовив в імунітеті заарештованому бізнесмену</h1>
      <h2>За словами уряду, підстав для помилування немає.</h2>
      <address>
        <time datetime="2019-11-29T13:28:00+00:00">29 Nov 2019, 13:28</time>
      </address>
      <p><a href="https://dt.ua/WORLD/policiya-malti-vstanovila-pidozryuvanih-v-organizaciyi-vbivstva-zhurnalistki-galisiyi-zmi-294410_.html"><b>Уряд Мальти відхилив прохання</b></a> бізнесмена Йоргена Фенека про імунітет від судового переслідування в рамках розслідування вбивства журналістки Дафни Каруани Галісії під час екстреного закритого засідання у четвер. Про це повідомляє <a href="https://timesofmalta.com/">Times of Malta</a>.</p>
      <p>Рішення уряду відхилити прохання про імунітет було прийнято після позачергового засідання, яке почалося о 8 годині вечора в четвер і закінчилася близько 3 години ранку в п'ятницю.</p>
      <p>Під час допиту Фенек, який був заарештований тиждень тому, постав перед судом, щоб подати заяву з проханням про помилування, пославшись на конфлікт інтересів. З відповідною заявою Фенек звернувся до президента Джорджа Велла.</p>
      <p>У листі президенту адвокати повідомили, що їхній клієнт готовий надати інформацію, яка стосується колишнього міністра туризму Конрада Міцці та колишнього міністра економіки Кріса Кардона.</p>
      <p>Прем'єр-міністр Джозеф Мускат заявив, що генеральний прокурор і поліція повідомили уряду про відсутність підстав для помилування.</p>
      <p> </p>
      <p><b><a href="https://dt.ua/WORLD/yevropeyska-rada-zatverdila-noviy-sklad-yevrokomisiyi-na-choli-z-eksministerkoyu-oboroni-nimechchini-331283_.html">Уряд і члени парламентських фракцій Мальти зібралися на екстрене засідання</a></b> через <b><a href="https://dt.ua/WORLD/vbivstvo-zhurnalistki-na-malti-vlada-virishila-pomiluvati-odnogo-pidozryuvanogo-330905_.html">розслідування вбивства мальтійської журналістки Дафне Каруани Галісії</a></b>. </p>
      <p>Раніше повідомлялося, що уряд Мальти оголосив про початок <b><a href="https://dt.ua/WORLD/pravozahisniki-vimagayut-vid-prem-yera-malti-publichnogo-rozsliduvannya-vbivstva-zhurnalistki-galisiyi-291295_.html">незалежного розслідування вбивства журналістки-викривальниці Дафни Каруани Галісії</a></b> 20 вересня.</p>
      <p>Журналістка Дафна Каруана Галісія у своїх матеріалах критикувала членів уряду країни і викривала правлячу еліту в корупції. <b><a href="https://dt.ua/WORLD/na-malti-vbili-zhurnalistku-yaka-zaymalasya-istoriyeyu-c-panamskimi-ofshorami-257150_.html">Вона загинула 16 жовтня 2017 року внаслідок вибуху автомобіля</a></b>. За два тижні до трагедії 53-річна Галісія зізнавалася читачам у своєму блозі, що отримує погрози.</p>
      <p>В <b><a href="https://dt.ua/WORLD/zhurnalistka-z-malti-pered-smertyu-zaymalasya-rozsliduvannyam-pro-kontrabandu-258200_.html">останньому своєму розслідуванні</a></b> вона досліджувала можливу причетність мальтійських партій до лівійсько-італійської афери з контрабанди дизпалива.</p>
      <p>За даними правоохоронців, її авто було <b><a href="https://dt.ua/WORLD/avto-zhurnalistki-z-malti-pidirvali-plastikovoyu-vibuhivkoyu-zmi-257290_.html">підірвано пластиковою вибухівкою "Семтекс"</a></b>, яку часто застосовують під час терористичних актів. За рік після вбивства  <b><a href="https://dt.ua/WORLD/policiya-malti-vstanovila-pidozryuvanih-v-organizaciyi-vbivstva-zhurnalistki-galisiyi-zmi-294410_.html">поліція встановила особи двох причетних до злочину</a></b>, імена підозрюваних не оприлюднювалися.</p>
      <p>Троє синів журналістки виступили з жорсткою критикою і звинуваченнями на адресу поліції і влади країни, а також вимагали відставки прем'єра Муската через нездатність забезпечити дотримання основних прав і свобод.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy50aW1lc29mbWFsdGEuY29tLw==">The Times of Malta</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>