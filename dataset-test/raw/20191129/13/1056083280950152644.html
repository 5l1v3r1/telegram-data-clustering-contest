<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805293/%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7-%D9%88-%D9%85%D8%AF%D8%A7%D8%B1%D8%B3-%D8%AA%D9%87%D8%B1%D8%A7%D9%86-%D9%81%D8%B1%D8%AF%D8%A7-%D8%AA%D8%B9%D8%B7%DB%8C%D9%84-%D8%B4%D8%AF-%D8%A7%D8%AC%D8%B1%D8%A7%DB%8C-%D8%B2%D9%88%D8%AC-%D9%88-%D9%81%D8%B1%D8%AF-%D8%A7%D8%B2-%D8%AF%D8%B1%D8%A8"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:10:39+00:00"/>
    <meta property="og:title" content="دانشگاه‌ها و مدارس تهران فردا تعطیل شد/ اجرای زوج و فرد از درب منزل/ لغو بازی پرسپولیس در آزادی"/>
    <meta property="og:description" content="در پی تداوم آلودگی هوا، تمامی دانشگاه‌ها و مدارس استان تهران بجز سه شهرستان فیروزکوه، دماوند و پردیس فردا شنبه تعطیل شد."/>
  </head>
  <body>
    <article>
      <h6 class="kicker">معاون استاندار تهران خبر داد</h6>
      <h1>دانشگاه‌ها و مدارس تهران فردا تعطیل شد/ اجرای زوج و فرد از درب منزل/ لغو بازی پرسپولیس در آزادی</h1>
      <address><time datetime="2019-11-29T13:10:39+00:00">29 Nov 2019, 13:10</time> by <a rel="author">سیدمیثاق اختر</a></address>
      <p>در پی تداوم آلودگی هوا، تمامی دانشگاه‌ها و مدارس استان تهران بجز سه شهرستان فیروزکوه، دماوند و پردیس فردا شنبه تعطیل شد.</p>
      <p><b>به گزارش ایسنا، </b>محمد تقی‌زاده معاون عمرانی استانداری تهران در پایان جلسه کمیته اضطرار آلودگی هوای استان تهران گفت: ظرف سه روز گذشته شاخص آلایندگی در تهران روند صعودی داشته و شاهد انباشت آلاینده‌ها در تهران بودیم که این موضوع برای گروه‌های مختلف آسیب پذیری را از حیث سلامت بالا برده است. بر همین اساس تصمیماتی در این جلسه اتخاذ شد.</p>
      <p>وی افزود: با توجه به بررسی‌های گزارش‌های دستگاه‌های مختلف و همچنین شاخص‌های آلایندگی در سطح استان تهران برای فردا شنبه نهم آذر ماه کلیه مدارس استان تهران در تمامی مقاطع (ابتدایی ، متوسطه اول و دوم) بجز سه شهرستان فیروزکوه، دماوند وپردیس  تعطیل خواهد بود. پیش دبستانی‌ها و مهدهای کودک نیز فردا تعطیل خواهند بود.</p>
      <p>وی از مدیران ادارات و دستگاه‌های مختلف نیز خواست که برای مرخصی والدینی که فرزندان آنها مدارسشان تعطیل است همکاری لازم را داشته باشند.</p>
      <p>معاون استانداری تهران این را هم گفت که دانشگاه‌ها و مراکز آموزش عالی هم فردا تعطیل شدند.</p>
      <p>تقی‌زاده همچنین از  اجرای طرح زوج و فرد از درب منزل در تهران در فردا شنبه خبر داد گفت: فردا طرح زوج و فرد نیز در شهر تهران از درب منازل اعمال خواهد شد.</p>
      <p>معاون استاندار تهران در بخش دیگری از صحبت‌های خود به تعطیلی کلیه فعالیت‌های ورزشی در اماکن باز برای فردا اشاره کرد و افزود: فعالیت‌های ورزشی و مسابقات ورزشی فردا در تهران لغو می‌شود. بر این اساس بازی فردای دو تیم پرسپولیس - نساجی در ورزشگاه آزادی انجام نخواهد شد.</p>
      <p>به گفته وی ، ممنوعیت تردد کامیون‌ها و خودروهای سنگین در تهران همانند روزهای گذشته تا اطلاع ثانوی ادامه خواهد داشت. همچنین فعالیت‌های عمرانی و اقداماتی که پیشتر توسط شهرداری‌ها انجام می‌شود ممنوع خواهد بود.</p>
      <p>وی تاکید کرد: فعالیت کلیه معادن شن و ماسه و صنایع مدرنی که فعالیت آنها به انباشت آلاینده‌ها کمک می‌کند در سطح استان تهران تعطیل خواهد بود. همچنین از پلیس راهور تقاضا شده بود که همانند روزهای گذشته از تردد خودروها و موتورسیکلت‌های دودزا جلوگیری کند و در تداوم این روند جدیت بیشتری داشته باشد.</p>
      <p>معاون استاندار تهران در خاتمه تاکید کرد که قطعا فردا بعد از ظهر با بررسی دوباره شاخص‌های آلایندگی در سطح استان تهران با هماهنگی اعضای کمیته اضطرار آلودگی هوا تصمیمات لازم برای روز یکشنبه اتخاذ و به اطلاع عموم مردم خواهد رسید.</p>
      <p>سرهنگ موسوی پور نماینده پلیس راهور در کمیته اضطرار آلودگی هوای استان تهران نیز گفت: روزانه ١٠٠٠ خودرو اعمال قانون می‌شوند و  ١۵٠ خودرو نیز به دلیل آلایندگی فک پلاک و به تعمیرگاه اعزام شده است.</p>
      <p>شاهسوند نماینده وزارت بهداشت نیز در ارائه گزارشی در این جلسه با اشاره به تداوم آلودگی هوا گفت: برای جلوگیری از خسارت و مرگ و میر ناشی از آلودگی هوا باید تصمیمات جدی اتخاذ شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090805324/%D8%A8%D8%A7%D8%B2%DB%8C-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%88-%D9%86%D8%B3%D8%A7%D8%AC%DB%8C-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF-%D8%A7%DA%AF%D8%B1"/>
      </related>
    </article>
  </body>
</html>