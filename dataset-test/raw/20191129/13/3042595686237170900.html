<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/klaebo-utklasset-verdenseliten-rival-disket/71874032"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T13:05:09+00:00"/>
    <meta property="og:title" content="Klæbo utklasset verdenseliten. Rival disket"/>
    <meta property="og:description" content="Johannes Høsflot Klæbo smadret verdens beste langrennsløpere på sprinten i Finland. Dermed vant Klæbo sin niende strake sprintseier i verdenscupen."/>
  </head>
  <body>
    <article>
      <h1>Klæbo utklasset verdenseliten. Rival disket</h1>
      <h2>Johannes Høsflot Klæbo smadret verdens beste langrennsløpere på sprinten i Finland. Dermed vant Klæbo sin niende strake sprintseier i verdenscupen.</h2>
      <address><time datetime="2019-11-29T13:05:09+00:00">29 Nov 2019, 13:05</time> by <a rel="author">Øyvind Godø</a></address>
      <p>RUKA (Dagbladet): Johannes Høsflot Klæbo (23) vant verdenscupåpningen i sprinten i Ruka.</p>
      <p>
        <b>Klæbo var - akkurat som for to år siden - i en helt egen klasse da han smadret rivalene i den siste bakken og viste at det berømte og beryktede «Klæbo-klyvet» trolig er bedre og mer effektivt enn noen gang.</b>
      </p>
      <p>- Han er i en egen divisjon. Det finnes ingen som kan gå så raskt som ham. Klæbo er verdens beste langrennsløper, ropte SVTs langrennsekspert Anders Blomquist direkte på svensk TV.</p>
      <p>I mål vant Klæbo med overlegne 4,17 sekunder på de 1,4 kilometerne.</p>
      <p>- Dete er en fantastisk start på sesongen, sier Klæbo i arrangørintervjuet etter triumfen.</p>
      <p>
        <b>Pål Golberg tok en råsterk 2. plass på stedet hvor han har så mange gode erfaringer og har vunnet tidligere.</b>
      </p>
      <figure>
        <iframe src="https://www.youtube.com/embed/Mu3BE5Iaae8" width="640" height="360" data-service="Youtube" scrolling="no"/>
        <figcaption><b>- VAR DET SKUMMELT?:</b> Johannes Høsflot Klæbo har tidligere sagt at det verste med å vinne er å måtte snakke engelsk. Og resten av langrennsgutta passer på å tyne han litt for det. Han tok bronse under sprinten i Lahti, og måtte gjøre en pressekonferanse på engelsk. Reporter: Øyvind Godø / Video: Lise Rafaelsen / Dagbladet Vis mer</figcaption>
      </figure>
      <p>Franske Richard Jouve kapret 3.-plassen.</p>
      <p>Klæbos største rivaler i sammendraget, Aleksandr Bolsjunov og Emil Iversen, kom også til finalen, men var sjanseløse mot Klæbo i den siste bakken og ble nr. 4 og 5.</p>
      <p>Svenske Oskar Svensson endte sist i finalen.</p>
      <h3>Unik rekke</h3>
      <p>Klæbo fikk en kronglete start på forrige sesong da han ga bort seieren til Aleksandr Bolsjunov på oppløpet her i Ruka - og dernest havnet på 11. plass etter stavbrudd i sprinten på Lillehammer.</p>
      <p>
        <b>Etter det var dette Klæbos resultatrekke i sprintrenn i verdenscupen: 1-1-1-1-1-1-1-1-1.</b>
      </p>
      <p>Trønderen har nå ni strake sprintseiere i verdenscupen i tillegg til VM-triumfen på sportens korteste distanse i Seefeld.</p>
      <h3>Disk og drama</h3>
      <p>Beitostølen-vinner Eirik Valnes knakk staven i kvartfinalen. Han kjempet seg likevel opp til en heroisk 3. plass, men det holdt ikke til å gå videre på tid.</p>
      <p>
        <b>Sergej Ustjugov ble disket i den første kvartfinalen grunnet to gule kort, den siste forårsaket av tyvstart. Dermed tapte Ustjugov viktige sekunder i sammendraget.</b>
      </p>
      <p>Hjemmehåpet Iivo Niskanen, som har vist monsterform i oppkjøringen, røk hårfint ut i kvartfinalen, i likhet med allsidige Sindre Bjørnestad Skar. I morgen er Niskanen storfavoritt på 15 kilometer klassisk.</p>
      <p>
        <b>Det var det flere sammenlagthåp som tapte mye i dag. Kapasitetsgutta Hans Christer Holund, Sjur Røthe, Simen Hegstad Krüger, Martin Johnsrud Sundby og Didrik Tønseth ble alle utslått av prologen.</b>
      </p>
      <p>De har dermed en jobb å gjøre for å hente inn det tapte i sammendraget på de to gjenstående distansene i minitouren i Ruka, altså 15 kilometer intervallstart i klassisk lørdag og jaktstart 15 kilometer fristil søndag.</p>
    </article>
  </body>
</html>