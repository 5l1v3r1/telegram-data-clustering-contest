<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805306/%D8%A7%D9%81%D8%B2%D8%A7%DB%8C%D8%B4-%D8%AE%D8%B1%DB%8C%D8%AF-%D8%A7%DB%8C%D8%B1%D8%A7%D9%86-%D8%AE%D9%88%D8%AF%D8%B1%D9%88-%D8%A7%D8%B2-%D9%82%D8%B7%D8%B9%D9%87-%D8%B3%D8%A7%D8%B2%D8%A7%D9%86-%DA%AF%D9%84%D9%BE%D8%A7%DB%8C%DA%AF%D8%A7%D9%86-%D8%AA%D8%A7-%DB%8C%DA%A9-%D9%85%D8%A7%D9%87-%D8%A2%DB%8C%D9%86%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-29T13:29:58+00:00"/>
    <meta property="og:title" content="افزایش خرید ایران خودرو از قطعه سازان گلپایگان تا یک ماه آینده"/>
    <meta property="og:description" content="ایسنا/اصفهان مدیرعامل ایران خودرو گفت: گزارش افزایش خرید از قطعه‌سازان گلپایگان را تا یک ماه آینده به خبرنگاران اطلاع می دهیم."/>
  </head>
  <body>
    <article>
      <h1>افزایش خرید ایران خودرو از قطعه سازان گلپایگان تا یک ماه آینده</h1>
      <address><time datetime="2019-11-29T13:29:58+00:00">29 Nov 2019, 13:29</time> by <a rel="author">آیدا علی اکبری</a></address>
      <p>ایسنا/اصفهان مدیرعامل ایران خودرو گفت: گزارش افزایش خرید از قطعه‌سازان گلپایگان را تا یک ماه آینده به خبرنگاران اطلاع می دهیم.</p>
      <p>فرشاد مقیمی امروز (جمعه) در حاشیه بازدید از برخی شرکت های قطعه سازی خودرو در گلپایگان، در جمع خبرنگاران مهم ترین هدف از این سفر خود را توجه به ساخت داخل دانست و اظهار کرد: با توجه به گزارش ها بخشی از نیاز صنعت خودرو کشور با پتانسیل موجود در گلپایگان قابل تامین است و با بازدیدهایی که امروز انجام دادیم به این جمع‌بندی رسیدیم که بخشی از سفارش گذاری ها را در این منطقه انجام دهیم.</p>
      <p>وی ادامه داد: مشکلاتی هم در حوزه قطعه‌سازی گلپایگان وجود دارد از جمله پرداخت مطالبات که با هماهنگی هایی که انجام شد پرداخت این مطالبات آغاز شده و امیدواریم در آینده نزدیک این پرداخت ها با شرایط بهتری انجام شود.</p>
      <p>به گزارش ایسنا، مدیرعامل ایران خودرو گفت: با توجه به هماهنگی هایی که در گروه صنعتی ایران خودرو انجام شده است، افزایش تولید را در دستور کار قرار داده ایم، این افزایش تولید می تواند منجر به افزایش سفارش‌ها شود.</p>
      <p>مقیمی در پاسخ به پرسش ایسنا مبنی براینکه در سفر قبلی خود به این شهرستان قول خرید بیشتر از قطعه سازان این منطقه را داده بودید اضافه کرد: در سفر قبلی سمتی که داشتم با جایگاه کنونی که دارم متفاوت بود، اما اکنون حاضریم گزارش افزایش خرید از قطعه‌سازان این منطقه را تا یک ماه آینده به خبرنگاران اطلاع دهیم.</p>
      <p>وی یادآورشد: با توجه به مصوبه شورای عالی استاندارد آخرین زمان شماره گذاری خودرو پژو۴۰۵ مرداد ۹۹ است و پس از آن از سبد محصولات خارج خواهد شد اما همین خودرو در حوزه خدمات حمل و نقل عمومی قابلیت تولید و شماره گذاری را دارد.<br/>انتهای پیام</p>
    </article>
  </body>
</html>