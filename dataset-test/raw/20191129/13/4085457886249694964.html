<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/29/huawei-dostal-ve-spanelsku-zakaz-pristupu-k-citlivym-informacim/"/>
    <meta property="og:site_name" content="GizChina.cz"/>
    <meta property="article:published_time" content="2019-11-29T13:00:19+00:00"/>
    <meta property="og:title" content="Huawei dostal ve Španělsku zákaz přístupu k citlivým informacím"/>
    <meta property="og:description" content="Podlezprávy La Informacion španělské Ministerstvo obrany zakázalo svým zaměstnancům přistupovat na datové servery přes zařízení společnosti Huawei."/>
  </head>
  <body>
    <article>
      <h1>Huawei dostal ve Španělsku zákaz přístupu k citlivým informacím</h1>
      <address><time datetime="2019-11-29T13:00:19+00:00">29 Nov 2019, 13:00</time> by <a rel="author" href="https://gizchina.cz/author/marek_kucera/" target="_blank">Hana Kučerová</a></address>
      <p>Ohodnoťte článek</p>
      <p><a href="https://gizchina.cz/2019/11/21/ledy-se-mozna-lehce-pohnuly-v-kauze-huawei/">Obchodní válka</a> mezi Amerikou a Čínou stále neutichá a zbraně začínají řinčet i na evropské frontě. Podle zprávy <a href="https://www.lainformacion.com/empresas/huawei-reaccion-prohibicion-uso-dispositivos-defensa-problemas-fiabilidad/6523398/">La Informacion</a> totiž španělské Ministerstvo obrany zakázalo svým zaměstnancům přistupovat na datové servery ministerstva přes zařízení společnosti Huawei. Je sice pravdou, že čínská společnost nemá celoplošný zákaz prodeje svých přístrojů španělským spotřebitelům, ale zaměstnanci ministerstva nemohou přes telefony a tablety čínského výrobce vstupovat do sítě a dokonce ani přes ně používat své pracovní mailové schránky.</p>
      <p>K tomu účelu musí využívat jen taková zařízení, která ministerstvo schválilo. Své telefony Huawei však mohou i nadále používat, ale výhradně k soukromým účelům. Španělské Ministerstvo obrany sice přesně nevysvětlilo důvody těchto restrikcí, ale je nasnadě, že souvisí s americkými sankcemi vůči Huawei a potažmo s obavou o zneužití citlivých dat a informací a s tím spojenou špionáží. Společnost Huawei i v tomto případě ústy svého mluvčího tvrdí, že za posledních třicet let své činnosti ve více než 170 světa nikdy neměla žádné problémy s kybernetickou bezpečností. Naopak, právě bezpečnost je její nejvyšší prioritou.</p>
      <figure>
        <img src="https://gizchina.cz/wp-content/uploads/2019/11/a3bc582ecc2249b5943b9f09c004e6e2-1024x566.jpg"/>
      </figure>
      <p>V kontrastu s aktuální situací ve Španělsku vyzývá, podle agentury Reuters, německá kancléřka Angela Merkelová evropské země, aby zaujaly jednotný postoj k společnosti Huawei a nebránily její účasti na budování 5G síti v Evropě. Merkelová tvrdí, že rozdílné postoje jednotlivých evropských zemí by mohly mít značně negativní dopad na budování evropské 5G infrastruktury. Přesto však dodává, že 5G bezpochyby vyžaduje zvýšení bezpečnostních opatření. Z jejich slov však nevyplývá, že by i v Německu měl Huawei dostat stopku.</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/25/high-end-reproduktor-huawei-sound-x-stoji-280/"/>
        <a href="https://gizchina.cz/2019/11/25/huawei-matepad-pro-unikly-predpokladane-ceny-a-specifikace/"/>
        <a href="https://gizchina.cz/2019/11/22/huawei-na-nas-chysta-novy-model-matebook-d/"/>
      </related>
    </article>
  </body>
</html>