<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550890.html/%D9%85%D9%88%D8%B1%D8%AF-%D9%81%D9%88%D8%AA%DB%8C-%D9%85%D8%A8%D8%AA%D9%84%D8%A7-%D8%A8%D9%87-%D8%A2%D9%86%D9%81%D9%88%D9%84%D8%A7%D9%86%D8%B2%D8%A7-%D8%AF%D8%B1-%D8%A7%D8%B3%D8%AF%D8%A2%D8%A8%D8%A7%D8%AF-%D9%86%D8%AF%D8%A7%D8%B4%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T13:29:00+00:00"/>
    <meta property="og:title" content="مورد فوتی مبتلا به آنفولانزا در اسدآباد نداشتیم"/>
    <meta property="og:description" content="معاون بهداشتی دانشکده علوم پزشکی اسدآباد گفت: شمار مبتلایان به بیماری آنفلوآنزا در شهرستان ۳ نفر رسیده که هیچ مورد فوتی در این زمینه نداشته‌ایم."/>
  </head>
  <body>
    <article>
      <h1>مورد فوتی مبتلا به آنفولانزا در اسدآباد نداشتیم</h1>
      <h2>معاون بهداشتی دانشکده علوم پزشکی اسدآباد:</h2>
      <address>
        <time datetime="2019-11-29T13:29:00+00:00">29 Nov 2019, 13:29</time>
      </address>
      <p>معاون بهداشتی دانشکده علوم پزشکی اسدآباد گفت: شمار مبتلایان به بیماری آنفلوآنزا در شهرستان ۳ نفر رسیده که هیچ مورد فوتی در این زمینه نداشته‌ایم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدجواد نظری پویا در گفت‌وگو با خبرنگار <a href="http://asrehamedan.ir/34472">عصر همدان</a>، اظهار کرد: آزمایش تنها ۳ نفر از افراد مشکوک به آنفولانزا در این شهرستان مثبت گزارش شده و با ارجاع به بیمارستان داروی بیماری آنفولانزا در اختیار آنان قرار گرفت.</p>
      <p>وی افزود: مبتلایان به آنفولانزا با حال عمومی خوب ترخیص شده‌اند.</p>
      <p>معاون بهداشتی دانشکده علوم پزشکی اسدآباد با اشاره به علائم آنفولانزا، گفت: در صورتی که افراد با تنگی نفس، علائم حاد سرماخوردگی و خلط خونی مواجه شدند، هرچه سریع‌تر به پزشک مراجعه کنند.</p>
      <p>وی تأکید کرد: مردم اسدآباد آنفولانزا را جدی بگیرند و توصیه‌های بهداشتی را رعایت کنند.</p>
      <p>نظری‌پویا با بیان اینکه افرادی که علائم سرماخوردگی دارند به خصوص کودکان، سالمندان، بیماران قلبی و تنفسی، مادران باردار و افراد پر خطر باید در منزل استراحت کرده و از حضور در مدرسه، محل کار و اجتماعات اجتناب کنند، گفت: شستشوی دائم دست‌ها ضروری است و افراد نیز باید در صورت حضور در جمعیت از ماسک استفاده نمایند و از دست دادن با افراد مشکوک به این بیماری پرهیز کنند.</p>
      <p>وی با اشاره به چگونگی پیشگیری و مراقبت از بیماری آنفولانزا در خانواده و اطرافیان خود، افزود: با توجه به گردش ویروس آنفولانزا در سطح شهرستان اسدآباد، مشابه سایر نقاط کشور ضروری است مراقبت‌ها و تدابیر لازم طبق روال هر ساله انجام گیرد.</p>
      <p>معاون بهداشتی دانشکده اسدآباد درباره تفاوت آنفولانزا با سرماخوردگی هم گفت: بررسی نشانه‌های بیماری‌های سرماخوردگی و آنفولانزا نشان می‌دهد که این دو بیماری در عین شباهت، تفاوت‌های اصلی و مهمی دارند که با شناخت آن‌ها می‌توان بهتر و زودتر بیماری را درمان کرد.</p>
      <p>وی تصریح کرد: سرماخوردگی نسبت به آنفولانزا یک بیماری تنفسی ملایم‌تر محسوب می‌شود و در سرماخوردگی بیمار مبتلا را برای چند روز دچار حال ناخوشایند و بیماری می‌کند درحالی‌که آنفولانزا ممکن است فرد را هفته‌ها در رختخواب نگه دارد.</p>
      <p>انتهای پیام/</p>
    </article>
  </body>
</html>