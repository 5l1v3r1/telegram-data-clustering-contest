<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/3207be13419d1821/microfon-inchis-pentru-blocul-acum-motiunea-simpla-impotriva-ministrului-apararii-prezentata-fara-sunet.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-29T13:26:42+00:00"/>
    <meta property="og:title" content="Microfon închis pentru Blocul ACUM: Moțiunea simplă împotriva ministrului Apărării, prezentată fără sunet"/>
    <meta property="og:description" content="UPDATE 15.30 // Deputatul fracțiunii PAS, Mihai Popșoi, a prezentat textul moțiunii de la tribuna centrală a Parlamentului.La un moment dat, legislatorului i s-a închis microfonul. Deși Popșoi a continuat să prezinte moțiunea, speakerul Zinaida Greceanâi le-a oferit în același timp cuvânt altor deputați.__________Deputații din Blocul ACUM vor depune astăzi o moțiune simplă împotriva ministrului Apărării, Victor Gaiciuc. Legislatorii îl acuză pe șeful de la Apărare că a elogiat mercenarii din Donbas care sfidează suveranitatea statului vecin."/>
  </head>
  <body>
    <article>
      <h1>Microfon închis pentru Blocul ACUM: Moțiunea simplă împotriva ministrului Apărării, prezentată fără sunet</h1>
      <address><time datetime="2019-11-29T13:26:42+00:00">29 Nov 2019, 13:26</time> by <a rel="author">Jurnal.md</a></address>
      <p>
        <b>UPDATE 15.30 // Deputatul fracțiunii PAS, Mihai Popșoi, a prezentat textul moțiunii de la tribuna centrală a Parlamentului.</b>
      </p>
      <p>
        <b>La un moment dat, legislatorului i s-a închis microfonul. Deși Popșoi a continuat să prezinte moțiunea, speakerul Zinaida Greceanâi le-a oferit în același timp cuvânt altor deputați.</b>
      </p>
      <p>
        <b>__________</b>
      </p>
      <p>
        <b>Deputații din Blocul ACUM vor depune astăzi o moțiune simplă împotriva ministrului Apărării, Victor Gaiciuc. Legislatorii îl acuză pe șeful de la Apărare că a elogiat mercenarii din Donbas care sfidează suveranitatea statului vecin.</b>
      </p>
      <p>În opinia semnatarilor moțiunii, elogierea mercenarilor din Donbas, care luptă împotriva armatei urcrainene, sfidând astfel suveranitatea și integritatea teritorială a Ucrainei, îl face incompatibil pe Victor Gaiciuc cu calitatea de membru al Guvernului.</p>
      <p>Precizăm că, la câteva zile după învestirea Guvernului Chicu, în spațiul public a apărut o înregistrare cu un discurs susținut de Gaiciuc în 2016, la Academia de Științe. În cadrul discursului, actualul ministru al Apărării elogiază „spiritul și credința” cu care luptă mercenarii ruși în Donbas.</p>
      <p>Conform Regulamentului Parlamentului, moţiunea simplă poate fi iniţiată de cel puţin 15 deputaţi. După primirea moţiunii, preşedintele şedinţei o aduce la cunoştinţa Parlamentului, care stabileşte data dezbaterii, şi dispune remiterea ei de îndată Guvernului şi distribuirea acesteia deputaţilor.</p>
      <p>Dezbaterea moţiunii simple va avea loc la data stabilită de Biroul permanent, în termen de 14 zile lucrătoare de la depunere.</p>
    </article>
  </body>
</html>