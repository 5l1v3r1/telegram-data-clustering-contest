<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/29/zastupnyk_ministra_gromad_i_terytoriy_negoda_u_kramatorsku_anonsuvav_zakon_pro_miscevyy_referendum"/>
    <meta property="og:site_name" content="espreso.tv"/>
    <meta property="article:published_time" content="2019-11-29T13:25:00+00:00"/>
    <meta property="og:title" content="Заступник міністра громад і територій Негода у Краматорську анонсував закон про місцевий референдум"/>
    <meta property="og:description" content="В рамках реформи місцевого самоврядування в уряді хочуть прийняти закон про місцевий референдум та ввести інститут префектів"/>
  </head>
  <body>
    <article>
      <h1>Заступник міністра громад і територій Негода у Краматорську анонсував закон про місцевий референдум</h1>
      <address>
        <time datetime="2019-11-29T13:25:00+00:00">29 Nov 2019, 13:25</time>
      </address>
      <p>Заступник міністра розвитку громад та територій В’ячеслав Негода заявив, що реформа місцевого самоврядування в Україні передбачає в тому числі ухвалення закону про місцеві референдуми</p>
      <p>Про це Негода заявив у Краматорську на форумі "Ефективне місцеве самоврядування як запорука демократичної та правової держави", передає <a href="https://www.kmu.gov.ua/news/2020-rik-vivazhenih-i-vidpovidalnih-rishen-vyacheslav-negoda-pro-decentralizaciyu">Урядовий портал</a>.</p>
      <p>"Розуміючи важливість залучення громадян до участі у процесі прийняття управлінських рішень, планується внести зміни до законодавства про місцеві вибори в частині забезпечення представництва жителів у раді громади і громад - в обласній раді. Також планується прийняти Закон "Про місцевий референдум", - сказав Негода.</p>
      <p>Завершальний етап реформи, за словами В’ячеслава Негоди, включає переформатування місцевих державних адміністрацій в органи префектурного типу.</p>
      <p><b>Читайте також:</b> Префекти, громади, округи. <a href="https://espreso.tv/news/2019/10/17/prefekty_gromady_okrugy_korniyenko_rozpoviv_pro_proyekty_konstytuciynykh_zmin">Корнієнко розповів про проєкти конституційних змін</a></p>
      <p>Дорожня карта уряду передбачає законодавче забезпечення завершення реформи самоврядування в ІІІ кварталі 2020 року. Саме до цього часу в уряді хочуть прийняття всіх необхідних для реформи законів та підзаконних актів.</p>
      <p>Форум "Ефективне місцеве самоврядування як запорука демократичної та правової держави" проводиться Донецькою та Луганською обласними державними адміністраціями, Комітетом Верховної Ради України з питань організації державної влади, місцевого самоврядування, регіонального розвитку та містобудування, міністерством розвитку громад та територій України у партнерстві з Радою Європи в рамках Програми "Децентралізація і реформа місцевого самоврядування в Україні".</p>
      <ul>
        <li>Нагадаємо, раніше у Раді запропонували <a href="https://espreso.tv/news/2019/10/23/decentralizaciya_u_radi_proponuyut_skorotyty_kilkist_deputativ_oblrad_na_tretynu_miscevykh_rad_vdvichi">скоротити кількість депутатів</a> облрад на третину, місцевих рад - удвічі.</li>
      </ul>
    </article>
  </body>
</html>