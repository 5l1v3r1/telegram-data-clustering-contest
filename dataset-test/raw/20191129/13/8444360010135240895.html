<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/kriti-se-pleistiriasmo-to-monadiko-spiti-polyteknou-ierea/2926129/"/>
    <meta property="og:site_name" content="Newsit.gr"/>
    <meta property="article:published_time" content="2019-11-29T13:10:07+00:00"/>
    <meta property="og:title" content="Κρήτη: Σε πλειστηριασμό το μοναδικό σπίτι πολύτεκνου ιερέα!"/>
    <meta property="og:description" content="Πρόκειται για έναν ιερέα από τον Πύργο Ηρακλείου ο οποίος είναι οικογενειάρχης με τέσσερα ανήλικα παιδιά."/>
  </head>
  <body>
    <article>
      <h1>Κρήτη: Σε πλειστηριασμό το μοναδικό σπίτι πολύτεκνου ιερέα!</h1>
      <h2>Πρόκειται για έναν ιερέα από τον Πύργο Ηρακλείου ο οποίος είναι οικογενειάρχης με τέσσερα ανήλικα παιδιά.</h2>
      <address><time datetime="2019-11-29T13:10:07+00:00">29 Nov 2019, 13:10</time> by <a rel="author">Newsit Newsroom</a></address>
      <p>Τράπεζα βγάζει στο… σφυρί το μοναδικό σπίτι ενός ιερέα από την Κρήτη ο οποίος είχε εδώ και καιρό ξεκινήσει τις διαδικασίες για ένταξή του στο νόμο Κατσέλη.</p>
      <p>Μάλιστα, ο ιερέας απάντησε σε αυτήν την κίνηση της τράπεζας με εξώδικο το οποίο και κοινοποιήθηκε στον υπουργό Ανάπτυξης, Άδωνι Γεωργιάδη.</p>
      <p>Σύμφωνα με την Ένωση Προστασίας Καταναλωτών Κρήτης, πρόκειται για έναν ιερέα από τον Πύργο Ηρακλείου ο οποίος είναι οικογενειάρχης με τέσσερα ανήλικα παιδιά.</p>
      <p>Ο συγκεκριμένος ιερέας είχε καταφύγει στο Ειρηνοδικείο ζητώντας προστασία της μίας και μοναδικής κατοικίας του αλλά και ρύθμιση των χρεών του.</p>
      <p>Το Ειρηνοδικείο Πύργου Ηρακλείου απέρριψε το αίτημά του με τον ίδιο να προσφεύγει στο Εφετείο.</p>
      <p>Η υπόθεση αναμένεται να εκδικαστεί στη 1 Απριλίου του 2020.</p>
      <p>Όπως χαρακτηριστικά αναφέρει η Ένωση Προστασίας Καταναλωτών Κρήτης: «Παρότι η υπόθεση προχωράει δικαστικά, η τρίτη από τις τέσσερις τράπεζες, έσπευσε να ορίσει πλειστηριασμό λίγο νωρίτερα 4-12-2019, για να στερήσει την οικογένεια από την διεξαγωγή της Δευτεροβάθμιας δίκης, κατά παράβαση του άρθρου 6 της Ε Σ Δ Α “περί δίκαιης λύσης”».</p>
      <p>Μάλιστα σε ανακοίνωσή της η Ένωση καταλήγει:</p>
      <p>Η Ένωση Προστασίας Καταναλωτών Κρήτης, μετά την ενημέρωση από τον συνεργαζόμενο δικηγόρο της, αποφάσισε να στηρίξει την προσπάθεια της πολύτεκνης οικογένειας του ιερέα, και τους δικηγόρους που στηρίζουν την υπόθεση, αλλά και το περιεχόμενο των απεσταλμένων εξωδίκων, ζητώντας από την νομική υπηρεσία της εν λόγω τράπεζας , να σταματήσει τον πλειστηριασμό άμεσα, να δείξει το κοινωνικό της πρόσωπο υπέρ της οικογένειας του ιερέα που κινδυνεύει να βρεθεί στο δρόμο, σε περίπτωση πλειστηριασμού της μοναδικής κύριας κατοικίας.</p>
      <p>Τέλος, καλούμε τις τράπεζες, να μη προβαίνουν στα “άκρα” δημιουργώντας φόβο και τρόμο στους καταναλωτές πελάτες τους, τους δε δανειολήπτες , να μη καταθέτουν τα όπλα, να ενημερώνονται για τα δικαιώματα τους, από την Ένωση Προστασία Καταναλωτών Κρήτης και τους νομικούς συνεργάτες της, διότι μόνο έτσι θα έχουν την στήριξη και την σωστή καθοδήγηση.</p>
    </article>
  </body>
</html>