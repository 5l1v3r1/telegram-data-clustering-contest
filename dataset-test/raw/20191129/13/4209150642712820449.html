<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/hronika/Primao-platu-u-zatvoru-uz-pomoc-porodice-i-kuma/571152?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T13:01:47+00:00"/>
    <meta property="og:title" content="Primao platu u zatvoru uz pomoć porodice i kuma"/>
    <meta property="og:description" content="DOBOJ - Protiv porodice Panić, Nove (49), bivšeg direktora Sektora za vuču vozova u &quot;Željeznicama RS&quot;, njegove supruge Mladenke (45), njihovog sina Mladena (26), kao i njihovog kuma Mirka Ostojića (53), podnesen je izvještaj Tužilaštvu zbog sumnje da brojnim zloupotrebama službenog položaja obezbijedili Mladenu da ne dobije otkaz i prima platu dok je lani bio u zatvoru."/>
  </head>
  <body>
    <article>
      <h1>Primao platu u zatvoru uz pomoć porodice i kuma</h1>
      <address><time datetime="2019-11-29T13:01:47+00:00">29 Nov 2019, 13:01</time> by <a rel="author">Ljiljana Radić</a></address>
      <p>DOBOJ - Protiv porodice Panić, Nove (49), bivšeg direktora Sektora za vuču vozova u "Željeznicama RS", njegove supruge Mladenke (45), njihovog sina Mladena (26), kao i njihovog kuma Mirka Ostojića (53), podnesen je izvještaj Tužilaštvu zbog sumnje da brojnim zloupotrebama službenog položaja obezbijedili Mladenu da ne dobije otkaz i prima platu dok je lani bio u zatvoru.</p>
      <p>Svi osumnjičeni su u tom periodu, kako saznajemo, radili u "Željezicama" RS.</p>
      <p>Naime, nakon što je Mladen početkom prošle godine otišao u zatvor na izdržavanje jednogodišnje kazne zbog nesreće koju je skrivio prije nekoliko godina, a u kojoj je poginuo mladić, njegova porodica i kum našli su način kako da "zažmire" na otkaz koji mu je slijedio, obezbijede mu platu dok je u zatvoru i da se vrati na posao u "Željeznice RS".</p>
      <p>Kako saznajemo, kada je početkom prošle godine došlo vrijeme da ide na izdržavanje kazne, Mladen je otišao u bolinicu, gdje je simulirao bolest pa mu je otvoreno bolovanje.</p>
      <p>"Nakon nekoliko dana otišao je u zatvor, a njegova majka je u međuvremenu išla u bolnicu po njegove doznake koje je nosila na posao kako bi mu na poslu pravdala bolovanje. To nije bilo teško budući da je otac Novo bio na rukovodećoj poziciji i svom kumu Mirku Ostojiću, davao je doznake da ih knjiži. Ostojić ih je knjižio u zvaničnim dokumentima, ovjeravao službenim pečatom i potpisivao", kaže izvor blizak istrazi.</p>
      <p>Kako saznajemo, dogovor je bio da mu se bolovanje evidentira po osnovu doznaka koje je donijela majka, a za dane koji su nedostajali da se evidentira da je dolazio na posao.</p>
      <p>Ovakvim malverzacijama Madenu Paniću je, kako "Nezavisne" saznaju, dok je bio u zatvoru uplaćeno oko 5.000 maraka bruto plate.</p>
      <p>Iz PU Doboj, navodeći inicijale, rekli su da su Mladen i njegova majka Mladenka osumnjiičeni da su počinili krivično djelo zloupotrebe prava iz socijalnog osiguranja, a Novo Panić za zloupotrebu službenog položaja ili ovlašćenja.</p>
      <p>Ostojić se sumnjiči za zloupotrebu službenog položaja ili ovlašćenja i krivično djelo povreda obaveze vođenja trgovačkih i poslovnih knjiga i sastavljanja finansijskih izvještaja i njihovo falsifikovanje ili uništavanje.</p>
    </article>
  </body>
</html>