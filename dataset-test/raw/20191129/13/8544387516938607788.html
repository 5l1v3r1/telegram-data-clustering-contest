<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/29/hellenic-diaspora-medical-forum-protoporiako-egxirima-apo-to-tmima-iatrikis-tou-apth/"/>
    <meta property="og:site_name" content="neolaia.gr"/>
    <meta property="article:published_time" content="2019-11-29T13:51:23+00:00"/>
    <meta property="og:title" content="«Hellenic Diaspora Medical Forum»: Ένα πρωτοποριακό εγχείρημα από το Τμήμα Ιατρικής του ΑΠΘ"/>
    <meta property="og:description" content="Το Τμήμα Ιατρικής του Αριστοτέλειου Πανεπιστημίου Θεσσαλονίκης διοργανώνει ένα πρωτοποριακό για την Ελλάδα εγχείρημα, το «Hellenic Diaspora Medical Forum (HDMF)», το οποίο θα λάβει χώρα την Παρασκευή 6 και το Σάββατο 7 Δεκεμβρίου 2019, στο ξενοδοχείο Hyatt Θεσσαλονίκης. Η διοργάνωση τελεί υπό την αιγίδα του Υπουργείου Υγείας, του Υπουργείου Ανάπτυξης και Επενδύσεων και του Υπουργείου Εξωτερικών(Γενική Γραμματεία Απόδημου Ελληνισμού)."/>
  </head>
  <body>
    <article>
      <h1>«Hellenic Diaspora Medical Forum»: Ένα πρωτοποριακό εγχείρημα από το Τμήμα Ιατρικής του ΑΠΘ</h1>
      <h2>Μάθε περισσότερα εδώ!</h2>
      <address><time datetime="2019-11-29T13:51:23+00:00">29 Nov 2019, 13:51</time> by <a rel="author">neolaia.gr Team</a></address>
      <p>Το <b>Τμήμα Ιατρικής του Αριστοτέλειου Πανεπιστημίου Θεσσαλονίκης</b> διοργανώνει ένα<b> πρωτοποριακό για την Ελλάδα εγχείρημα, το «Hellenic Diaspora Medical Forum (HDMF)»,</b> το οποίο θα λάβει χώρα την <b>Παρασκευή 6 και το Σάββατο 7 Δεκεμβρίου 2019</b>, στο ξενοδοχείο <b>Hyatt Θεσσαλονίκης.</b> Η διοργάνωση τελεί <b>υπό την αιγίδα του Υπουργείου Υγείας, του Υπουργείου Ανάπτυξης και Επενδύσεων και του Υπουργείου Εξωτερικών</b><b>(Γενική Γραμματεία Απόδημου Ελληνισμού).</b></p>
      <p>Η διοργάνωση αποτελεί τμήμα του στρατηγικού σχεδιασμού του Τμήματος Ιατρικής του ΑΠΘ. Το HDMF δεν είναι Επιστημονικό Συνέδριο, αλλά ένα βήμα γνωριμίας, δικτύωσης, θεσμικής υποστήριξης και ανάληψης πρωτοβουλιών για τη νέα εκκίνηση και οριοθέτηση της λειτουργίας του Τμήματος.</p>
      <p>Στόχος της διοργάνωσης είναι η ενίσχυση της συνεργασίας του Τμήματος Ιατρικής του ΑΠΘ με αντίστοιχες Ιατρικές Σχολές του εξωτερικού, όπου εργάζονται και διδάσκουν επιφανείς Έλληνες επιστήμονες. Η συνένωση δυνάμεων των διακεκριμένων επιστημόνων του εξωτερικού με το υψηλού επιπέδου επιστημονικό δυναμικό των Καθηγητών Ιατρικής του ΑΠΘ μπορεί να αποτελέσει την απαρχή μιας δυναμικής που θα ενισχύσει την εντατική προσπάθεια που πραγματοποιείται στο Αριστοτέλειο Πανεπιστήμιο για την ουσιαστική αναβάθμιση του ρόλου του. Στη σύγχρονη εποχή ο ρόλος αυτός είναι η ενίσχυση της εξωστρέφειας, η διασύνδεση με την αγορά εργασίας και η μετατροπή του φαινομένου «brain drain» σε ελεγχόμενη διακίνηση επιστημονικού δυναμικού. Απώτερος στόχος του Forum είναι η ανάδειξη του Πανεπιστημίου σε κύρια δύναμη ανάπτυξης για τη χώρα.</p>
      <p>Δεκαπέντε προσκεκλημένοι Καθηγητές Ιατρικής της αλλοδαπής (Diaspora Group), μαζί με δεκαπέντε ενεργούς Καθηγητές του Τμήματος Ιατρικής του ΑΠΘ (Hellenic Group), Διευθυντές των Τομέων του Τμήματος Ιατρικής του ΑΠΘ και μέλη της οργανωτικής επιτροπής, αποτελούν τις δύο ομάδες εργασίας του Forum που θα «αλληλοεπιδράσουν» μέσα από σύντομες εισηγήσεις και τοποθετήσεις γύρω από τρεις κύριους θεματικούς άξονες:</p>
      <p>• Έρευνα<br/>• Εκπαίδευση &amp; κινητικότητα φοιτητών-φοιτητριών και ακαδημαϊκού προσωπικού<br/>• Διασύνδεση της φαρμακοβιομηχανίας με την ακαδημαϊκή έρευνα και εκπαίδευση.</p>
      <p>Τη συζήτηση θα πλαισιώσουν ομιλίες θεσμικών παραγόντων, αρμόδιων για το κάθε θεματικό πεδίο, ώστε να υπάρξει μια συνολική χαρτογράφηση των δυνατοτήτων που μπορούν να υποστηρίξουν τις πρωτοβουλίες του Τμήματος Ιατρικής του ΑΠΘ. Επιπρόσθετα, στο Forum θα συμμετάσχουν και εκπρόσωποι της πολιτικής ηγεσίας, προκειμένου να γίνουν κοινωνοί των πρωτοβουλιών του Τμήματος Ιατρικής του ΑΠΘ και να συμβάλλουν ως αρωγοί στην επίτευξη των στόχων του, που αποτελούν κατά βάση και εθνικούς στόχους.</p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/29/test-prosopikotitas-esi-ti-tha-epeleges/"/>
        <a href="https://neolaia.gr/neo/fun-paraxena"/>
        <a href="https://neolaia.gr/2019/11/29/pou-brisketai-o-sin-boy/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/29/36-hacks-gia-na-organoseis-kalitera-to-spiti-sou/"/>
        <a href="https://neolaia.gr/neo/diy-menw-spiti"/>
        <a href="https://neolaia.gr/2019/11/29/ena-mikro-animation-pou-tha-se-peisei-oti-i-agapi-kribetaii-sta-mikra-pragmata/"/>
        <a href="https://neolaia.gr/2019/11/29/black-friday-2019-stin-elite-strom/"/>
      </related>
    </article>
  </body>
</html>