<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/glava-obsje-u-stanici-luganskiy-govoriv-pro-bezalternativnist-minskih-ugod-643381.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T13:44:11+00:00"/>
    <meta property="og:title" content="Глава ОБСЄ у Станиці Луганській говорив про безальтернативність мінських угод"/>
    <meta property="og:description" content="Лайчак розповів про свої очікування від зустрічі лідерів Нормандської четвірки"/>
  </head>
  <body>
    <article>
      <h1>Глава ОБСЄ у Станиці Луганській говорив про безальтернативність мінських угод</h1>
      <address>
        <time datetime="2019-11-29T13:44:11+00:00">29 Nov 2019, 13:44</time>
      </address>
      <h4>Лайчак розповів про свої очікування від зустрічі лідерів Нормандської четвірки</h4>
      <p>Міністр закордонних справ Словаччини Мирослав Лайчак, який у 2019 році очолює ОБСЄ, в п'ятницю приїхав у Станицю Луганську, повідомляє <a href="https://lb.ua/news/2019/11/29/443524_glava_obse_priehal_stanitsu.html">Lb.ua</a>.</p>
      <p>Разом з головою Луганської обласної державної адміністрації Сергієм Гайдаєм він оглянув відновлений міст на КПВВ Станиця Луганська і дав короткий коментар журналістам.</p>
      <p>«У мене є очікування від зустрічі лідерів Нормандської четвірки, і я б дійсно хотів бачити план конкретних кроків, щоб ту позитивну динаміку, яка у нас є, її зберегти і йти далі. Тому що альтернативи виконанню Мінських домовленостей немає. І якщо ми дійсно хочемо миру, тоді треба це виконувати», - сказав Лайчак.</p>
      <p>Він також висловив підтримку територіальній цілісності України в міжнародно визнаних кордонах.</p>
      <p>Нагадаємо, у жовтні голова МЗС України та голова МЗС Словаччини, що головує в ОБСЄ, <a href="https://glavcom.ua/country/politics/pristajko-zaprosiv-golovu-obsje-vidvidati-stanitsju-lugansku-632489.html">обговорили мир на Сході України та посилення роботи тристоронньої контактної групи</a>.</p>
      <p>Нагадаємо, що сьогодні, <a href="https://glavcom.ua/news/naperedodni-normandskogo-samitu-okupanti-zayavili-shcho-jihnya-teritoriya-usya-donecka-oblast-643370.html">«Народна рада» підтримуваного Росією збройного угруповання «ДНР» ухвалила «закон» про державний кордон «ДНР»</a>, згідно з яким «межі» території незаконно формування закріплюються в межах усієї Донецької області України.</p>
      <p>Як відомо, Росія на саміті Нормандської четвірки, який планують провести у Парижі 9 грудня, <a href="https://glavcom.ua/news/lavrov-rozkazav-yaki-propoziciji-putin-priveze-na-zustrich-normandskoji-chetvirki-642843.html">закликатиме Київ до прямого діалогу з Донбасом.</a></p>
      <p>Раніше заступник міністра закордонних справ Росії Олександр <a href="https://glavcom.ua/news/u-rosiji-nazvali-klyuchovu-umovu-dlya-uspihu-normandskogo-samitu-642683.html">Грушко озвучив «ключовий елемент»</a> для успішних переговорів «нормандському форматі».</p>
      <p>Напередодні секретар Ради нацбезпеки та оборони Олексій Данилов заявив, що <a href="https://glavcom.ua/country/politics/ukrajina-vikonala-vsi-umovi-dlya-samitu-u-normandskomu-formati-rnbo-642663.html">Україна виконала всі умови для проведення зустрічі у «нормандському форматі»</a>, зокрема, успішно провела розведення сил на Донбасі.</p>
      <p>Також президент України Володимир Зеленський сказав, що під час зустрічі в «нормандському форматі» він <a href="https://glavcom.ua/news/zelenskiy-pro-normandsku-zustrich-treba-zakinchuvati-cyu-viynu-642377.html">говоритиме про припинення вогню на Донбасі.</a></p>
      <p>До слова, за інформацією росЗМІ, у Парижі у понеділок, 9 грудня <a href="https://glavcom.ua/news/zmi-zelenskiy-ta-putin-mozhut-provesti-dvostoronnyu-zustrich-u-parizhi-642655.html">очікується окрема двостороння зустріч </a>президента України Володимира Зеленського та президента Росії Володимира Путіна.</p>
      <p>Як відомо, наступний саміт за участю лідерів України, Франції, Німеччини та Росії (так званої Нормандської четвірки) <a href="https://glavcom.ua/digest/mirne-vregulyuvannya-na-donbasi-protistoyannya-za-lashtunkami-normandskogo-samitu-v-parizhi-640882.html">запланований на 9 грудня у Парижі.</a></p>
      <p>Ввечері 25 листопада президент України <a href="https://glavcom.ua/news/zelenskiy-proviv-telefonnu-rozmovu-z-putinim-642378.html">Володимир Зеленський провів телефонну розмову з президентом Росії Володимиром Путіним.</a></p>
      <p>У процесі підготовки до «нормандської зустрічі» Україна погодила так звану «формулу Штайнмаєра» та відбулося розведення сил і засобів на трьох ділянках лінії розмежування: Станиці Луганській, Золотому та Петрівському.</p>
      <related>
        <a href="https://glavcom.ua/news/okupanti-minuyut-novi-teritoriji-bojepripasami-viluchenimi-u-rayonah-rozvedennya-viysk-643373.html"/>
        <a href="https://glavcom.ua/news/naperedodni-normandskogo-samitu-okupanti-zayavili-shcho-jihnya-teritoriya-usya-donecka-oblast-643370.html"/>
        <a href="https://glavcom.ua/news/za-desheviy-rosiyskiy-gaz-ukrajina-vzhe-zaplatila-vtratoyu-svojih-teritoriy-klimpush-cincadze-643357.html"/>
      </related>
    </article>
  </body>
</html>