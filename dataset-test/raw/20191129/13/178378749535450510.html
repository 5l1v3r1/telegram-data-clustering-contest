<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/gossip/vip/edelfa.chiara-masciotta-miss-italia-investita"/>
    <meta property="og:site_name" content="Today"/>
    <meta property="article:published_time" content="2019-11-29T13:43:00+00:00"/>
    <meta property="og:title" content="Edelfa Chiara Masciotta investita da un’auto: intervento al naso per la ex Miss Italia"/>
    <meta property="og:description" content="L'incidente è avvenuto a Torino. Fortunatamente oggi la 35enne sta bene"/>
  </head>
  <body>
    <article>
      <h1>Edelfa Chiara Masciotta investita da un’auto: intervento al naso per la ex Miss Italia</h1>
      <h2>L'incidente è avvenuto a Torino. Fortunatamente oggi la 35enne sta bene</h2>
      <address><time datetime="2019-11-29T13:43:00+00:00">29 Nov 2019, 13:43</time> by <a rel="author">Redazione</a></address>
      <p>Incidente per<b> Edelfa Chiara Masciotta,</b> Miss Italia 2005 e madrina delle Olimpiadi invernali di Torino 2006, che la sera di martedì 19 novembre 2019 è stata <b>investita da un'auto</b> in corso Matteotti a Torino.</p>
      <p>Come ricostruisce Davide Petrizzelli su <a href="http://www.torinotoday.it/cronaca/incidente-stradale/investita-edelfa-chiara-masciotta-matteotti.html"><i>Torino Today,</i></a> la 35enne è stata trasportata in ambulanza all'ospedale Cto in codice giallo e dimessa nel corso della notte successiva. Avendo riportato danni in particolare al setto nasale, nei giorni scorsi è stata sottoposta a un<b> intervento chirurgico</b> nel reparto di otorinolaringoiatria dell’ospedale di Chivasso. Fortunatamente l’operazione è andata per il meglio.</p>
      <h3>Edelfa Chiara Masciotta, carriera e vita privata</h3>
      <p><b>Edelfa Chiara Masciotta</b> è stata incoronata <b>Miss Italia 2005</b> dall'attore statunitense Bruce Willis, presidente di giuria di quell'edizione, e da Cristina Chiabotto, vincitrice dell'edizione precedente. Alle <b>Olimpiadi invernali Torino 2006 </b>ha portato il cartello che introduceva gli atleti della nazionale italiana ed è stata madrina della manifestazione. Lo stesso anno è stata una dei concorrenti vip della prima edizione del talent show<b> 'Notti sul ghiaccio'</b> di Raiuno condotto da Milly Carlucci. Ha raggiunto la finale insieme al suo maestro francese Laurent Tobel. Nelle stagioni 2007-08 ha affiancato il <b>Gabibbo a Paperissima Sprin</b>t e nel 2012 è stata tra gli interpreti della serie televisiva di Canale 5 'Le tre rose di Eva', mentre l'anno successivo ha recitato nella fiction di Rai Uno <b>'Che Dio ci aiuti', </b>nel ruolo di Beatrice.</p>
      <p><b>Edelfa Chiara Masciotta</b> convive con l'ex trequartista del Torino<b> Alessandro Rosina</b>, da cui ha avuto due figli. Precedentemente era stata sposata con il regista<b> Roberto Cenci, </b>da cui aveva avuto un figlio.</p>
    </article>
  </body>
</html>