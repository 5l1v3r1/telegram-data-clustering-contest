<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816677"/>
    <meta property="og:site_name" content="Sportal.bg"/>
    <meta property="article:published_time" content="2019-11-29T13:37:00+00:00"/>
    <meta property="og:title" content="Защо баскетбол – питайте Гергана Славчева"/>
    <meta property="og:description" content="В неделя, в зала „Борис Гюдеров“ в Перник БФБаскетбол ще стартира нов проект с подкрепата на ФИБА Европа. Програмата за популяризиране на баскетбола ..."/>
  </head>
  <body>
    <article>
      <h1>Защо баскетбол – питайте Гергана Славчева</h1>
      <address><time datetime="2019-11-29T13:37:00+00:00">29 Nov 2019, 13:37</time> by <a rel="author">SPORTAL.BG</a></address>
      <p>В неделя, в зала „Борис Гюдеров“ в Перник БФБаскетбол ще стартира нов проект с подкрепата на ФИБА Европа. Програмата за популяризиране на баскетбола сред момичетата, който е сред приоритетните на европейската централа носи името Her World Her Rules (Нейният свят, Нейните правила) и в рамките му ще се проведат четири фестивала по баскетбол за момичета до 10 години – в Перник, София, Шумен и Бургас.<br/><br/>Ментор на инициативата е бившата националка и състезателка на отбори в WNBA Гергана Славчева. В момента тя предава своя опит на момичетата в столичния Славия. Славчева, чиито изяви в Италия продължават да се помнят ще води и семинара с родителите на бъдещите баскетболни звезди.</p>
      <p>„Щастлива съм, че от БФБаскетбол избраха мен за ментор на този проект. Искам да разкажа на родителите с какво баскетболът е полезен за децата им, защо да изберат баскетбол, а не волейбол, например. Например, в баскетбола, развиваш и дясна и лява страна, развитието както в мисленето, така и физически е симетрично – играе се в двете посоки. Играта е много динамична, развива много комплексни физически качества. Баскетболът помага много за концентрацията. И така нататък и така нататък. Написала съм си всичко. Ние на тренировките много наблягаме на това, че баскетболът е отборен спорт, че всяко едно дете е важно. Дори да не си с топката в момента, движението ти е важно за това как изглежда целият отбор. Баскетболът е такъв спорт, че дава поле за изява на всеки – всеки може да почувства емоцията от отбелязан кош“, разказва за програмата си в предстоящите семинари Славчева.</p>
      <p>Тя самата разчита на своя личен пример, който да запали бъдещите звезди на играта у нас.</p>
      <p>„Всички мечтаят. Аз едно време мечтаех да отида в Америка, да отида в Италия. Играла съм на Европейски първенства. Имах шанса да играя на такива всяка година, да ме видят. Имах късмета, но и уменията да сбъдна Американската си мечта. Не само да играя там баскетбол, но и да завърша колеж, какъвто родителите ми никога не биха могли да си позволят. Ето, тази година, на Европейското първенство за момичета до 16 години в София, в което участвахме, имаше над 30 скаути на американски университети. Това е навсякъде“, казва треньорката в школата на Славия.</p>
      <p>Третият акцент в презентацията й е създаването на приятелства чрез спорта.</p>
      <p>„Аз все още се чувствам страхотно с приятелите, с които играта ме е срещнала. На тази възраст момичетата започват да изграждат връзки с хора, извън семейството си. В отборите те заедно израстват, заедно преминават през различните предизвикателства. И това остава за цял живот“, споделя още Гери.</p>
      <p>Първият семинар с родители на бъдещи баскетболистки “Изстреляй мечтите си“ ще е на 1 декември в Перник, от 12:30 ч.</p>
    </article>
  </body>
</html>