<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/Euroleague/a315989-Bertomeu-Alba-kandidat-balkansko-trziste-je-dobro.html"/>
    <meta property="og:site_name" content="Sport Klub"/>
    <meta property="article:published_time" content="2019-11-29T12:56:00+00:00"/>
    <meta property="og:title" content="Bertomeu: Alba kandidat, balkansko tržište je dobro"/>
    <meta property="og:description" content="Prilikom gostovanja berlinskoj Albi na utakmici koju je taj tim igrao sa Žalgirisom u 11. kolu Evrolige, prvi čovek tog takmičenja Đordi Bertomeu je govorio dugoročnim licencama. Takođe je poručio i da je balkansko tržište i dalje važno za Evroligu."/>
  </head>
  <body>
    <article>
      <h1>Bertomeu: Alba kandidat, balkansko tržište je dobro</h1>
      <h2>Prilikom gostovanja berlinskoj Albi na utakmici koju je taj tim igrao sa Žalgirisom u 11. kolu Evrolige, prvi čovek tog takmičenja Đordi Bertomeu je govorio dugoročnim licencama. Takođe je poručio i da je balkansko tržište i dalje važno za Evroligu.</h2>
      <address><time datetime="2019-11-29T12:56:00+00:00">29 Nov 2019, 12:56</time> by <a rel="author">Marko Vlahović</a></address>
      <figure>
        <img src="https://sportklub.rs/Picture/170654/jpeg/Djordi-Bertomeu"/>
        <figcaption>
          <cite>Regina Hoffmann/Euroleague Basketball via Getty Images</cite>
        </figcaption>
      </figure>
      <p>Đordi Bertomeu je nedavno poručio da je ideja Evrolige da uskoro ima 16 stalnih učesnika kao i da dodatne dve ekipe uvek dolaze iz Evrokupa. Evroliga tako traži tri nove ekipe koje bi imale dugoročnu licencu. Još uvek se ne zna ko bi to mogao da bude, a dok licence ne budu dodeljene uprava će sama dodeljivati specijalne pozivnice od naredne sezone. Međutim berlinska Alba je prva spomenuta kao klub koji ima dobre šanse za stalnu licencu.  </p>
      <p>"<i>Mnogo dobrih stvari se desio u Nemačkoj, dva tima igraju Evroligu i ti timovi su nam veoma važni jer predstavljaju koncept kluba kakav volimo u smislu menadžmenta i profesionalnog pristupa. Tako da vidimo naše vrednosti u Bajernu i Albi. Imamo viziju da Alba dobije dugoročnu licencu, jer kako bismo završili izgled lige trebaju nam 16 ekipa sa jednakim uslovima. Želimo da uz 11 standardnih klubova, Bajern i Asvel nađemo još tri kluba. Alba nam je jedan od najboljih kandidata</i>", rekao je <b>Bertomeu</b> dodavši da berlinski klub ipak još dosta mora da radi i da ne znači da će sledeće godine dobiti dugoročnu licencu.</p>
      <p>On je takođe poručio i da će morati da se pozabavi kalendarom i priznaje da je on trenutno veliki problem Evrolige. </p>
      <related>
        <a href="http://sportklub.rs/Kosarka/Euroleague/a315070-Bertomeu-Vizija-16-A-licenci-i-finalisti-Evrokupa.html"/>
        <a href="http://sportklub.rs/Kosarka/Euroleague/a315219-Bertomeu-Zeljkovo-ponasanje-nije-odgovornost-Evrolige.html"/>
      </related>
      <p> "<i>Igrači vole utkamice, malo manje vole treninge. Neki treneri veruju da su im potrebni treninzi i moramo da poštujemo mišljenja poštovanih trenera. Kalendar je problem mnogo godina, a rast Evrolige je napravio još problema i domaćim ligama. Međutim pričamo o utkamicama koje imaju po 10 hiljada gledalaca. Ne bih da smanjujem broj takvih mečeva. Vreme kada smo imali jedan meč nedeljno je gotovo i potrebe klubova i navijača su se promenile. Menadžeri, treneri i igrači moraju da se adaptiraju na novu realnost. Tako raste naš biznis, a imamo klubove koji ne prave profit</i>".</p>
      <p>Bertomeu je poručio da Evroliga ne može da se meša u to što Olimpijakos ne igra prvu grčku ligu, ali i da sa druge strane nije cilj da postoje timovi koj će igrati isključivo to takmičenje. Đordi je takođe govorio o tome šta su prioriteti Evrolige, a tu je ponovio da se i dalje razmišlja o Velikoj Britaniji. Sa druge strane ipak je poručio da i dalje ima nade za ABA ligu. </p>
      <p>"<i>Nemačka, Francuska i Velika Britanija su nam prioriteti. Odluke oko Asvela i Bajerna idu u skladu sa time. Nemačka nam je glavni prioritet, Britanija deluje kao san da postoji tim na tržištu bez košarkaške tradicije. Mi volimo izazove pa radimo u tim pravcima. Međutim postoje tržišta poput ruskog, balkanskog koje su veoma dobre teritorije za košarku i moraju da uđu u računicu. Radimo na dva polja iz različitih razloga</i>".</p>
    </article>
  </body>
</html>