<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/29/az-sma-s-betegekrol-dontott-a-kormany"/>
    <meta property="og:site_name" content="infostart"/>
    <meta property="article:published_time" content="2019-11-29T12:20:27+00:00"/>
    <meta property="og:title" content="Az SMA-s betegek kezeléséről döntött a kormány"/>
    <meta property="og:description" content="Megszületett megállapodás az SMA kezelésére szolgáló, egyetlen, Európában is törzskönyvezett készítmény forgalmazójával, így valamennyi 18 év alatti gyermek hozzájuthat a kezeléshez - jelentette be az emberi erőforrások minisztere."/>
  </head>
  <body>
    <article>
      <h1>Az SMA-s betegek kezeléséről döntött a kormány</h1>
      <address><time datetime="2019-11-29T12:20:27+00:00">29 Nov 2019, 12:20</time> by <a rel="author">Infostart / MTI</a></address>
      <h3>Megszületett megállapodás az SMA kezelésére szolgáló, egyetlen, Európában is törzskönyvezett készítmény forgalmazójával, így valamennyi 18 év alatti gyermek hozzájuthat a kezeléshez - jelentette be az emberi erőforrások minisztere.</h3>
      <p>Kásler Miklós elmondta: 2017 nyarán törzskönyvezték a Spinraza nevű készítményt, amelyet 2018 elejétől Magyarországon is alkalmaznak az SMA-nak nevezett, gerincvelői eredetű izomsorvadás kezelésére. A kormányzat 2018-ban egymilliárd forint többletforrást biztosított a kezelésekre, és még abban az évben 30, azóta pedig további 24 gyermek kapta meg a kezelést.</p>
      <p>A miniszter felhívta a figyelmet: a klinikai vizsgálatok eredményei igazolták a betegségcsoport további típusai esetében is a gyógyszer hatásosságát, ezért a kormányzat most további forrást biztosít rá.</p>
      <p>A gyógyszer forgalmazójával született megállapodás szerint így minden, 18 év alatti gyermek hozzájuthat a jelenleg létező legkorszerűbb terápiához, vagyis</p>
      <blockquote>további 12-15 gyermek kezelése kezdődhet meg hamarosan, és minden eddigi terápiát is folytatni lehet.</blockquote>
      <p>Azok is részesülhetnek a kezelésben, akiknek a kérelmét eddig visszautasították.</p>
      <p>Az érintettek a kedvező döntésekről szóló értesítéseket a jövő hét elején megkapják.</p>
      <p>Kásler Miklós szólt arról is, hogy a terápiát két kisgyermeknél - Zenténél és Leventénél - nem alkalmazzák, az ő részükre ugyanis összegyűlt az Európában nem elérhető Zolgensma készítményre a forrás. A két kisgyermek terápiáját le kellett állítani ahhoz, hogy megkaphassák a génterápiát.</p>
      <p>Mint mondta, a Zolgensma nevű készítményt nem törzskönyvezték Európában, csak az Egyesült Államokban. Hozzátette: a gyógyszer európai regisztrációja azért késik, mert kiderült, a cég az első fázisban végzett állatkísérletek eredményét manipulálta, ezért az amerikai hatóság a két évnél idősebbek esetében visszavonta a gyógyszer alkalmazási engedélyét. Megjegyezte: remélik, mielőbb tisztázódnak a körülmények, és ha az európai adminisztráció megadja az engedélyeket, Magyarország is dönt a kérdésben.</p>
      <p>
        <i>Nyitókép: MTI/Soós Lajos</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/26/ujabb-keteves-gyermek-kapott-sma-kezelest-a-bethesdaban-foto"/>
        <a href="https://infostart.hu/belfold/2019/10/29/egy-het-hirzarlat-utan-itt-hivatalos-a-bejelentes-zenterol"/>
      </related>
    </article>
  </body>
</html>