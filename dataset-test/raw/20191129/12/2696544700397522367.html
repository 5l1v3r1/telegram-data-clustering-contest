<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191129_Ungvary_A_NERben_nekem_nem_adna_allami_szervezet_allast"/>
    <meta property="og:site_name" content="HVG.hu"/>
    <meta property="article:published_time" content="2019-11-29T12:39:00+00:00"/>
    <meta property="og:title" content="Ungváry: A NER-ben nekem nem adna állami szervezet állást"/>
    <meta property="og:description" content="Pont egy igazságügyi miniszter ne mondjon valótlant – erről beszélt a Klubrádióban Ungváry Krisztián történész, miután Varga Judit megpróbálta kimagyarázni apjának titkosszolgálati múltját. Azt is elmondta, miért nem tud jelenleg állami szervezetnél dolgozni, így hogyan lett valószínűleg az egyetlen történész, akit „a szabad piac tart el”."/>
  </head>
  <body>
    <article>
      <h1>Ungváry: A NER-ben nekem nem adna állami szervezet állást</h1>
      <address><time datetime="2019-11-29T12:39:00+00:00">29 Nov 2019, 12:39</time> by <a rel="author">hvg.hu</a></address>
      <p>
        <b>Pont egy igazságügyi miniszter ne mondjon valótlant – erről beszélt a Klubrádióban Ungváry Krisztián történész, miután Varga Judit megpróbálta kimagyarázni apjának titkosszolgálati múltját. Azt is elmondta, miért nem tud jelenleg állami szervezetnél dolgozni, így hogyan lett valószínűleg az egyetlen történész, akit „a szabad piac tart el”.</b>
      </p>
      <p><a href="https://hvg.hu/itthon/20191127_Varga_Judit_az_apja_ugynokmultjat_magyarazza">Ahogy megírtuk,</a> Varga Judit nekiment Dobrev Klárának a felmenője kommunista-múltja miatt, csakhogy az igazságügy-miniszter apja a 70-80-as években szigorúan titkos tiszt (SZT-tiszt) volt egy miskolci szálloda igazgatójaként. Ezt a tárcavezető megpróbálta mentegetni, mondván, apja nem tudta pontosan, ez mit jelent, és később ki is szállt ebből a szerepből.</p>
      <p>Az ügyről közösségi oldalán megszólalt Ungváry Krisztián történész – aki társaival a levéltári kutatásokat végezte az SZT-tisztekről-, majd csütörtök este a <i>Klubrádiónak</i> adott interjújában tovább értelmezte, <a href="https://www.klubradio.hu/adasok/ungvary-pont-az-igazsagugyi-miniszter-ne-hazudjon-109994">miért elfogadhatatlan Varga állítása.</a> Szerinte nem az a gond, ha egy közszereplő felmenőinek a múltja problematikus, mert a gyermek nem felel szülei, illetve a nagyszülei tetteiért.</p>
      <p>Az viszont már probléma, hogy éppen az igazságügyi miniszter állított valótlant – mondta Ungváry Krisztián történész, aki szerinte ennek más országban, ahol a parlamentnek valódi ellenőrző funkciója van, valószínűleg következményei is lennének.</p>
      <p>A rádió arra is rákérdezett, jelenleg valóban a Sziklakórház Múzeumban dolgozik-e a történész, mire Ungváry elmondta: a NER-ben neki nem nagyon adna állami szervezet állást, mert az állami szervezetek rövid pórázon vannak. „A történész kollégáimat általában elég sok retorzió és intés éri, ha nem a kormánypropagandával koherens módon nyilatkoznak, és <a href="https://www.klubradio.hu/adasok/ungvary-pont-az-igazsagugyi-miniszter-ne-hazudjon-109994">én nem szoktam lakatot tenni a számra</a>” – mondta Ungváry.</p>
      <p>„A Veritas Intézetben azt mondták, hogy dolgozhatok ott tovább, de amit én ott akkor tapasztaltam, arra intett, hogy az maximum egy kirakatfunkció lett volna. Én vagyok, azt hiszem, az egyetlen történész, akit úgymond a szabad piac tart el” – mondta, a Sziklakórház fantasztikus hely, remek csapattal, és azt csinálhatja, amit eddig is.</p>
      <related>
        <a href="https://hvg.hu/itthon/20191127_Varga_Judit_az_apja_ugynokmultjat_magyarazza"/>
        <a href="https://hvg.hu/itthon/20191129_Schiffer_nem_Varga_Judit_apja_saros_hanem_a_Fidesz"/>
      </related>
    </article>
  </body>
</html>