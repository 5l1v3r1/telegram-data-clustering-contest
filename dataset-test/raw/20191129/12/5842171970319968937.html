<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/360622-balvu-par-muza-ieguldijumu-latvijas-sporta-sanems-hokeja-entuziasts-ziedins"/>
    <meta property="og:site_name" content="Jauns.lv"/>
    <meta property="article:published_time" content="2019-11-29T12:29:00+00:00"/>
    <meta property="og:title" content="Balvu par mūža ieguldījumu Latvijas sportā saņems hokeja entuziasts Ziediņš"/>
    <meta property="og:description" content="Balvu &quot;Mūža ieguldījums Latvijas sportā&quot; saņems hokeja spēles entuziasts, pirmās mākslīgās ledus halles ārpus Rīgas izveidotājs, Talsu hokeja kluba dibinātājs un vadītājs, vairāku desmitu Latvijas hokeja izlases dalībnieku audzinātājs Imants Ziediņš, informēja Latvijas Olimpiskā komiteja (LOK)."/>
  </head>
  <body>
    <article>
      <h1>Balvu par mūža ieguldījumu Latvijas sportā saņems hokeja entuziasts Ziediņš</h1>
      <address><time datetime="2019-11-29T12:29:00+00:00">29 Nov 2019, 12:29</time> by <a rel="author">Jauns.lv / LETA</a></address>
      <p>
        <b>Balvu "Mūža ieguldījums Latvijas sportā" saņems hokeja spēles entuziasts, pirmās mākslīgās ledus halles ārpus Rīgas izveidotājs, Talsu hokeja kluba dibinātājs un vadītājs, vairāku desmitu Latvijas hokeja izlases dalībnieku audzinātājs Imants Ziediņš, informēja Latvijas Olimpiskā komiteja (LOK).</b>
      </p>
      <p>Kā raksta LOK, interesi par sportu un hokeju Ziediņš izjutis jau no pašas mazotnes. Izlasītie, sakrātie un iesietie žurnāli "Sports" devuši iedvesmu, lai izvirzītu sev divus mērķus: pirmais un galvenais - uzbūvēt Talsos mākslīgo ledus halli, otrais - audzināt un trenēt jaunos hokejistus. Kopš tā laika pagājuši jau vairāk nekā 30 gadi.</p>
      <p>"Nevienam pirms gadiem trīsdesmit pat sapņos nevarēja rādīties, ka kaut kas tāds ir iespējams. Tomēr bija kāds, kurš sapņoja un ticēja. Un tā dzīvē notiek lietas un sapņi piepildās," LOK citē Ēvalda Grabovska teikto.</p>
      <p>Viņš uzsver, ka grūti novērtēt to pievienoto vērtību darbam, ko paveikuši talsenieki, lai par Latvijas hokeju zinātu pasaulē.</p>
      <p>"Talsu fenomens ir pierādījums tam, ko spēj izdarīt cilvēks, ja ir nospraudis sev mērķi, izlauzis ledu ceļā savam sapnim un palīdzējis citiem iekļūt aizraujošajā hokeja pasaulē. Par savu pienesumu Latvijas hokejam Imants pelnījis cieņu, atzinību un paliekošu vietu Latvijas hokeja vēsturē. Ir daudz cilvēku, kuri ir hokejā, taču pavisam nedaudz, par kuriem varam teikt - hokejs ir viņos. Imants ir viens no tiem. Es to sapratu, kad manās rokās nonāca viņa hokeja pierakstu burtnīcas, rakstītas pirms piecdesmit gadiem," turpina Grabovskis.</p>
      <p>Jau mācoties Latvijas valsts Fiziskās kultūras institūtā Ziediņa sapnis bija uzbūvēt Talsos mākslīgā ledus slidotavu. Tajā laikā Latvijā bija tikai divi mākslīgie ledus laukumi - 1960.gadā uzbūvētā Daugavas mākslīgā slidotava un 1970.gadā uzceltā Rīgas Sporta pils.</p>
      <p>Studiju laikā viņš mēģināja iegūt jebkuru informāciju par sev interesējošo tēmu, bet institūta pasniedzējs, pieredzējis sporta būvju speciālists Veide skeptiski raudzījās uz Ziediņa sapni. Viņš pats tomēr tā nedomāja, jo mākslīgā ledus būvniecības idejai bija pievērsušies arī citi interesenti. Vairākas tikšanās ar Viktoru Tihonovu Kandavā Rīgas "Dinamo" vasaras treniņu bāzē, piemēri no dzīves, kur Svedlovskā bērni paši savām rokām uz smilšu laukuma bija uzbūvējuši mākslīgo ledu pat nosedzot to ar dēļu jumtu. Savukārt informācija par plastmasas cauruļu izmantošanu un citi faktori tai skaitā, tā laika republikas galvenā trenera Andra Siliņa aktīvajai pozīcijai, rosināja uz rīcību.</p>
      <p>Sapnim sāka veidoties reālas aprises. Talsenieks uzsāka sarunas ar tā laika varas pārstāvjiem un sarunas virzījās pozitīvi. Skiču projektu Ziediņš bija ieguvis no "Čehu ēku" speciālistiem, kuri veica remontdarbus piena kombinātā Talsos. Un tā mobilizējot augstāk un apkārt stāvošos, sākās darbs pie mākslīgās ledus halles būvniecības, kaut ar maziem soļiem, taču darbs virzījās uz priekšu un pirmais mākslīgais ledus laukums ārpus Rīgas Talsos tika atklāts 1989.gadā, un darbojas joprojām.</p>
      <p>Balvu par mūža ieguldījumu Latvijas sportā Imants Ziediņš saņems 19.decembra vakarā, kad Latvijas Televīzijas tiešraidē norisināsies "Latvijas Gada balva sportā 2019" apbalvošanas ceremonija</p>
    </article>
  </body>
</html>