<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/29/l-oscar-mondiale-del-turismo-ecosostenibile-al-resort-di-arbatax-2-958675.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-29T12:07:13+00:00"/>
    <meta property="og:title" content="L'Oscar mondiale del turismo ecosostenibile al resort di Arbatax"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">turismo</h6>
      <h1>L'Oscar mondiale del turismo ecosostenibile al resort di Arbatax</h1>
      <h2>L'Arbatax Park Resort primo classificato nella categoria "World's Leading Eco Resort" dei World Travel Awards 2019</h2>
      <address>
        <time datetime="2019-11-29T12:07:13+00:00">29 Nov 2019, 12:07</time>
      </address>
      <p>L'Oscar del Turismo all'Arbatax Park Resort, primo classificato nella categoria "World's Leading Eco Resort" dei World Travel Awards 2019.</p>
      <p>Ieri hanno ritirato il premio al Royal Opera House di Muscat, in Oman, gli imprenditori Giorgio e Angela Mazzella.</p>
      <p>Un risultato che dà continuità al riconoscimento ricevuto a giugno, quando l'Arbatax Park Resort ha vinto il premio come "Miglior Eco Resort" d'Italia.</p>
      <p>La struttura si accredita così come punto di riferimento a livello mondiale per il turismo ecosostenibile.</p>
      <p>"La Sardegna è il simbolo della forza antica e la sua essenza deve essere tramandata di generazione in generazione. Questo riconoscimento è un grandissimo motivo d'orgoglio per tutta la nostra famiglia e per il resort. Ciò dimostra che la Sardegna è l'emblema della bellezza e della lunga vita", hanno affermato i diretti interessati.</p>
      <p>L'Arbatax Park Resort nasce in una penisola di oltre 60 ettari di natura incontaminata: oltre 500mila piante, più di 500 animali e 5mila metri di passegguate. All'interno vi è anche un orto biologico dove tutti possono cimentarsi nella coltivazione e raccolta di ortaggi e legumi.</p>
      <p>Grande attenzione è posta all'utilizzo di energie alternative e al riciclo: la differenziata supera il 90%, la carta diventa lettiera per gli animali della fattoria, il vetro, una volta fuso, permette agli ospiti di cimentarsi nella realizzazione di oggetti artistici, partecipando a laboratori con artisti di fama internazionale. Tutto il materiale organico diventa humus per le piante e per l'orto, i rami secchi diventano pali per le staccionate o legna per alimentare i forni.</p>
      <p>Tutto, nei limiti del possibile, viene riutilizzato. Il resort si trova in Ogliastra, nel territorio comunale di Tortolì.</p>
      <p>(Unioneonline/L)</p>
    </article>
  </body>
</html>