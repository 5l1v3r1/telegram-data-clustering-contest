<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/politics/obedineni-patrioti-shte-borjat-prestypnostta-s-dobrovolni-otrjadi-video-news_1410938.html"/>
    <meta property="og:site_name" content="Actualno.com"/>
    <meta property="article:published_time" content="2019-11-29T12:05:00+00:00"/>
    <meta property="og:title" content="&quot;Обединени патриоти&quot; ще борят престъпността с доброволни отряди (ВИДЕО)"/>
    <meta property="og:description" content="Патриотите ще направят предложение преди второ четене з апромени в Закона за МВР"/>
  </head>
  <body>
    <article>
      <h1>"Обединени патриоти" ще борят престъпността с доброволни отряди (ВИДЕО)</h1>
      <address><time datetime="2019-11-29T12:05:00+00:00">29 Nov 2019, 12:05</time> by <a rel="author" href="https://www.actualno.com/editors/uid/136" target="_blank">Любов Павлова</a></address>
      <p>"Обединени патриоти" предлагат създаването на доброволни отряди за справяне с престъпността. Мярката трябва да влезе в Закона за МВР между първо и второ четене. Формированията ще действат на места, където има дефицит на органи на реда, съобщават от ВМРО. <br/><br/><br/>"Доброволчеството като начин за превенция и справяне с битовата и маргиналната престъпност е стара идея на патриотите. Тя е залегнала и в приоритетите за повишаване на обществения ред и сигурност в програмата още от 43-то НС. Ето защо Обединени патриоти ще подкрепят на първо гласуване Законопроекта за изменение и допълнение на Закона за Министерството на вътрешните работи и ще внесат предложение за допълнение, свързано с доброволните отряди."</p>
      <related>
        <a href="https://www.actualno.com/politics/deputatite-odobriha-okonchatelno-novija-zakon-za-mvr-news_456402.html"/>
      </related>
      <p>Това посочи в свое изказване в Народното събрание на 28 ноември съпредседателят на ПГ „Обединени патриоти“ и заместник-председател на ВМРО Искрен Веселинов. Той заяви, че между първо и второ четене народните представители от Обединени патриоти ще изготвят законопроект за възстановяването на доброволните отряди, които да подпомагат опазването на обществения ред. Действията не тези отряди от доброволци трябва да са в синхрон и под ръководството на МВР. <br/>Депутатът посочи, че в сегашния законопроект е засегната темата с доброволците, но само тези звена, които и в момента съществуват – за овладяване на бедствия и пожари. Трябва да се разработи тази материя в закона, касаеща доброволческите отряди, дейността им трябва да бъде регламентирана в Закона за МВР, категоричен е Искрен Веселинов.</p>
      <related>
        <a href="https://www.actualno.com/crime/mvr-ministyryt-ne-mojel-da-izbroi-vsichki-uspehi-v-borbata-s-prestypnostta-news_635838.html"/>
      </related>
      <p>Доброволци със съответния образователен ценз и чисто съдебно минало и преминавайки обучение в МВР да имат правомощия по патрулна и охранителна дейност. Тези формирования да противодействат на битовата престъпност – особено по малките населени места. Доброволните отряди трябва да могат да налагат закона там, където има дефицит на представители на МВР. <br/>За това е имало дебат между ГЕРБ и ОП и е част от общите приоритети, които са събрали двете политически формации в управлението, стана ясно от думите на Веселинов. Изказването на Искрен Веселинов можете да видите в следващото видео.</p>
      <figure>
        <iframe src="https://www.youtube.com/embed/j83Rv7C-quY" width="640" height="360" data-service="Youtube" scrolling="no"/>
      </figure>
    </article>
  </body>
</html>