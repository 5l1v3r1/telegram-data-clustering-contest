<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443004/Najvise-novca-u-gradskom-budzetu-za-javni-prevoz-opozicija-negoduje-zbog-gondole"/>
    <meta property="og:site_name" content="Politika Online"/>
    <meta property="article:published_time" content="2019-11-29T12:05:00+00:00"/>
    <meta property="og:title" content="Највише новца у градском буџету за јавни превоз, опозиција негодује због гондоле"/>
    <meta property="og:description" content="Буџет града Београда за 2020. годину најважнија је тачка дневног реда о којој данас расправљају одборници градске Скупштине. Према предлогу престоничке власти, буџет Београда заједно са буџетима градских општина, износи око 143 милијарде динара."/>
  </head>
  <body>
    <article>
      <h1>Највише новца у градском буџету за јавни превоз, опозиција негодује због гондоле</h1>
      <address>
        <time datetime="2019-11-29T12:05:00+00:00">29 Nov 2019, 12:05</time>
      </address>
      <p>Буџет града Београда за 2020. годину најважнија је тачка дневног реда о којој данас расправљају одборници градске Скупштине. Према предлогу престоничке власти, буџет Београда заједно са буџетима градских општина, износи око 143 милијарде динара.</p>
      <p>Према речима заменика градоначелника Београда Горана Весића, градски буџет за следећу годину је развојни, инвестициони и у интересу Београђана, преноси Танјуг.</p>
      <p>Он је у парламенту навео да ће највише средстава бити потрошено за делатност друмског и железничког саобраћаја и то за функционисање јавног превоза путника у граду, набавку возила за превоз путника у јавном саобраћају и за улагања у путну инфраструктуру.</p>
      <p>За ту област, прецизирао је, намењено је 53 милијарде динара.</p>
      <p>Весић је рекао да је седам милијарди обезбеђено за куповину нових возила за јавни превоз.</p>
      <p>„Купићемо 100 зглобних аутобуса, 40 нових тролејбуса и десет нових електричних аутобуса. Ове године смо купили 244 нова аутобуса, а са ових 150 возила која ћемо набавити, изаћи ћемо скоро на 400”, рекао је Весић.</p>
      <p>У области предшколског образовања и васпитања, и то за функционисање установа, субвенције приватним вртићима, за текуће и капитално одржавање и изградњу објеката вртића, планирана су средства у износу од 18 милијарди динара, навео је Весић и истакао да ће бити изграђено 17 нових вртића.</p>
      <figure>
        <img src="http://www.politika.rs/upload/CKEditor/2018/02/NIKOLAJbuzdet.jpg"/>
        <figcaption>Шеф одборничке групе СзС-а у Никола Јовановић обраћа се новинарима испред градског парламента (Фото Танјуг)</figcaption>
      </figure>
      <p>Одборници опозиционог Савеза у Србију (СзС) критиковали су градску власт јер тврде да предложени буџет није развојни и да нису планирана средства за градњу београдског метроа, као и за бригу о најстаријим и социјално угроженим грађанима.</p>
      <p>Тврде и да је више новца намењено изградњи гондоле и јарбола, него за нове вртиће и нову аутобуску станицу.</p>
      <p>Шеф одборничке групе СзС-а у Скупштини града Никола Јовановић рекао је на конференцији за новинаре испред градског парламента, који бојкотују одборници СзС-а, да је затражио од Весића да објасни зашто је у буџету, како тврди, више новца издвојено за градњу гондоле и јарбола него за нове вртиће и нову главну аутобуску станицу.</p>
      <p>„За гондолу је издвојено 420 милиона динара, а за вртиће 410 милиона. За јарбол је издвојено 307 милиона динара, а за градњу нове станице 204 милиона динара”, рекао је Јовановић.</p>
      <p>Замерио је градској власти да је најављивала да ће у 2020. години градске општине имати више новца, а како тврди, издвојена је иста сума као за ову годину, као и што је за инвестиције планирано 17,39 одсто укупног буџета, док је, додао је он, у 2013. години за нове инвестиције било намењено 33,65 одсто.</p>
    </article>
  </body>
</html>