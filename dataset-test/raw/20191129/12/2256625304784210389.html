<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159774_1011.html"/>
    <meta property="og:site_name" content="Novsport"/>
    <meta property="article:published_time" content="2019-11-29T12:49:00+00:00"/>
    <meta property="og:title" content="Шампионска подкрепа за Любо Ганев"/>
    <meta property="og:description" content="&quot;С дълбоко уважение към постиженията и заслугите на настоящия президент на БФВолейбол, смятаме, че е време той да се отдаде на заслужен отдих&quot;, обявиха от Нефтохимик 2010"/>
  </head>
  <body>
    <article>
      <h1>Шампионска подкрепа за Любо Ганев</h1>
      <address><time datetime="2019-11-29T12:49:00+00:00">29 Nov 2019, 12:49</time> by <a rel="author">Пламен Димитров</a></address>
      <p>Шампионът във волейболната Суперлига при мъжете Нефтохимик 2010 също подкрепи кандидатурата на Любо Ганев за президент на Българската федерация по волейбол и свикване на Извънредно общо събрание на федерацията.<br/> <br/>“С дълбоко уважение към постиженията и заслугите на настоящия президент на БФВолейбол, смятаме, че е време той да се отдаде на заслужен отдих. Убедени сме, че ръководството на федерацията трябва да бъде поверено на енергичен и професионален екип, който да си поставя високи цели за развитието на българския  волейбол и да преследва тяхното постигане с ясни, прозрачни и ефективни методи. В предложената от Любомир Ганев платформа виждаме добра основа за качествена промяна в цялостната концепция за развитие на българския волейбол, а в неговата личност – човек, напълно отдаден на каузата Български Волейбол и способен да обедини клубовете в името на тази кауза. Това ни дава основание да подкрепим неговата кандидатура”, гласи съобщението, разпространено от клуба.<br/> <br/>По-рано през деня други пет клуба заявиха подкрепата си за кандидатурата на Любо Ганев. С това клубовете, застанали зад инициативата за промени в ръководството на волейболната централа стават 57. <br/> <br/>Вчера инициативният комитет внесе искане за свикване на извънредно  изборно общо събрание на 16 януари догодина. Управителният съвет на федерацията трябва до две седмици да се произнесе по внесеното искане.</p>
    </article>
  </body>
</html>