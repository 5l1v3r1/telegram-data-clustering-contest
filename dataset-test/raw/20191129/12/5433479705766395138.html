<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/553265/"/>
    <meta property="og:site_name" content="חרדים10"/>
    <meta property="article:published_time" content="2019-11-29T12:31:00+00:00"/>
    <meta property="og:title" content="הרב יוחנן חיות מ’אל על’ נחקר באזהרה בחשד שהונה אנשי עסקים"/>
    <meta property="og:description" content="חודשיים לאחר שבנו, שמעון יהודה, הוסגר מיוון לישראל בחשד לביצוע מעשי הונאה, השבוע נחקר באזהרה אביו יוחנן חיות, רבה הראשי של 'אל על' • אנשי עסקים שהתלוננו נגדו זומנו למשרדי יחידת ההונאה במחוז תל אביב כדי לערוך עימות עם הרב - שיתקיים בקרוב"/>
  </head>
  <body>
    <article>
      <h1>הרב יוחנן חיות מ’אל על’ נחקר באזהרה בחשד שהונה אנשי עסקים</h1>
      <address><time datetime="2019-11-29T12:31:00+00:00">29 Nov 2019, 12:31</time> by <a rel="author">חרדים 10</a></address>
      <p>
        <b>חודשיים לאחר שבנו, שמעון יהודה, הוסגר מיוון לישראל בחשד לביצוע מעשי הונאה, השבוע נחקר באזהרה אביו יוחנן חיות, רבה הראשי של 'אל על' • אנשי עסקים שהתלוננו נגדו זומנו למשרדי יחידת ההונאה במחוז תל אביב כדי לערוך עימות עם הרב - שיתקיים בקרוב</b>
      </p>
      <p>חוקרי יחידת ההונאה במשטרת מחוז תל אביב חקרו באזהרה את הרב יוחנן חיות, רבה של חברת ‘אל על’, בחשד שהיה שותף לכאורה בהונאות של בנו, שמעון יהודה חיות.  כך דווח היום (שישי) העיתונאי שמעון איפרגן באתר ‘מאקו’. </p>
      <p>שמעון יהודה חיות, המכונה בכלי התקשורת ‘נוכל הטינדר’, שינה על פי החשד את שמו בתעודת זהות ל’סיימון לבייב’ וברח מהארץ לאחר שהוגש נגדו כתב אישום. בהמשך, כך על פי החשד, ביצע מעשי הונאה בחו”ל והונה נשים ברחבי אירופה במאות אלפי יורו.</p>
      <p>לפי הדיווח, לאחרונה נחקר הרב יוחנן חיות במשך שעות ארוכות על ידי חוקרי יחידת ההונאה שעימתו אותו עם תלונות שהגישו נגדו אנשי עסקים, בארץ ובעולם. לטענת אנשי העסקים, שיתף הרב פעולה עם בנו כדי להוציא מהם כספים במרמה, תוך שהוא מסתיר מהם את העובדה שמדובר בבנו ובאדם נגדו עומדים כמה תיקי הונאה במשטרת ישראל.</p>
      <p>חיות הבן הוסגר מיוון לישראל יום לפני יום כיפור.</p>
      <p>התלונות נגד הרב חיות הלכו והצטברו ביחידת ההונאה, וכאשר בנו נעצר בקיץ ביוון והוסגר לישראל הוחלט, כאמור, לזמן אותו לחקירה.</p>
      <p>באתר ‘מאקו’ צוין, כי במשטרה אישרו את הפרטים.</p>
      <p>אחד המתלוננים נגד הרב, איש עסקים חרדי, טען כי הרב חיות ובנו הונו אותו במאות אלפי שקלים כאשר שכנעו אותו “לסדר לו” כרטיסי טיסה במחלקות ראשונות בחברות טיסה שונות ברחבי העולם.</p>
      <p>לפי הדיווח, משטרת ישראל חוקרת בין השאר את התלונות השונות שהגישו אנשי העסקים נגד הרב ובנו, וכן את החשד לכאורה שבהודעות ששלח לאותו איש עסקים הוא רמז על כך שסייע לבנו לצאת מהארץ.</p>
      <p>אנשי העסקים המתלוננים הוזמנו למשרדי יחידת ההונאה במחוז תל אביב כדי לערוך עימות עם הרב חיות, והעימותים צפויים להתבצע במהלך החודש הקרוב.</p>
      <p>הרב עצמו טען בחקירתו, כי לא היה לו שום קשר למעללי בנו ולא ידע כלל על מעשי ההונאה שלו.</p>
      <p>“חיכיתי לרגע הזה המון זמן. אני רוצה להסתכל לו לתוך העיניים ולהטיח בו כיצד העז לשתף פעולה עם בנו ולהונות אותי. אל על צריכה להתבייש שהיא מעסיקה אדם כזה”, אמר איש עסקים בשיחה עם ‘מאקו’. “יש לי המון מה לומר לו על הנזקים שהוא ובנו גרמו לי”.</p>
      <p>עו”ד אחיקם גריידי, המייצג את הרב חיות, מסר בתגובה לאתר ‘מאקו’: “המשטרה תעשה את עבודתה, ומרשי הרב יוחנן חיות, שיתף פעולה, משתף וישתף בכל פעולה עם המשטרה והליכי החקירה עד להוכחת חפותו המלאה.</p>
      <p>“אנחנו סמוכים ובטוחים בישרתם של חוקרי המשטרה שיוציאו את צדקת מרשי לאור בתום החקירה. הרב חיות תמך את טענותיו במסמכים שונים ויוסף כי הוא צירף מסמכים והוכחות נוספות להוכחת טענותיו על ניקיון כפיו המלא. הרב חיות שמח על כך שסוף סוף ניתנה בידיו ההזדמנות והמקום להוכחת טענותיו ולהפרכתה של העלילה כנגדו על לא עוול בכפו.</p>
      <p>“הרב יוחנן חיות שומר על כל זכויותיו וטענותיו כנגד כל המעורבים, לרבות על מנת לתבוע כל גורם על מכלול הנזקים שנגרמו לו בנוגע לכלל הפרסומים נגדו”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/553242/"/>
        <a href="http://www.ch10.co.il/news/553121/"/>
        <a href="http://www.ch10.co.il/news/553112/"/>
        <a href="http://www.ch10.co.il/news/553083/"/>
        <a href="http://www.ch10.co.il/news/553005/"/>
        <a href="http://www.ch10.co.il/news/553003/"/>
      </related>
    </article>
  </body>
</html>