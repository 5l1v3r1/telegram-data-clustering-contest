<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/donetski_boyoviki_viznachilisya_na_yaku_chastinu_teritoriyi_ukrayini_zazihayut_n1241327"/>
    <meta property="og:site_name" content="24 Канал"/>
    <meta property="article:published_time" content="2019-11-29T12:37:00+00:00"/>
    <meta property="og:title" content="Донецькі бойовики визначилися, на яку частину території України зазіхають"/>
    <meta property="og:description" content="Так звана &quot;народна рада&quot; недореспубліки &quot;ДНР&quot; ухвалила &quot;закон про державний кордон республіки&quot;. Все б нічого, але тепер до складу терористичного утворення мають увійти понад 60% Донецької області, які підконтрольні українській владі. Щонайменше, так вирішили люди, які вважають, що вони – &quot;депутати ДНР&quot;."/>
  </head>
  <body>
    <article>
      <h1>Донецькі бойовики визначилися, на яку частину території України зазіхають</h1>
      <address><time datetime="2019-11-29T12:37:00+00:00">29 Nov 2019, 12:37</time> by <a rel="author" href="https://24tv.ua/vasil_denisyuk_tag6881/" target="_blank">Василь Денисюк</a></address>
      <p>
        <b>Так звана "народна рада" недореспубліки "ДНР" ухвалила "закон про державний кордон республіки". Все б нічого, але тепер до складу терористичного утворення мають увійти понад 60% Донецької області, які підконтрольні українській владі. Щонайменше, так вирішили люди, які вважають, що вони – "депутати ДНР".</b>
      </p>
      <p>Метою цього закону є формування нормативно-правової бази у сфері "державної прикордонної політики", пише підконтрольне бойовикам видання "<a href="https://dan-news.info/politics/parlament-dnr-prinyal-zakon-o-gosudarstvennoj-granice-respubliki.html">Донецкое агентство новостей</a>".</p>
      <blockquote>Цікаво: <a href="https://24tv.ua/okupanti_vpali_v_isteriku_cherez_novinu_pro_ukrayinskogo_rozvidnika_v_gorlivtsi_matyuhu_n1239083">Окупанти впали в істерику через новину про українського розвідника в Горлівці Матюху</a></blockquote>
      <p>Голосування відбулося за найкращими традиціями "демократичних" недореспублік – 76 представників терористичної організації, які чомусь вирішили, що вони депутати, шляхом підняття рук "ухвалили закон". Так би мовити, створили "державний кордон" власними руками.</p>
      <p>Мабуть, найцікавішим моментом є те, де саме проходитиме так званий кордон. Голова недопарламенту недореспубліки Володимир Бідьовка пояснив, що тепер "державний кордон ДНР", згідно з, як він його назвав, законом, мав би проходити у межах "колишньої" Донецької області.</p>
      <p>За його словами, буцімто бойовики не забули тих людей, які залишилися на підконтрольній українській владі території. Мабуть, окупанти мріють ще й їм життя зіпсувати. Втім, на щастя мешканців вільної від бойовиків частини Донецької області, окупанти згодні визначати свій "кордон" по лінії зіткнення.</p>
      <figure>
        <img src="https://24tv.ua/resources/photos/news/620_DIR/201911/1241327_10278234.png?201911123046"/>
      </figure>
    </article>
  </body>
</html>