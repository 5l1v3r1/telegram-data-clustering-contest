<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/1983568_su-zname-detaily-plesu-v-opere-hudobny-host-vam-vyrazi-dych"/>
    <meta property="og:site_name" content="markíza"/>
    <meta property="article:published_time" content="2019-11-29T12:00:00+00:00"/>
    <meta property="og:title" content="Sú známe detaily Plesu v opere: Hudobný hosť vám vyrazí dych"/>
    <meta property="og:description" content="Pozrite si, kedy sa dobročinná akcia bude konať."/>
  </head>
  <body>
    <article>
      <h1>Sú známe detaily Plesu v opere: Hudobný hosť vám vyrazí dych</h1>
      <h2>Pozrite si, kedy sa dobročinná akcia bude konať.</h2>
      <address><time datetime="2019-11-29T12:00:00+00:00">29 Nov 2019, 12:00</time> by <a rel="author">ts</a></address>
      <p>Druhú januárovú sobotu otvorí svoje brány jubilejný dvadsiaty ročník dobročinného Plesu v opere. Hostiteľ podujatia, spoločnosť Orange Slovensko, privíta v priestoroch historickej budovy Opery Slovenského národného divadla významných hostí, ktorí aj tento rok svojou účasťou podporia inkluzívne vzdelávanie detí so zdravotným znevýhodnením. „Veľmi si vážime, že dobročinný Ples v opere si drží svoju spoločenskú úroveň a teší sa priazni ctených hostí už 20 rokov.</p>
      <p>Práve vďaka tomu môžeme výrazne prispieť k pozitívnym zmenám v rôznych oblastiach, ktoré sú dlhodobo podhodnotené. Verím, že aj jubilejný 20. ročník dokáže, že dobročinnosť je esenciálnou súčasťou tohto výnimočného spoločenského podujatia a bude jasným odkazom do ďalšej dekády," hovorí Pavol Lančarič, predseda Dozornej rady spoločnosti Orange Slovensko, zástupca hostiteľa dobročinného Plesu v opere a člen Čestného plesového výboru.</p>
      <h3>Úvodný ceremoniál v duchu opery</h3>
      <p>Priestor historickej budovy Opery prepožičiava Slovenské národné divadlo dobročinnému Plesu v opere od jeho prvého ročníka. Práve opera sa stala aj základom úvodného ceremoniálu, ktorý má aj v tomto roku pod taktovkou uznávaná česká režisérka a choreografka Jana Burkiewicz, známa produkciou, ktorá kombinuje divadelnú tvorbu s moderným vizuálnym umením, dizajnom, „novým cirkusom" či módou. Jej inšpiráciou pri koncipovaní úvodného ceremoniálu bola láska. „Láska ako ústredný leitmotív azda každého operného diela. Láska, ktorá v sebe nesie esenciu spolupatričnosti, empatie, dôvery a nezištnosti - a to je aj esencia dobročinného Plesu v opere," vysvetľuje myšlienku úvodného ceremoniálu Burkiewicz.</p>
      <p>Úvodný ceremoniál bude postavený na kombinácii popredných operných hlasov - sopránu Hrachuhi Bassenz, pôvodom z Arménska a slovenského tenoru Pavla Bršlíka. Títo operní sólisti aktuálne patria medzi špičku medzinárodnej opernej scény a ich spoločné vystúpenie je zárukou neopakovateľného umeleckého zážitku. Hrachuhi Bassenz je medzinárodne etablovaná operná sopranistka, ktorá aktuálne hosťuje ako sólistka Kráľovskej opery v Londýne Covent Garden. V poslednej dobe sa tiež predstavila v Kráľovskej opere v Osle i vo Viedenskej štátnej opere.</p>
      <p>Hrachuchi Bassenz je súčasne aj novo-angažovanou sólistkou legendárnej drážďanskej Semperoper. Tam prednedávnom premiérovala novú inscenáciu Smetanovej Predanej nevesty práve s Pavlom Bršlíkom, ktorý v súčasnosti patrí k najvýraznejším predstaviteľom mladšej speváckej generácie na medzinárodnej opernej scéne a pravidelne hosťuje v najznámejších svetových operách. Úvodný ceremoniál prevedie hostí prierezom vývoja opery od folklórnej piesne zastúpenej v prvej slovenskej opere, cez obdobie baroka, romantizmu, až k opere 20. storočia.</p>
      <p>Sprevádzať ich bude operný orchester, zbor a tanečné vystúpenie členov baletu Slovenského národného divadla. V historickej budove Opery zaznejú árie z pera Eugena Suchoňa, Georga Friedricha Händela, Giacoma Pucciniho, Carla Orffa a Antonína Dvořáka.</p>
      <p>„Som veľmi rada, že sa môžem zúčastniť najprestížnejšieho podujatia v Bratislave, dobročinného Plesu v opere, ktorý sa uskutoční v Historickej budove SND. Netrpezlivo čakám na plesový večer a teším sa na stretnutie so slovenským publikom, kde budem spievať rolu jednej z mojich obľúbených rozprávkových postáv pieseň morskej panny," hovorí Hrachuhi Bassenz, ktorá oceňuje aj dobročinný rozmer tohto podujatia. „Je veľmi pekné, že táto udalosť pomáha práve deťom," dodáva.</p>
      <h3>Tím popredných umelcov</h3>
      <p>Hudobnej dramaturgie jubilejného otváracieho ceremoniálu sa prvýkrát zhostil významný slovenský hudobný skladateľ Slavo Solovic. Na svojom konte má v spolupráci s Viliamom Klimáčkom niekoľko opier, pôsobí tiež ako aranžér a producent, spolupracoval s významnými hudobnými festivalmi Viva Musica! či Konvergencie. V roku 2018 získal slovenskú národnú filmovú cenu „Slnko v sieti" za hudbu k filmu Čiara.</p>
      <p>„Pre interpretáciu operného umenia je kľúčový prenos emočného obsahu medzi tvorcom a divákom. Aj najlepšia ária môže nezaujať, či byť nudná, ak je nezaujímavo alebo nudne zaspievaná. Pri spevákoch, akými sú Pavol Bršlík a Hrachuhi Bassenz, to nehrozí. Obaja dokážu nielen naplniť skladateľov emočný zámer, ale ho aj povzniesť osobným prínosom na tú najvyššiu možnú interpretačnú úroveň a spraviť ho tak pre diváka jedinečným," vysvetľuje výber operných interpretov pre úvodný ceremoniál jubilejného Plesu v opere Solovic.</p>
      <p>Tím úvodného ceremoniálu dopĺňajú aj ďalší renomovaní umelci - na scénickom prevedení sa podieľa oceňovaný scénograf Slovenského národného divadla Juraj Kuchárek a kostýmy budú dielom uznávaného slovenského módneho návrhára Borisa Hanečku.</p>
      <h3>Večer s dvoma orchestrami</h3>
      <p>V rámci programu jubilejného 20. ročníka dobročinného Plesu v opere sa predstavia interpreti z oboch brehov Moravy, ktorí sa postarajú o skvelú zábavu a hudobnú pestrosť počas celého večera. Hudobných hostí budú počas tohto výnimočného večera sprevádzať až dva špičkové hudobné orchestre, a to Orchester Gustáva Broma a renomovaný B-Side Band. Prítomnosť dvoch orchestrových zoskupení je výnimočným prvkom, ktorý vyzdvihuje vysokú spoločenskú úroveň jubilejného Plesu v opere a noblesu samotného programu.</p>
      <p>„Veríme, že striedanie práve týchto dvoch výrazných hudobných telies počas celého večera bude zárukou elegantnej zábavy a našim vzácnym hosťom prinesie jedinečný hudobný zážitok spätý s oslavou dvadsiateho výročia dobročinného Plesu v opere," približuje Andrea Cocherová, riaditeľka Plesu v opere.</p>
      <p>B-Side Band bude počas večera sprevádzať vynikajúcich umelcov z českej republiky - Vojtěcha Dyka, Terezu Černochovú a Matěja Rupperta. Súčasná česká hviezda, multitalentovaný umelec Vojtěch Dyk, zažije na Plese v opere svoju premiéru a s orchestrom poteší hostí nielen autorskými tanečnými skladbami, ale aj funky swingovými aranžmánmi svetových hitov.</p>
      <h3>Legendy slovenskej hudby</h3>
      <p>Hostia dobročinného Plesu v opere sa môžu tešiť aj na vystúpenie jednej z najväčších osobností slovenskej aj českej hudobnej scény - <b>Richarda Müllera</b>, nositeľa osemnástich cien v hudobnej ankete Aurel a štyroch cien v ankete Grand Prix rádio. Richard Müller sa tiež dvanásťkrát umiestnil medzi najlepšími spevákmi v ankete Slávik a získal ocenenie Krištáľové krídlo. Jeho výnimočný talent, nezabudnuteľný hlas a osobná charizma prispeli k predaju viac ako milióna nosičov. Jeho vystúpenie bude bezpochyby aj tentokrát zárukou skvelého hudobného zážitku.</p>
      <p>„Už len skutočnosť, že ide o jubilejný 20. ročník Plesu ma veľmi teší a oveľa väčšiu radosť mám z toho, aký je dobročinný účel, ktorý bude z tohto podujatia podporený. Som hrdý, že na takejto akcii môžeme vystúpiť," vyjadril sa k svojmu účinkovaniu na plese samotný Richard Müller.</p>
      <p>Významný moment prepojenia dvoch jubileí nastane vystúpením skupiny Hex, ktorá oslavuje okrúhlych tridsať rokov od svojho založenia. Od svojho vzniku v roku 1989 prináša na slovenskú hudobnú scénu vzácne spojenie energie, profesionality a blízkosti so svojim publikom. Inak tomu nebude ani v prípade hostí večera, z ktorých viacerí už mali možnosť silu vystúpenia Hexu na plese zažiť. „Pred pár rokmi sme na dobročinnom Plese v opere hrali a bol to skvelý večer. V krásnom prostredí Slovenského národného divadla nehrávame každý deň a o to viac si vážime pozvanie. Z týchto priestorov dýcha história a my sme radi, že budeme môcť aj v roku 2020 zabaviť hostí našimi pesničkami," hovorí Yxo Dohňanský zo skupiny HEX.</p>
      <p>V Restaurante Opera sa o zábavu prvýkrát v histórii Plesu v opere postará zoskupenie Cimbal Brothers - jedinečná kombinácia cimbalu, huslí a svetových hitov. Hostí tak premiérovo potešia podaním známych zahraničných aj slovenských hitov v unikátnom prevedení. Spolu s Cimbal Brothers sa predstaví aj vynikajúca Svetlana Rymarenko, ktorá patrí k obľúbeným hudobným stáliciam dobročinného Plesu v opere.</p>
    </article>
  </body>
</html>