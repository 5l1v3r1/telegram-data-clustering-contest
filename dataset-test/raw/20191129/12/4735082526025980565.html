<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Media-i-internet/191129220-Gala-rozdania-Zlotych-Spinaczy-2019-juz-za-tydzien.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-29T12:55:15+00:00"/>
    <meta property="og:title" content="Gala rozdania Złotych Spinaczy 2019 już za tydzień"/>
    <meta property="og:description" content="Już 6 grudnia zostaną przyznane nagrody za najlepsze kampanie PR roku 2018/2019 w konkursie Złote Spinacze, organizowanym od 17 lat przez Związek Firm Public Relations."/>
  </head>
  <body>
    <article>
      <h1>Gala rozdania Złotych Spinaczy 2019 już za tydzień</h1>
      <address><time datetime="2019-11-29T12:55:15+00:00">29 Nov 2019, 12:55</time> by <a rel="author">kaa</a></address>
      <p>
        <b>Już 6 grudnia zostaną przyznane nagrody za najlepsze kampanie PR roku 2018/2019 w konkursie Złote Spinacze, organizowanym od 17 lat przez Związek Firm Public Relations.</b>
      </p>
      <p>Spośród rekordowej liczby 331 zgłoszeń w tej edycji konkursu, 80-osobowe jury konkursu wyłoniło 92, które rywalizować będą o Złote, Srebrne i Brązowe Spinacze. Najwięcej nominacji otrzymała agencja Big Picture (12 nominacji), druga pod tym względem była agencja MSL (6 nominacji), po 4 nominacje otrzymały ex aequo agencja Imago Public Relations oraz Santander Bank Polska. Najlepszy w konkursie, czyli podmiot, który zdobędzie najwięcej punktów za zdobyte nagrody, otrzyma Tytanowy Spinacz.</p>
      <p>- Złote Spinacze na przestrzeni 17 lat bardzo się zmieniły. Konkurs dojrzał i urósł, jest drugim pod względem liczby zgłoszeń konkursem PR w Europie. Od kilku lat jest też jedynym konkursem public relations w Polsce – mówi Grzegorz Szczepański, prezes Związku Firm Public Relations i CEO Hill+Knowlton Strategies Poland. - Dlatego dzisiaj bez cienia megalomanii możemy o nim mówić jak o Oskarach branży PR w Polsce. Fascynujące jest obserwować jak bardzo w ciągu tych lat poprawiła się jakość zgłaszanych do konkursu kampanii. Te nagradzane "złotem" w niczym nie ustępują najlepszym praktykom realizowanym obecnie na świecie. – dodaje Szczepański.</p>
      <p>Konkurs Złote Spinacze ma charakter otwarty i skierowany jest do wszystkich podmiotów realizujących projekty z sektora public relations w Polsce. Jego celem jest podnoszenie standardów oraz zwiększanie profesjonalizmu w branży public relations. Ważnym aspektem jest także promocja najlepszych praktyk PR-owych oraz komunikacyjnych.</p>
      <p>- W czasach kiedy bardzo często określenie public relations jest nadużywane i wykorzystywane do nazywania działań, którym bardzo daleko do rzetelnej komunikacji, Konkurs Złote Spinacze odgrywa ogromną rolę - mówi Magdalena Brzezińska, Przewodnicząca Jury XVII edycji konkursu, Senior Corporate Affairs Manager w Grupie Żywiec. - W tegorocznej, rekordowej edycji nagrodzimy statuetkami te kampanie, które w sposób szczególny dowodzą wagi i znaczenia tego zawodu w biznesie i komunikacji społecznej. To kampanie, które dzięki swojej kreatywności, profesjonalizmowi i wysokim standardom sprzyjają budowaniu porozumienia pomiędzy ludźmi, a także sprzyjają budowaniu opartych na zaufaniu relacji pomiędzy markami a ich odbiorcami. A to jest waluta przyszłości - twierdzi Brzezińska.</p>
      <p>Zwycięzców poznamy podczas uroczystej gali, która odbędzie się 6 grudnia o godz. 19:00 w Hotelu Hilton w Warszawie.</p>
      <p>Lista wszystkich nominowanych dostępna na stronie organizatora: www.zlotespinacze.pl</p>
      <p>Po raz drugi w historii konkursu zostanie przyznana nagroda redakcji RP.pl. Kto ją zdobędzie? Tego dowiemy się już za tydzień. "Rzeczpospolita" jest patronem medialnym Konkursu i Gali.</p>
      <p>Tych, którzy nie będą mogli być obecni, zapraszamy do oglądania transmisji on-line na profilu Facebook "Rzeczpospolitej" i ZFPR.</p>
    </article>
  </body>
</html>