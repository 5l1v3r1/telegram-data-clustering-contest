<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ostaviha-Nevena-v-aresta-vse-po-misteriozno-stava-kude-sa-iztochenite-pari-917857"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-29T12:29:00+00:00"/>
    <meta property="og:title" content="Оставиха Невена в ареста, все по-мистериозно става къде са източените пари"/>
    <meta property="og:description" content="38-годишната банкова служителка остава в ареста, а мистиката с източените от нея пари от банката все..."/>
  </head>
  <body>
    <article>
      <h1>Оставиха Невена в ареста, все по-мистериозно става къде са източените пари</h1>
      <address>
        <time datetime="2019-11-29T12:29:00+00:00">29 Nov 2019, 12:29</time>
      </address>
      <p>38-годишната банкова служителка остава в ареста, а мистиката с източените от нея пари от банката все повече се заплита. Набъбва сумата, която е присвоена, вътрешната проверка на банката продължава, а след като била разкрита служителката е подписала запис на заповед за връщането на 1,5 млн.лв. на финансовата институция. Това стана ясно днес в съдебната зала, където Невена каза само че съжалява и иска да бъде пусната под "Домашен арест", предаде <b>Varna24.bg</b>.</p>
      <p>Специалистката в отдел "Банкиране на дребно“ във варненския офис на банка Невена Йорданова ще остане в следствения арест, реши днес Варненския окръжен съд, с което бе одобрено искането на Окръжната прокуратура във Варна.</p>
      <p>38-годишната Невена бе привлечена като обвиняема за длъжностно присвояване в особено големи размери, представляващо особено тежък случай. Днес в съдебната зала по представена справка от банката, където е работила Невена,  стана ясно, че точно 19 вложители са били ощетени от присвоителните действия на обвиняемата, като точната сума е 1, 22 млн. лева. </p>
      <p>Както вече информира пресслужбата на Апелативната прокуратура във Варна, парите от влоговете на вложителите били прехвърляни в сметка на обвиняемата и нейни роднини, а след това теглени и изпращани с куриерската фирма "Еконт“ на виртуалния приятел на Невена. Той се представял като Мирослав Михайлов. Истинското му име обаче е Сергей и живее охолно в монтанско село.</p>
      <p>Освен парите на вложителите, Невена теглила личен кредит и кредит от името на баща си, а парите също били изпратени на мъжа. С пратки на "Еконт“ тя изпратила и личните влогове на родителите си, които са пенсионери по болест. В дома на Сергей са намерени и иззети едва 30 000 лева в брой.  </p>
      <p>Пред разследващите обвиняемата обяснила, че Мирослав искал парите, за да реши свои финансови проблеми с лихвари. За близо трите години общуване в интернет двамата никога не са се виждали на живо. Невена имало само три негови снимки.</p>
      <p>В съдебната зала на Варненския окръжен съд днес обвиняемата Невена изрази съжаление за действията си и поиска да й бъде определена мярка за неотклонение "Домашен арест“.</p>
      <p>Състав на Варненския окръжен съд прие аргументите на прокуратурата, че има обосновано подозрение, че Невена е извършила длъжностното присвояване в особено големи размери, представляващо особено тежък случай, както и че има опасност, ако е на свобода, тя да се укрие и да извърши друго престъпление.  Това престъпление се наказва от закона с лишаване от свобода от 10 до 20 години.</p>
      <p>Определението на Варненския окръжен съд, с което е взета най-тежката мярка за процесуална принуда на Невена Й., подлежи на обжалване пред Апелативния съд.</p>
      <figure>
        <video src="https://i.id24.bg/vi/vids/44377.mp4"/>
      </figure>
    </article>
  </body>
</html>