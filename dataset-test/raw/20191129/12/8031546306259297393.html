<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109899-Eto-noviya-seksi-trener-na-Arsenal%2521"/>
    <meta property="og:site_name" content="Канал 3"/>
    <meta property="article:published_time" content="2019-11-29T12:43:00+00:00"/>
    <meta property="og:title" content="Ето новия секси тренер на Арсенал!"/>
    <meta property="og:description" content="Макс Алегри е фаворитът на букмейкърите да поеме за постоянно &quot;артилеристите&quot;"/>
  </head>
  <body>
    <article>
      <h1>Ето новия секси тренер на Арсенал!</h1>
      <h2>Макс Алегри е фаворитът на букмейкърите да поеме за постоянно "артилеристите"</h2>
      <address>
        <time datetime="2019-11-29T12:43:00+00:00">29 Nov 2019, 12:43</time>
      </address>
      <p>
        <b>Арсенал уволни испанския си треньор Унай Емери след черна серия от 7 мача без победа, като постът временно е поверен на неговия помощник Фреди Люнгберг. Баскът се задържа начело на "артилеристите" около година и половина, но последните слаби резултати принудиха ръководството да го освободи. </b>
      </p>
      <p>
        <i>Положението му стана неудържимо заради снощния провал 1:2 у дома срещу Айнтрахт Франкфурт - отборът пак профука аванс в резултата, запалянковците освиркаха отчайващия испанец и размахаха плакати "Емери - вън!"</i>
      </p>
      <p>
        <i>За недолюбвания от публиката американски собственик Стан Крьонке, обаче, най-важната причина не бяха дреболии като дали Йозил да играе или дали централният защитник познава съотборниците си, а празните трибуни в последните мачове. Именно това бе категорична присъда - феновете, които още от лятото са закупили най-скъпите в Англия абонаментни карти, не идват да гледат отбора, въпреки че имат билети. </i>
      </p>
      <p>"Отправяме най-искрени благодарности към Унай и колегите му, които бяха непримирими в усилията си да върнат клуба да се състезава на нивото, което всички очакваме и изискваме. Пожелаваме на Унай и неговия екип нищо друго, освен бъдещи успехи", пишат от Арсенал.</p>
      <figure>
        <img src="http://kanal3.bg/assets/uploads/gallery/147632.jpg"/>
      </figure>
      <p>
        <b>Шведският любимец на феновете на "артилеристите" Фреди Люнгберг натрупа опит на треньорския пост в младежката школа на Арсенал, като бе издигнат до помощник на Емери. Като футболист той бе рекламен модел на мъжко бельо на Kelvin Klein, един от мъжките секссимволи на модната марка.</b>
      </p>
      <p>
        <a href="http://kanal3.bg/news/sport">
          <i>
            <b>Още футбол и спорт ще намерите тук</b>
          </i>
        </a>
      </p>
      <p>И докато Фреди, който вкара в първия състав някои от своите момчета от школата, се готви за гостуването в Норич в неделя, ръководството запретна ръкави да търси нов постоянен треньор.</p>
      <p>Букмейкърите поставиха като фаворит <i><b>Масимилиано Алегри,</b></i> който е без отбор и си почива от футбола в момента - коефициентът за него е <i><b>2,25</b></i>. <i><b>Фреди Люнгберг е със 7.00</b></i>, португалецът, начело на Улвърхемптън - <i><b>Нуно Ешпириту Санту, е оценен на 8.00</b></i>, помощникът на Гуардиола в Манчестър Сити <i><b>Микел Артета,</b></i> който кандидатства за поста на Венгер, но бе пренебрегнат за сметка на Емери, е с <i><b>8.50</b></i>.</p>
      <p>
        <b>Футболни легенди на Арсенал, обаче, препоръчаха да бъде привлечен железния френски халф и капитан в епохата на Непобедимите - Патрик "Пади" Виейра, който в момента води Ница. Твърдо за неговата кандидатура се обявиха партньорът му в центъра на терена Еманюел Пти, както и бившите английски национали  Рей Парлър, Алън Смит и Дейвид Сиймън. Вероятността Пади Виейра да поеме Арсенал заложните къщи оценяват с коефициенти от между 13.00 и 21.00.</b>
      </p>
      <p>Сред другите любопитни варианти са имена като Маурисио Почетино (между 7.00 и 10.00 коефициент), Карло Анчелоти (между 10.00 и 21.00), Рафа Бенитес (17.00), Еди Хау (15.00), Брендън Роджърс (21.00), Тен Хаг (34.00), Ралф Рангник (34.00), Марселино Гарсия Торал (26.00), Ван Бронкхорст (29.00), Леонардо Жардим (34.00), Роберт Морено (41.00), Робер Пирес (41.00), Крис Уайлдър (34.00), Нико Ковач (34.00), Диего Симеоне (34.00), Роберто Мартинес (21.00), Марсело Галярдо (34.00), Стивън Джерард (34.00), Пер Мертезакер (41.00) и др.</p>
      <p> </p>
      <p> </p>
      <related>
        <h4>Още по темата</h4>
        <a href="http://kanal3.bg/news/sport/football/105728-Decata-na-Arsenal-razbiha-belgiyci"/>
      </related>
    </article>
  </body>
</html>