<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-29/szwedzki-europosel-oskarzony-o-molestowanie-seksualne-twierdzi-ze-sprawa-jest-przesadzona/"/>
    <meta property="og:site_name" content="Polsat News"/>
    <meta property="article:published_time" content="2019-11-29T12:45:00+00:00"/>
    <meta property="og:title" content="Szwedzki europoseł oskarżony o molestowanie seksualne. Twierdzi, że &quot;sprawa jest przesadzona&quot;"/>
    <meta property="og:description" content="Eurodeputowany z nacjonalistycznej partii Szwedzcy Demokraci (SD) Peter Lundgren został w piątek oskarżony z urzędu przez prokuraturę o molestowanie seksualne swojej partyjnej koleżanki."/>
  </head>
  <body>
    <article>
      <h1>Szwedzki europoseł oskarżony o molestowanie seksualne. Twierdzi, że "sprawa jest przesadzona"</h1>
      <address>
        <time datetime="2019-11-29T12:45:00+00:00">29 Nov 2019, 12:45</time>
      </address>
      <p>
        <b>Eurodeputowany z nacjonalistycznej partii Szwedzcy Demokraci (SD) Peter Lundgren został w piątek oskarżony z urzędu przez prokuraturę o molestowanie seksualne swojej partyjnej koleżanki.</b>
      </p>
      <related>
        <a href="https://www.polsatnews.pl/wiadomosc/2019-11-21/gdansk-68-latek-oskarzony-o-molestowanie-dzieci-w-komunikacji-publicznej/"/>
      </related>
      <p>Według prokurator Marii Sterup "do zdarzenia miało dojść w pokoju hotelowym w Nacka niedaleko Sztokholmu w marcu 2018 roku". Informację o niewłaściwym zachowaniu Lundgrena, który położył dłonie na piersiach kobiety, jako pierwszy podał w maju tuż przed wyborami do Parlamentu Europejskiego tabloid "Expressen". Zwierzenia poszkodowanej kobiety nagrała była eurodeputowana z SD, Kristina Winberg.</p>
      <p>Jeszcze przed publikacją w gazecie starająca się o reelekcję Winberg została wykreślona z listy kandydatów SD do europarlamentu. Jako oficjalne powody podano "działanie na szkodę partii" oraz "konspirację". Winberg tłumaczyła w mediach, że to nie ona jest źródłem przecieku, a telefon, którym zarejestrowała rozmowę z koleżanką, został skradziony.</p>
      <p>
        <a href="https://www.polsatnews.pl/wiadomosc/2019-11-29/mial-zgwalcic-7-latke-grozi-mu-15-lat-wiezienia/">
          <b>ZOBACZ: Miał zgwałcić 7-latkę. Grozi mu 15 lat więzienia</b>
        </a>
      </p>
      <p>Po ujawnieniu sprawy partia SD opublikowała film, na którym Lundgren oraz poszkodowana kobieta spokojnie tłumaczą, że już dawno wyjaśnili tę sprawę między sobą i pozostają bliskimi przyjaciółmi.</p>
      <p>
        <b>Należy do frakcji PiS</b>
      </p>
      <p>Według Lundgrena sprawa molestowania jest "przesadzona". W piątek w wywiadzie dla szwedzkiego radia powiedział, że "o akcie oskarżenia dowiedział się z mediów", oraz zapowiedział, że "nadal będzie pełnić funkcję deputowanego do PE".</p>
      <p>Peter Lundgren jest wiceprzewodniczącym grupy Europejskich Konserwatystów i Reformatorów (EKR) w Parlamencie Europejskim, do której należy m.in. PiS. Szwedzki eurodeputowany w swoich wypowiedziach wielokrotnie wspierał stanowisko rządu Polski wobec Brukseli. Zanim został politykiem, Lundgren przez 30 lat był zawodowym kierowcą.</p>
      <p>
        <a href="https://www.polsatnews.pl/wiadomosc/2019-11-07/wpychal-mi-jezyk-do-buzi-zwymiotowalam-kobiety-o-molestowaniu-w-bagateli/">
          <b>ZOBACZ: "Wpychał mi język do buzi. Zwymiotowałam". Kobiety o molestowaniu w Bagateli</b>
        </a>
      </p>
      <p>Według opublikowanego w połowie listopada sondażu instytutu Demoskop dla dziennika "Aftonbladet" partia SD, osiągając 24 proc. poparcia, jest po raz pierwszy w historii najpopularniejszym ugrupowaniem w Szwecji. Rządząca tym krajem Partia Robotnicza-Socjaldemokraci (S), która przez kilka ostatnich lat prowadziła we wszystkich sondażach, w badaniu Demoskopu otrzymała 22,2 proc.</p>
      <p>
        <a href="https://www.polsatnews.pl/wideo/syn-polki-moze-trafic-do-adopcji-do-pary-homoseksualistow-wojcik-zapowiada-interwencje_6760703/">WIDEO - Syn Polki może trafić do adopcji do pary homoseksualistów. Wójcik zapowiada interwencję</a>
      </p>
      <figure>
        <img src="https://r.dcs.redcdn.pl/http/o2/redefine/cp/2q/2qg4kuvyogxw4qurswxav2t8gxtiyaa1.jpg"/>
      </figure>
    </article>
  </body>
</html>