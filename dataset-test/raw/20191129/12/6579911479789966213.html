<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-tenis-23522337-goran-ivanisevic-nu-nicio-sansa-lui-andy-murray-mai-castige-vreun-grand-slam.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T12:07:00+00:00"/>
    <meta property="og:title" content="Goran Ivanisevic nu îi dă nicio șansă lui Andy Murray să mai câștige vreun Grand Slam"/>
    <meta property="og:description" content="A fost măcinat de accidentări, iar la un moment dat a apărut plângând în fața presei, mărturisind că e posibil să nu mai poată juca vreodată tenis. A luptat însă, a trecut prin"/>
  </head>
  <body>
    <article>
      <h1>Goran Ivanisevic nu îi dă nicio șansă lui Andy Murray să mai câștige vreun Grand Slam</h1>
      <address><time datetime="2019-11-29T12:07:00+00:00">29 Nov 2019, 12:07</time> by <a rel="author">A.I.</a></address>
      <p><b>A fost măcinat de accidentări, iar la un moment dat a apărut plângând în fața presei, mărturisind că e posibil să nu mai poată juca vreodată tenis. A luptat însă, a trecut prin mai multe operații, iar acum a revenit în circuit. Andy Murray a câștigat în acest an turneul de la Antwerp, însă Goran Ivanisevic nu îi mai dă vreo șansă atunci când vine vorba despre turneele de Grand Slam. </b><br/><br/>Andy a suferit mult în ultimii ani, lucrurile cu adevărat frumoase din cariera scoțianului luând sfârșit odată cu anul 2016 (pe care l-a încheiat pe locul 1 în lume).<br/><br/>Ultima operație de la șold părea să pună capăt carierei de sportiv profesionist a lui Andy. Un adevărat luptător, acesta nu s-a lăsat, a luat totul pas cu pas, iar acum a ajuns să joace din nou în circuit. <br/><br/>Pe 20 octombrie, Andy a reușit să-l învingă pe Stan Wawrinka (3-6, 6-4, 6-4) și să câștige turneul de la Antwerp. A fost titlul cu numărul 46 al carierei. <br/><br/>Aflat pe locul 126 în lume, Andy (32 de ani) are toate motivele să spere la un 2020 care să-l readucă spre locurile fruntașe ale ierarhiei, desigur dacă va fi sănătos. <br/><br/>Goran Ivanisevic (antrenor al lui Novak Djokovic) este de părere că Andy nu va mai conta cu adevărat în lupta pentru un titlu de Grand Slam. <br/><br/>"Un Grand Slam? Nicio șansă. Dar poate face câteva surprize. Poate ajunge departe, dar nu cred că poate trece de șapte meciuri în care se joacă sistemul de cel mai bun din cinci seturi. E vorba despre sănătatea lui. Dacă șoldul este în regulă, nu cred că vrea cineva să joace contra lui anul următor. E un mare luptător, iar atunci când intră pe teren vrea să câștige. Nu știu pe ce loc va ajunge, e greu de spus, dar, dacă e sănătos, poate fi acolo sus" - <b>Goran Ivanisevic</b>, citat de Sky Sports.<br/><br/>În carieră, Murray s-a impus de trei ori într-un turneu de Grand Slam: Wimbledon (2013, 2016) și US Open (2012).<br/><br/><br/>    </p>
    </article>
  </body>
</html>