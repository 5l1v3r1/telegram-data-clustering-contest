<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/actualitate/269032/sociologul-adrian-botezatutendinta-tinerilor-de-a-pleca-din-suceava-in-strainatate-se-poate-inversa-prin-initiative-ale-clasei-politice-sucevene-pentru-o-dezvoltare-urbana-accelerata-cand-factorul-p"/>
    <meta property="og:site_name" content="NewsBucovina"/>
    <meta property="article:published_time" content="2019-11-29T12:24:23+00:00"/>
    <meta property="og:title" content="Sociologul Adrian Botezatu:Tendința tinerilor de a pleca din Suceava în străinătate se poate inversa prin inițiative ale clasei politice sucevene pentru o dezvoltare urbană accelerată: Când factorul politic s-a implicat s-a văzut, la Spitalul Județean, la Aeroport sau la obiectivele de interes turistic"/>
    <meta property="og:description" content="Sociologul și politologul sucevean Adrian Botezatu a declarat, vineri, la Subiectul Zilei de la News Bucovina că factorul politic sucevean va trebui să gândească la proiecte mari care să conducă în principal la dezvoltarea socio-economică a județului astfel încât să fie inversată actuala tendință a tinerilor de a fugi din Suceava și să fie atrași …"/>
  </head>
  <body>
    <article>
      <h1>Sociologul Adrian Botezatu:Tendința tinerilor de a pleca din Suceava în străinătate se poate inversa prin inițiative ale clasei politice sucevene pentru o dezvoltare urbană accelerată: Când factorul politic s-a implicat s-a văzut, la Spitalul Județean, la Aeroport sau la obiectivele de interes turistic</h1>
      <address>
        <time datetime="2019-11-29T12:24:23+00:00">29 Nov 2019, 12:24</time>
      </address>
      <p>Sociologul și politologul sucevean Adrian Botezatu a declarat, vineri, la Subiectul Zilei de la News Bucovina că factorul politic sucevean va trebui să gândească la proiecte mari care să conducă în principal la dezvoltarea socio-economică a județului astfel încât să fie inversată actuala tendință a tinerilor de a fugi din Suceava și să fie atrași tineri în zonă.</p>
      <figure>
        <img src="https://www.newsbucovina.ro/wp-content/uploads/2019/11/botezatu-1.png"/>
      </figure>
      <p>Botezatu a apreciat că în curând regionalizarea țării se va produce pentru că România este singura țară din UE cu un sistem administrativ și desuet, iar dacă la nivelul decidenților politici din județul și municipiul Suceava nu se ia în considerare o dezvoltare urbană accelerată, Suceava va pierde competiția și centrul regional va fi la Iași.</p>
      <p>El a arătat că acum Suceava nu poate intra în competiție cu Iașul care e un oraș care merge de la 400.000 de locuitori în sus cu un oraș care stagnează și e blocat la 100.000 și din care tinerii pleacă.</p>
      <p>„În ultimii 30 de ani și municipiul și județul Suceava e o zonă de unde tinerii fug. Nu poate exista progres și dezvoltare într-o zonă care se depopulează în special de tineri”, a spus sociologul sucevean.</p>
      <p>El a apreciat apelul la unitate în acțiune lansat de președintele Gheorghe Flutur, arătând că este foarte important să fie o cooperare și o unitate de acțiune între forțele politice, dar depinde pe ce mize pentru că, din păcate, până acum, obiectivele și mizele politice au fost mici.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FNewsBucovina%2Fvideos%2F534291017124806%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>„Nu s-a gândit la scară mare în municipiul și județul Suceava”, a spus Botezatu.</p>
      <p>El a amintit că în Bucovina, administrația austriacă, timp de 100 de ani a construit un oraș foarte modern pentru acea perioadă, Cernăuți, care era cel mai frumos urbanistic și mai modern din tot spațiul locuit de români și tot administrația austriacă a reușit să creeze la Cernăuți o universitate foarte puternică.</p>
      <p>„Putem să punem în oglindă întrebarea dacă este municipiul Suceava un oraș modern, frumos urbanistic ca să facem o comparație cu Cernăuți? Răspunsul este mai degrabă nu. Este Universitatea din Suceava o universitate puternică, modernă, în expansiune, în dezvoltare. Răspunsul este iarăși mai mult nu. Cred că în zona asta politica suceveană trebuie să se pregătească să ofere mai mult, să ofere soluții pentru a dezvolta orașul Suceava, care câteva sute de ani a fost o capitală a unui stat medieval relativ puternic în zonă, s-a luptat de la egal la egal cu marii competitori regionali și de multe ori cu succes”, a spus sociologul.</p>
      <p>El cosideră că trebuie o gândire în stil mare.</p>
      <p>„Să avem o viziune de dezvoltare pe termen mediu și lung a municipiului Suceava, să inversăm acest trend, ca dintr-un oraș și o zonă de unde tinerii fug să facem o zonă în care tinerii să vină, să se dezvolte”, a spus Botezatu.</p>
      <p>El a dat exemplul Varșoviei, un oraș care a renăscut de câteva ori, care are 30 la sută din populație sunt studenți, respectiv 500.000 de studenți.</p>
      <p>Botezatu s-a întrebat ce ar fi Iașul fără suta de mii de studenți.</p>
      <p>„Practic, universitatea puternică generează profilul și motorul dezvoltării unei comunități urbane”, a spus Botezatu.</p>
      <p>El a apreciat că USV trebuie să se concentreze pe facultăți cu căutare mare pe piața muncii și să  renunțe la facultăți care produc șomeri pe bandă rulantă.</p>
      <p>Botezatu a mai spus că ar trebui înființată o facultate de medicină și farmacie, o facultate de ingineria construcțiilor și chiar o facultate de teologie, mai ales că specificul zonei este propice, în condițiile în care astfel de facultăți sunt la Târgoviște, la Pitești sau Galați, iar Arhiepiscopia Sucevei și Rădăuților este poate cea mai importantă arhiepiscopie din spațiul românesc.</p>
      <p>Sociologul sucevean a arătat că dacă se dorește se poate face ceva important în județ.</p>
      <p>„Noi, în județul Suceava avem și cel puțin trei povești mari de succes unde factorul politic, când s-a implicat, rezultatele s-au văzut. E vorba de Spitalul Județean Suceava, unde s-au investit bani și rezultatele se văd, de Aeroportul Suceava unde creșterea este spectaculoasă, și de investițiile în obiectivele turistice, Muzeul de istorie, Cetatea de Scaun, mănăstirile, care au mărit exponențial numărul de turiști în județ”, a spus Botezatu.</p>
      <p>El crede că factorii politici ar trebui să-și pună ca obiectiv mărirea exponențială a Universității Suceava ca factor de dezvoltare socio-economică și o dezvoltare urbanistică a municipiului Suceava. (T.B.)</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/actualitate/269238/mii-de-suceveni-la-parada-de-ziua-nationala-gheorghe-flutur-e-nevoie-de-mai-multa-unitate-sa-simtim-mai-multa-europa-la-noi-acasa-si-sa-actionam-pentru-intoarcerea-celor-care-au-plecat-in-strainata"/>
        <a href="https://www.newsbucovina.ro/actualitate/269082/traficul-rutier-va-fi-blocat-pe-mai-multe-strazi-din-zona-centrala-a-municipiului-suceava-pana-la-ora-1400"/>
        <a href="https://www.newsbucovina.ro/actualitate/269080/spray-lacrimogen-si-catuse-folosite-de-politistii-suceveni-pentru-imobilizarea-unui-sofer-baut-din-marginea-care-a-refuzat-sa-opreasca-la-semnalele-politiei-si-a-devenit-recalcitrant-cand-a-fost-prins"/>
      </related>
    </article>
  </body>
</html>