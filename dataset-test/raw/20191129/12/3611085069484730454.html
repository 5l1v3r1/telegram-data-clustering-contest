<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/sevastova-man-ir-gods-parstavet-savu-valsti/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-29T12:30:25+00:00"/>
    <meta property="og:title" content="Sevastova: Man ir gods pārstāvēt savu valsti"/>
    <meta property="og:description" content="Latvijas sieviešu tenisa izlase ir uzsākusi cīņu par iekļūšanu lielajā “FEDCUP” finālturnīrā, kas pirmo reizi šādā formātā norisināsies Ungārijas galvaspilsētā Budapeštā. Lai tajā iekļūtu, mūsu izlasei ar līderēm Anastasiju Sevastovu un Aļonu Ostapenko ierindā būs jāaizvada kvalifikācijas spēles pret titulēto ASV valstvienību, kas 7. un 8. februārī norisināsies ASV pilsētā Everetā."/>
  </head>
  <body>
    <article>
      <h1>Sevastova: Man ir gods pārstāvēt savu valsti</h1>
      <address><time datetime="2019-11-29T12:30:25+00:00">29 Nov 2019, 12:30</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Latvijas sieviešu tenisa izlase ir uzsākusi cīņu par iekļūšanu lielajā “FEDCUP” finālturnīrā, kas pirmo reizi šādā formātā norisināsies Ungārijas galvaspilsētā Budapeštā. Lai tajā iekļūtu, mūsu izlasei ar līderēm Anastasiju Sevastovu un Aļonu Ostapenko ierindā būs jāaizvada kvalifikācijas spēles pret titulēto ASV valstvienību, kas 7. un 8. februārī norisināsies ASV pilsētā Everetā.</p>
      <p>Izlozes kārtībā tika noteikts, ka Latvijas pretiniece kvalifikācijas turnīrā būs 18-kārtējā “FEDCUP” čempione ASV valstvienība, kā arī tas, ka spēles tiks aizvadītas ASV pilsētā Everetā, kas atrodas netālu no ASV un Kanādas robežas, Vašingtonas štatā. Abām izlasēm tā būs pirmā savstarpējā tikšanās reize un tās spēles aizvadīs “Vēja Eņģeļu” arēnā, kuras ietilpība ir 8300 cilvēku.</p>
      <p>Sajūtās dalās Latvijas tenisa līdere Anastasija Sevastova: “Ar nepacietību gaidu spēles pret ASV valstsvienību, jo man ir gods pārstāvēt savu valsti, kā arī tāpēc, ka ASV vienmēr esmu veiksmīgi spēlējusi. ASV izlase neatkarīgi no tās sastāva ir ļoti spēcīga komanda. Tas mums būs nopietns pārbaudījums, bet mēs darīsim visu iespējamo, lai iepriecinātu Latvijas tenisa līdzjutējus.”</p>
      <p>Pirms gaidāmajām spēlēm ar ASV stāsta Aļona Ostapenko: “Nekad neesmu atteikusi spēlēšanai Latvijas izlasē, to esmu darījusi pēdējos 9 gadus. Arī nākamais gads valsts mērogā ir ļoti svarīgs, jo papildus “FEDCUP” ir arī olimpiskās spēles Tokijā – visās sacensībās centīšos cienīgi reprezentēt Latviju. Spēlēt par savu valsti vienmēr ir liels gods, tāpēc es centīšos parādīt savu labāko sniegumu, lai mēs kopīgiem spēkiem iekļūtu finālturnīrā. Mēs esam spēcīga komanda – ja rādīsim labāko sniegumu, neviens pretinieks nav neuzvarams.”</p>
      <p>Aizvadītajā vasarā tapa zināms, ka tiks mainīts “FEDCUP” turnīra formāts. Šajā finālturnīrā spēkosies 20 labākās pasaules komandas, tomēr, lai noskaidrotu, kuras tās būs, 7. un 8. februārī tiks aizvadītas turnīra kvalifikācijas spēles, kurās 16 komandas sadalīs 8 ceļazīmes uz “FEDCUP” lielo finālu, kas no 14. līdz 19. aprīlim norisināsies Ungārijas galvaspilsētā Budapeštā.</p>
      <p>Kvalifikācijas kārtā katrai valstij būs jāaizvada četras vienspēles un viena dubultspēle – 7. februārī divas vienspēles, savukārt 8. februārī – divas vienspēles un dubultspēle. Kvalifikācijas kārtā par iekļūšanu lielajā finālā cīnīsies Nīderlande, Baltkrievija, Rumānija, Krievija, Brazīlija, Vācija, Spānija, Japāna, Šveice, Kanāda, Beļģija, Kazahstāna, Slovākija, Lielbritānija, ASV un Latvija.</p>
      <p>Kvalifikācijas kārtu uzvarējušām komandām pievienosies pērnā gada finālistes Austrālija un Francija, kā arī rīkotājvalsts Ungārija un īpašo uzaicinājumu jeb <i>wild card</i> saņēmusī Čehijas izlase. Savukārt, tās 8 komandas, kas zaudēs kvalifikācijas spēlēs, aizvadīs 2020. gada “FEDCUP” izslēgšanas spēles, kas notiks tajās pašās dienās, kad fināla turnīrs.</p>
      <p>Kā ziņots iepriekš, Latvijas sieviešu tenisa izlase šī gada februārī Arēnā Rīga ar rezultātu 4:0 pieveica Slovākijas tenisistes, savukārt aprīlī piekāpāmies spēcīgai Vācijas izlasei.</p>
    </article>
  </body>
</html>