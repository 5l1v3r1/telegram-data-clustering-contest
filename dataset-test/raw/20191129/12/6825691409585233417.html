<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ekonomika/busimas-eurokomisaras-v-sinkevicius-klimato-kaita-yra-ir-galimybe-941852"/>
    <meta property="og:site_name" content="Kauno diena"/>
    <meta property="article:published_time" content="2019-11-29T12:42:00+00:00"/>
    <meta property="og:title" content="Būsimas eurokomisaras V. Sinkevičius: klimato kaita yra ir galimybė"/>
    <meta property="og:description" content="Klimato kaita suteikia ne tik iššūkių, bet ir galimybių verslui, valstybei ir visuomenei, įsitikinęs nuo gruodžio Europos Komisijos nariu pradedantis dirbti ekonomikos ir inovacijų ministras Virginijus Sinkevičius."/>
  </head>
  <body>
    <article>
      <h1>Būsimas eurokomisaras V. Sinkevičius: klimato kaita yra ir galimybė</h1>
      <address><time datetime="2019-11-29T12:42:00+00:00">29 Nov 2019, 12:42</time> by <a rel="author">BNS inf.</a></address>
      <p>
        <b>Klimato kaita suteikia ne tik iššūkių, bet ir galimybių verslui, valstybei ir visuomenei, įsitikinęs nuo gruodžio Europos Komisijos nariu pradedantis dirbti ekonomikos ir inovacijų ministras Virginijus Sinkevičius.</b>
      </p>
      <p>„Klimato kaita nėra tiktai kova, tai yra taip pat ir galimybė – galimybė verslams ir valstybėms. Klimato kaitos paskatinti pokyčiai tradicinius energetikos verslus sustūmė į šoną užleisdami vietą saulės, vėjo ir vandenynų bangų energetikai. Tai galimybė valstybei būti energetiškai nepriklausomai“, – Klimato savaitės konferencijoje Prezidentūroje sakė Virginijus Sinkevičius.</p>
      <p>EK-joje jis bus atsakingas už aplinkos ir vandenynų apsaugą.</p>
      <p>V. Sinkevičiaus teigimu, jau nebegalima atidėlioti priemonių, sprendžiančių klimato kaitos problemas.</p>
      <p>„Ir dabar pasigirsta komentarai, kad dar galime palaukti. Klausykitės mokslininkų, jų išvadų. O jos sako labai aiškiai: ne, negalime laukti. Turime pripažinti sau, kad žmonija laukė iki paskutinės minutės. Sakytum, tikėjosi nuolaidos, geriausio pasiūlymo, kaip ir šiandien, per Black Friday (Juodojo penktadienio – BNS) pardavimus (...)“, – perspėjo būsimasis eurokomisaras.</p>
    </article>
  </body>
</html>