<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/29/novyna/polityka/sbu-vykryla-chynovnyka-derzhheokadastru-maxinacziyax-zemleyu-zapovidnij-zoni"/>
    <meta property="og:site_name" content="Слово і Діло"/>
    <meta property="article:published_time" content="2019-11-29T12:39:18+00:00"/>
    <meta property="og:title" content="СБУ викрила чиновника Держгеокадастру в махінаціях із землею в заповідній зоні"/>
    <meta property="og:description" content="Служба безпеки України викрила начальника одного з відділів ГУ Держгеокадастру Запорізької області на масштабних зловживаннях із земельними ділянками лісового фонду."/>
  </head>
  <body>
    <article>
      <h1>СБУ викрила чиновника Держгеокадастру в махінаціях із землею в заповідній зоні</h1>
      <address>
        <time datetime="2019-11-29T12:39:18+00:00">29 Nov 2019, 12:39</time>
      </address>
      <p>
        <b>Служба безпеки України викрила начальника одного з відділів ГУ Держгеокадастру Запорізької області на масштабних зловживаннях із земельними ділянками лісового фонду.</b>
      </p>
      <p>Про це повідомляє пресцентр СБ України.</p>
      <p>Зазначається, що через дії чиновника у держави було відчужено гектари землі в заповідній зоні. Оперативники спецслужби встановили, що протягом 2018 року посадовець оформив на підставних осіб кілька земельних ділянок у заповідній зоні загальною площею 4 гектари.</p>
      <p>Потім для протиправної легалізації державна земля була кілька разів перепродана. За висновками профільних фахівців сума збитків, завданих державі, становить майже мільйон гривень.</p>
      <p>Під час проведених обшуків за місцем роботи фігуранта справи правоохоронці вилучили документацію, яка підтверджує проведення незаконних оборудок. У межах кримінального провадження, відкритого за ч. 2 ст. 364 (зловживання владою або службовим становищем) Кримінального кодексу України, держслужбовцю здійснено оголошення про підозру у вчиненні вказаного злочину.</p>
      <p>Тривають слідчо-оперативні дії для встановлення та притягнення до відповідальності всіх осіб, причетних до оборудки.</p>
      <p>Правоохоронцями вживається комплекс заходів для повернення незаконно відчуженої землі у державну власність.</p>
      <p>Раніше посадових осіб Держгеокадастру <a href="https://www.slovoidilo.ua/2019/07/04/novyna/suspilstvo/chynovnykiv-derzhheokadastru-zatrymaly-xabari">затримали в Дніпропетровській області під час отримання неправомірної вигоди в 11 тис. доларів.</a></p>
      <p>Також <a href="https://www.slovoidilo.ua/2019/04/04/novyna/suspilstvo/luczku-xabari-zatrymanyj-chynovnyk-derzhheokadastru">у Луцьку поліція затримала чиновника із Держгеокадастру Сумської області</a> за вимагання у бізнесмена хабара в розмірі 20 тис. дол.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/07/04/novyna/suspilstvo/chynovnykiv-derzhheokadastru-zatrymaly-xabari"/>
        <a href="https://www.slovoidilo.ua/2019/04/04/novyna/suspilstvo/luczku-xabari-zatrymanyj-chynovnyk-derzhheokadastru"/>
      </related>
    </article>
  </body>
</html>