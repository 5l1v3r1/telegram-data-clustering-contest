<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/krimi/427881-gdbop-razbi-grupa-tochila-bankomati-sas-skimirashta-tehnika-snimki"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T12:11:00+00:00"/>
    <meta property="og:title" content="ГДБОП разби група, точила банкомати със скимираща техника (СНИМКИ)"/>
    <meta property="og:description" content="Задържани са четирима души, двама от които братя от с Нови хан"/>
  </head>
  <body>
    <article>
      <h1>ГДБОП разби група, точила банкомати със скимираща техника (СНИМКИ)</h1>
      <address><time datetime="2019-11-29T12:11:00+00:00">29 Nov 2019, 12:11</time> by <a rel="author" href="https://fakti.bg/author/100058129" target="_blank">Константин Карагьозов</a></address>
      <p>Специализираната операция е проведена вчера на територията на София и с. Нови Хан. Действията са осъществени от служители на ГДБОП, под ръководството на Специализираната прокуратура. В хода им е неутрализирана четиричленна организирана престъпна група – двама от които са братя от Нови хан. Разследването по образуваното досъдебно <a href="https://www.zaplata.bg/proizvodstvo/">производство</a> е във връзка с получена в сектор „Фалшификация“ в ГДБОП оперативна информация за български граждани, извършващи действия със скимиращи устройства и теглени парични средства от подправени банкови карти. Изяснено е, че единият от участниците е съден през 2015 г. във Виетнам за скимиране на банкови карти, друг е задържан през 2017 г. в Чили за неправомерно теглене на средства и е излежал ефективна присъда, трети е задържан за същото в Талин, Естония, съобщи говорителят на Специализираната прокуратура Сийка Милева. Групата е действала при строга конспирация, един от тях е изработвал самите сканиращи устройства, други набирали и обучавали мулета, които да теглят парите, като това ставало в страни като Индонезия, Бали, Тайланд, Перу, където банкоматите не са осигурени с ЧИП и ПИН система. Финансовите постъпления се връщали в България на малки суми. Мулетата, след като теглели средствата, ги превеждали чрез системите за бързо разплащане на имената на роднини на членовете на престъпната група. Скимиращата <a href="https://bazar.bg/obiavi/elektronika">техника</a> се пращал по <a href="https://www.zaplata.bg/shofiori-i-kurieri/">шофьори</a> на транспортни компании или спедиторски фирми и била най-вече за страни от Европейския съюз.</p>
      <figure>
        <img src="https://fakti.bg/img/news/81/427881/b5935a29c0a9f97fc81544387d561f18.jpg"/>
      </figure>
      <p>В рамките на операцията са претърсени 7 адреса и 3 автомобила, установени са две помещения - работилници. От там са иззети външни хартдискове, заготовки, флаш памети, мемори карти и други устройства, предназначени за изготвянето на скимиращи устройства, част от които бивали поставяни в самия слот на банкоматите, като по този начин те ставали незабележими, уточни прокурор Милева.</p>
      <figure>
        <img src="https://fakti.bg/img/news/81/427881/89b4d9864c2e7b3872c0ae3961558da7.jpg"/>
      </figure>
      <p>Много компетентни действия бяха осъществени от колегите от отдел "Разследвания" и ги поздравявам за работата, добави заместник-директорът на ГДБОП ст. комисар Стоян Темелакиев. Работихме усилено почти две години, защото целта ни не беше да задържим мулетата, а да стигнем до организаторите и лицата, които реално изработват устройствата. По думите му групи от такъв характер са много конспиративни и трудно се стига до тях - липсват телефони, пазят се от контакти. По думите му заловените членове на престъпната схема са продавали изработените устройства и на други групи, занимаващи се с аналогични престъпления. Той отново припомни, при теглене на пари, гражданите да закриват въвеждането на ПИН кодовете си.</p>
      <p>Четиримата членове на групата са задържани, повдигнати са им обвинения и са им наложени мерки „парична гаранция“.</p>
      <figure>
        <img src="https://fakti.bg/img/news/81/427881/fad02e97bb8e55c069b890792bc56af4.jpg"/>
      </figure>
      <figure>
        <img src="https://fakti.bg/img/news/81/427881/95fe46f77de4be4dca6bda6b57b0f3ca.jpg"/>
      </figure>
      <figure>
        <img src="https://fakti.bg/img/news/81/427881/0d04b1fe2339d7a7b23515e3bd1f99c8.jpg"/>
      </figure>
      <p>
        <b>София / България</b>
      </p>
    </article>
  </body>
</html>