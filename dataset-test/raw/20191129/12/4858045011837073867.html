<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/militarii-din-teatre-de-razboi-transmit-urarile-lor-de-ziua-nationala-sunt-mandru-ca-sunt-roman_1408161.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T12:46:58+00:00"/>
    <meta property="og:title" content="Militarii din teatre de război transmit urările lor de Ziua Națională: Sunt mândru că sunt român"/>
    <meta property="og:description" content="Militarii români aflați în teatre de război au transmis mesaje de Ziua Națională. Unii dintre ei sărbătoresc și ziua lor de naștere, iar..."/>
  </head>
  <body>
    <article>
      <h1>Militarii din teatre de război transmit urările lor de Ziua Națională: Sunt mândru că sunt român</h1>
      <address><time datetime="2019-11-29T12:46:58+00:00">29 Nov 2019, 12:46</time> by <a rel="author">Alexandra Cruceru</a></address>
      <p>Militarii români aflați în teatre de război au transmis mesaje de Ziua Națională. Unii dintre ei sărbătoresc și ziua lor de naștere, iar alții, ziua unor rude rămase în țară. Toți spun într-un glas : „La mulți ani, România! Sunt mândru că sunt român”.</p>
      <p>Imagini cu militarii români au fost transmise de către Ministerul Apărării Naționale (MApN).</p>
      <p>Între cei care transmit „La mulți ani” României este și plutonierul Victor Urlan, care se află în Afganistan. El își sărbătorește ziua de naătere pe 1 Decembrie.</p>
      <p>De asemenea, plutonierul adjutant Florin Cojeanu, aniversează, de Ziua Națională, și ziua soției, care este născută pe 1 Decembrie.</p>
      <p>„La mulți ani” României au transmis și partenerii românilor din Afganistan.</p>
      <p>„De ziua națională a României doresc să mulțumesc Armatei Române pentru că ne sprijină și ne ajută”, a transmis prim locotenentul Shah Mahmoud Haji.</p>
      <p>De asemenea, locotenent-colonelul Jason Wayne, comandantul Batalionului 1, Regimentul 505 Infanterie Parașutiști comandantul grupului operativ al TAAC -S a vorbit despre unificare și libertate, la cea de-a 101-a aniversare a zilei României.</p>
      <p>„Pot vorbi despre două chestiuni: unificare și libertate, acestea sunt cele două cuvinte care îmi vin în minte. În primul rând vorbim despre cea de-a 101-a aniversare a zilei naționale a României, este important să recunoaștem unificarea mai multor grupuri într-o singură națiune, și cred că asta rezonează cu ceea ce încercăm să facem aici, în Afganistan, încercăm să unim această țară, să construim unitate. În al doilea rând vorbim despre pace, care este termenul general pentru libertate. Această misiune în Afganistan este una foarte importantă pentru Alianța Nord-Atlantică și la fel de importantă pentru populația locală. Pot spune cetățenilor români și militarilor români că această misiune este foarte importantă, misiunea lor aici este foarte importantă, fac o muncă extraordinară aici, aducând libertate acestei țări, în timp ce impreună căutăm soluții politice pentru Afganistan”, a spus Wayne, potrivit Mediafax.</p>
      <p>Cei mai mulți dintre militarii din Afganistan care au transmis „La mulți ani” României sunt din Batalionul 495 Protecția Forței. Au transmis „La mulți ani” de Ziua Națională locotenent Moraru Mădălina, caporal cls ll-a Negruț Gabriel, sublocotenent Cristea Ștefan, Caporal Zainea Costel, locotenent Dascălu Alexandru, colonel Cornel Cojocaru- șeful Echipei de Legătură a Comandamentului Forțelor Întrunite, prim locotenent Shah Mahmoud Haji Comandant CP Afgan, locotenent-colonel Jason WAYNE, comandantul Batalionului 1, Regimentul 505 Infanterie Parașutiști comandantul grupului operativ al TAAC –S, Locotenent- colonel Cezar Cucoș, comandantul Batalionului 495 Protecția Forței ”Vulturii Negri”, locotenent Vlad Vizitiu, plutonier Tică Ovidiu Georgian, caporal Mușat Alexandru, fruntaș Panait Alexandru, plutonier adjutant Doru Crețu plutonier adjutant Draghici Vasile.</p>
    </article>
  </body>
</html>