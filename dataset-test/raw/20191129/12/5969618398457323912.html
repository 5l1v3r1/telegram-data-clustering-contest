<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ElladaBasket/EthnikiBasket/oxi-apo-toys-printezh-papanikolaoy-koniarh-sthn-ethnikh.5648368.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-29T12:57:00+00:00"/>
    <meta property="og:title" content="Όχι από τους Πρίντεζη, Παπανικολάου, Κόνιαρη στην Εθνική"/>
    <meta property="og:description" content="Σύμφωνα με αποκλειστικές πληροφορίες του Sport24.gr, οι Γιώργος Πρίντεζης, Κώστας Παπανικολάου και Αντώνης Κόνιαρης έστειλαν πριν από λίγο επιστολή στην ΕΟΚ, μέσω της οποίας ξεκαθάρισαν πως δεν μπορούν να είναι μέλη της Εθνικής. Αιτία οι διαβεβαιώσεις του Ρικ Πιτίνο περί Παναθηναϊκού που έπεσαν στο... κενό."/>
  </head>
  <body>
    <article>
      <h1>Όχι από τους Πρίντεζη, Παπανικολάου, Κόνιαρη στην Εθνική</h1>
      <h2>Σύμφωνα με αποκλειστικές πληροφορίες του Sport24.gr, οι Γιώργος Πρίντεζης, Κώστας Παπανικολάου και Αντώνης Κόνιαρης έστειλαν πριν από λίγο επιστολή στην ΕΟΚ, μέσω της οποίας ξεκαθάρισαν πως δεν μπορούν να είναι μέλη της Εθνικής. Αιτία οι διαβεβαιώσεις του Ρικ Πιτίνο περί Παναθηναϊκού που έπεσαν στο... κενό.</h2>
      <address><time datetime="2019-11-29T12:57:00+00:00">29 Nov 2019, 12:57</time> by <a rel="author">Σπύρος Καβαλιεράτος</a></address>
      <p>Επιστολή στην ΕΟΚ έστειλαν πριν από λίγη ώρα οι τρεις παίκτες του <a href="https://www.sport24.gr/basket/omadesbasket/a1olympiakos/">Ολυμπιακού</a> μέσω της οποίας ξεκαθαρίζουν ότι δεν θα είναι μέλη της Εθνικής Ανδρών. Συγκεκριμένα, σύμφωνα με αποκλειστικές πληροφορίες του<b> Sport24.gr</b>, οι Γιώργος Πρίντεζης, Κώστας Παπανικολάου και Αντώνης Κόνιαρης ξεκαθάρισαν μέσω της επιστολής τους πως δεν επιθυμούν να παίξουν στην Εθνική ομάδα, ζητώντας παράλληλα από τον Γιώργο Βασιλακόπουλο να δώσει άμεσα λύση στο θέμα, δηλαδή την αποχώρηση του Ρικ Πιτίνο από τον πάγκο του αντιπροσωπευτικού μας συγκροτήματος.</p>
      <p>Ο λόγος είναι ότι σε συνάντηση που είχαν πρόσφατα με τον <a href="https://www.sport24.gr/Basket/ElladaBasket/EthnikiBasket/epoxh-pitino-sthn-ethnikh-andrwn.5635257.html">Ρικ Πιτίνο</a> ο Γιώργος Πρίντεζης ο Κώστας Παπανικολάου και πριν ο <a href="https://www.sport24.gr/Columns/longform/vasilakopoylos-sto-sport24-gr-o-pitino-tha-einai-sthn-ethnikh-tha-eimai-ypopshfios-kai-to-2020.5646152.html">Αμερικανός συμφωνήσει με τον Παναθηναϊκό</a>, είχαν λάβει διαβεβαιώσεις από τον νέο ομοσπονδιακό τεχνικό ότι δεν θα είναι προπονητής στον Παναθηναϊκό ή σε κάποια άλλη ομάδα, στο διάστημα που θα (απ)ασχολείται από την Εθνική ομάδα εν όψει του <a href="https://www.sport24.gr/Basket/proolympiako/proolympiako-oi-antipaloi-ths-ethnikhs-omadas.5647186.html">Προολυμπιακού Τουρνουά</a> του Καναδά (σ.σ.: μόλις την Τετάρτη 27 Νοεμβρίου, το αντιπροσωπευτικό μας συγκρότημα <a href="https://www.sport24.gr/Basket/proolympiako/proolympiako-oi-antipaloi-ths-ethnikhs-omadas.5647186.html">έμαθε τους αντιπάλους του</a>)</p>
      <p>Εν τέλει, επειδή οι διαβεβαιώσεις του Ρικ Πιτίνο δεν επαληθεύτηκαν -μιας και ανέλαβε την τεχνική ηγεσία του τριφυλλιού- κι επειδή οι παίκτες ξεκαθάρισαν πως δεν επιθυμούν να είναι... στη μέση σε όλο αυτό το θέμα που έχει δημιουργηθεί, εξήγησαν πως αν δεν αλλάξουν τα δεδομένα δεν θα ενισχύσουν την Εθνική ομάδα εν όψει του <a href="https://www.sport24.gr/Basket/proolympiako/proolympiako-duo-40lepta-makria-apo-to-tokio-h-ethnikh-elladas.5647243.html">Προολυμπιακού Τουρνουά</a> και της προσπάθειας για πρόκριση στους Ολυμπιακούς Αγώνες του Τόκιο.</p>
      <p>"<i>Εμείς ήμασταν πάντα ενάντια στην κόντρα του Ολυμπιακού με τον Παναθηναϊκό, ήμασταν πάντοτε παρόντες στην Εθνική ομάδα, αλλά δεν μπορούμε να βρισκόμαστε στη μέση. Αν δεν αλλάξει κάτι άμεσα στο θέμα του προπονητή, εμείς δεν θα μπορούμε να είμαστε μέλη της ομάδας", </i>αναφέρεται μεταξύ άλλων στην επιστολή των τριών παικτών, όπου αναφέρουν μάλιστα ότι είχαν τη διαβεβαίωση του Ρικ Πιτίνο ότι δεν θα είναι προπονητής του Παναθηναϊκού ή άλλου συλλόγου μέχρι το επόμενο καλοκαίρι.</p>
      <p>Να σημειωθεί ότι ο Γιώργος Πρίντεζης είναι μέλος της Εθνικής Ανδρών από το 2008, ο Κώστας Παπανικολάου από το 2009, ενώ ο Αντώνης Κόνιαρης έκανε το ντεμπούτο του πριν από δύο χρόνια.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>