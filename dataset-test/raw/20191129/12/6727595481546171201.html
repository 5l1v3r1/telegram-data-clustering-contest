<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/they-have-lust-for-power-amit-shah-slams-oppn-after-sena-forms-govt344.html"/>
    <meta property="og:site_name" content="DoolNews"/>
    <meta property="article:published_time" content="2019-11-29T12:43:00+00:00"/>
    <meta property="og:title" content="'അജിത് പവാര്‍ ബി.ജെ.പിയെയും ശരദ് പവാറിനെയും വഞ്ചിച്ചിട്ടില്ല'; കുതിരക്കച്ചവടം നടത്തിയത് കോണ്‍ഗ്രസെന്നും അമിത് ഷാ"/>
    <meta property="og:description" content="Ajit Pawar Amit Shah Bjp Congress Maharashtra National News NCP Sharad Pawar Shivsena India ന്യൂദല്‍ഹി: മഹാരാഷ്ട്രയില്‍ ഭരണത്തിലേറിയ ശിവസേന-എന്‍.സി.പി-കോണ്‍ഗ്രസ് സഖ്യത്തി"/>
  </head>
  <body>
    <article>
      <h1>'അജിത് പവാര്‍ ബി.ജെ.പിയെയും ശരദ് പവാറിനെയും വഞ്ചിച്ചിട്ടില്ല'; കുതിരക്കച്ചവടം നടത്തിയത് കോണ്‍ഗ്രസെന്നും അമിത് ഷാ</h1>
      <address><time datetime="2019-11-29T12:43:00+00:00">29 Nov 2019, 12:43</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മഹാരാഷ്ട്രയില്‍ ഭരണത്തിലേറിയ ശിവസേന-എന്‍.സി.പി-കോണ്‍ഗ്രസ് സഖ്യത്തിന് അധികാരക്കൊതിയെന്ന് കേന്ദ്ര ആഭ്യന്തരമന്ത്രി അമിത് ഷാ. അവര്‍ക്കു പൊതു പ്രത്യയശാസ്ത്രമില്ലെന്നും അദ്ദേഹം ആരോപിച്ചു. ന്യൂസ് 18-നോടു സംസാരിക്കവെയാണ് അദ്ദേഹം ഇക്കാര്യം പറഞ്ഞത്.</p>
      <p>ബി.ജെ.പി കുതിരക്കച്ചവടം നടത്തിയിട്ടില്ലെന്നും അതു ചെയ്തത് കോണ്‍ഗ്രസാണെന്നും അദ്ദേഹം ആരോപിച്ചു. ‘ബി.ജെ.പിയെ അജിത് പവാര്‍ വഞ്ചിച്ചിട്ടില്ല, ശരദ് പവാറിനെപ്പോലും. പക്ഷേ ശിവസേന അതു ചെയ്തു ചെയ്തു. എന്‍.സി.പി എല്ലായ്‌പ്പോഴും ഞങ്ങള്‍ക്കെതിരെയാണു പോരാടുന്നത്. പക്ഷേ സേന ഞങ്ങളെ വഞ്ചിച്ചു.</p>
      <p>രാജ്യത്തിനു മുഴുവന്‍ മഹാരാഷ്ട്രയില്‍ എന്താണു സംഭവിച്ചതെന്നറിയാം. തെരഞ്ഞെടുപ്പില്‍ മത്സരിക്കുമ്പോഴും ബി.ജെ.പിക്ക് അനുകൂലമായി ജനവിധി വരുമ്പോഴും ബി.ജെ.പിയും സേനയും സഖ്യത്തിലായിരുന്നു. ഫലത്തിനുശേഷം സേന വ്യത്യസ്തമായ ആവശ്യങ്ങളുമായി രംഗത്തെത്തി.’- അദ്ദേഹം പറഞ്ഞു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>മഹാരാഷ്ട്രയില്‍ ദേവേന്ദ്ര ഫഡ്നാവിസ് സര്‍ക്കാരിന്റെ തെറ്റുകള്‍ തിരുത്തിയായിരിക്കും മഹാ അഘാഡി സഖ്യ സര്‍ക്കാരിന്റെ മുന്നോട്ടുള്ള യാത്രയെന്ന് ശിവസേന ഇന്നു വ്യക്തമാക്കിയിരുന്നു.</p>
      <related>
        <a href="https://www.doolnews.com/modi-uddhav-thackeray-like-brothers-centre-has-a-responsibility-towards-maharashtra-454.html?utm_source=doolnews&amp;utm_medium=related"/>
      </related>
      <p>പ്രധാനമന്ത്രി നരേന്ദ്ര മോദി ഒരു രാഷ്ട്രീയ പാര്‍ട്ടിയുടെ മാത്രം ഭാഗമല്ലെന്നും രാജ്യത്തിന്റെ പ്രധാനമന്ത്രിയായ അദ്ദേഹം മഹാരാഷ്ട്രയോടുള്ള ഉത്തരവാദിത്തം നിറവേറ്റണമെന്നും മുഖപത്രമായ സാമ്നയിലെഴുതിയ എഡിറ്റോറിയലില്‍ ശിവസേന ആവശ്യപ്പെട്ടു.</p>
      <p>‘ഉദ്ധവ് താക്കറെ മുഖ്യമന്ത്രിയായി സത്യപ്രതിജ്ഞ ചെയ്തിരിക്കുന്നു. മഹാരാഷ്ട്രയില്‍ വിപ്ലവം സൃഷ്ടിച്ചുകൊണ്ടാണ് പുതിയ സര്‍ക്കാര്‍ അധികാരത്തിലേറിയത്. ഉദ്ധവ് സര്‍ക്കാര്‍ മഹാരാഷ്ട്രയ്ക്ക് സത്യവും നീതിയും ഉറപ്പാക്കും.</p>
      <p>അഞ്ചുവര്‍ഷത്തിനുള്ളില്‍ ഫഡ്‌നാവിസ് സര്‍ക്കാര്‍ മഹാരാഷ്ട്രയെ അഞ്ച് ലക്ഷം കോടി രൂപയുടെ കടക്കെണിയില്‍ വീഴ്ത്തി. അതിനാല്‍ ഉദ്ദവ് താക്കറെ വേഗത്തിലും വളരെ ശ്രദ്ധയോടെയും പ്രവര്‍ത്തിക്കേണ്ടിവരും.’- എഡിറ്റോറിയല്‍ പറയുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>മഹാരാഷ്ട്രയിലെ കര്‍ഷകരെ സംബന്ധിച്ചിടത്തോളം കേന്ദ്രസര്‍ക്കാരില്‍ നിന്ന് ആശ്വാസം ലഭിക്കേണ്ടതുണ്ട്. മഹാരാഷ്ട്രയില്‍ ശിവസേനയ്ക്കും ബി.ജെ.പിക്കും പ്രശ്നങ്ങള്‍ ഉണ്ടെങ്കിലും, ഉദ്ധവ് താക്കറെയും മോദിജിയും പരസ്പരം സഹോദരന്മാരെപ്പോലെയാണ്. അതിനാല്‍ മഹാരാഷ്ട്രയിലെ ഇളയ സഹോദരന്റെ കാര്യത്തില്‍ പ്രധാനമന്ത്രി നരേന്ദ്ര മോദിക്ക് ഒരു ഉത്തരവാദിത്തമുണ്ട്. അതു നിറവേറ്റുമെന്ന് പ്രതീക്ഷിക്കുന്നു’- എഡിറ്റോറിയലില്‍ കുറിച്ചു.</p>
      <related>
        <a href="https://www.doolnews.com/will-form-non-bjp-alliance-in-goa-says-shivsena-s-sanjay-raut676.html?utm_source=doolnews&amp;utm_medium=related"/>
      </related>
      <p>രാജ്യത്തിന്റെ സമ്പദ് വ്യവസ്ഥ മുംബൈയെ ആശ്രയിച്ചാണ് ഇരിക്കുന്നതെന്നും ഏറ്റവും കൂടുതല്‍ തൊഴില്‍ നല്‍കുന്ന സംസ്ഥാനവും അതിര്‍ത്തികളില്‍ നല്‍കുന്ന സേവനത്തിലും മഹാരാഷ്ട്ര മുന്‍പിലാണെന്നും അതിനാല്‍ തന്നെ കേന്ദ്രത്തില്‍ നിന്ന് അത്തരത്തിലുള്ള സമീപനം മഹാരാഷ്ട്രയുടെ കാര്യത്തില്‍ വേണമെന്നും ശിവസേന ആവശ്യപ്പെട്ടു.</p>
      <figure>
        <iframe src="https://www.youtube.com/embed/EObfXQ3YCUQ" width="560" height="315" data-service="Youtube" scrolling="no"/>
      </figure>
    </article>
  </body>
</html>