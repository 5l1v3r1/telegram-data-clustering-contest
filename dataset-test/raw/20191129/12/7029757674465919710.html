<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/po-strog-rezhim-na-vodata-iskat-ot-kmeta-na-pernik.html"/>
    <meta property="og:site_name" content="News.bg"/>
    <meta property="article:published_time" content="2019-11-29T12:46:15+00:00"/>
    <meta property="og:title" content="По-строг режим на водата искат от кмета на Перник"/>
    <meta property="og:description" content="Проучват всички възможни източници на вода за яз. &quot;Студена&quot;"/>
  </head>
  <body>
    <article>
      <h1>По-строг режим на водата искат от кмета на Перник</h1>
      <address><time datetime="2019-11-29T12:46:15+00:00">29 Nov 2019, 12:46</time> by <a rel="author" href="https://news.bg/author/dilyana-panayotova" target="_blank">Диляна Панайотова</a></address>
      <p><b>Обследват се всички водоизточници към язовир "Студена". Владайският канал ще забрани язовира.</b> Това стана ясно от отговора на регионалния министър Петя Аврамова по време на парламентарния контрол.</p>
      <p>Язовир "Студена" е проектиран като технологичен изравнител, а това означава, че язовирът събира водите от водосборната област, поясни тя. <b>Той е в списъка на значимите язовири.</b></p>
      <p>От 12 ноември е сформиран екип от експерти за извършване на проверка във ВиК - Перник за експлоатацията на язовира и ВЕЦ-а към него. <b>Проверката се връща назад, обхващайки периода от 1 януари 2019 г. до днес.</b></p>
      <p>В хода на проверката се установи, че<b> ВиК операторът е действал в изпълнението на наредбата</b>, посочи Петя Аврамова.</p>
      <p>МРРБ проучва всички възможности за решаване на проблема с въведения режим, уточни министърът. Разглеждат се възможностите за оптимално използване на наличните водоизточници, захранващи язовир "Студена". <b>"Софийска вода" оказва експертна помощ.</b></p>
      <p>Предвижда се <b>въвеждането на по-ефективен режим на водоподаване към потребителите.</b> Предложението е водата да се пуска и спира само веднъж в денонощието, за да се намалят загубите от авариите по мрежата. По думи на Аврамова още на 22 ноември от ВиК - Перник е било изпратено писмо до кмета на Перник с <b>предложение вода да има между 15.00 ч. и 22.00 ч.</b> "Към момента кметът на община Перник е издал заповед, с която режимът е два пъти през денонощието. <b>Аз се надявам той да преосмисли своето решение, така че да имаме възможност да съхраним вода в язовира до месец април"</b>, заяви тя.</p>
      <p>Според регионалния министър основна причина за големите загуби на вода е <b>лошото техническо състояние на водопреносната система</b>, по която заради липса на средства дълги години не са правени никакви значими ремонти.</p>
      <p>Тя напомни, че в момента ВиК - Перник има проект за подобряване на ВиК инфраструктурата. <b>За община Перник са предвидени около 22 млн. лв., с които ще се извърши реконструкция на главни водопроводи</b> изток и запад, водопроводи в кв. "Изток", изграждане на 3 нови водоема и прилежащите им водопроводи, както и реконструкция на 2 помпени станции - "Самоков" и "Могилче".</p>
      <p>Припомняме, на 7 ноември беше <a href="https://news.bg/regions/obyaviha-voden-rezhim-v-tsyala-pernishka-oblast.html"><b>обявено, че ще има воден режим в цяла Пернишка област. </b></a>Преди това новоизбраният кмет Станислав Владимиров заяви, че <a href="https://news.bg/regions/nekompetentno-upravlenie-na-vik-prichinata-za-vodniya-rezhim-v-pernik.html"><b>причината за водния режим е некомпетентното управление на ВиК-Перник</b></a>.</p>
      <p>На 14 ноември Владимиров каза, че <a href="https://news.bg/regions/cherveni-lampi-za-voden-rezhim-v-pernik-sveteli-oshte-ot-nachaloto-na-2019-g.html"><b>червени лампи за воден режим</b></a> в града светели още от началото на годината.</p>
      <p>Същевременно новият кмет Станислав Владимиров върна за <a href="https://news.bg/politics/kmetat-na-pernik-vrashta-za-prerazglezhdane-vodniya-rezhim.html"><b>преразглеждане предложения от ВиК график за воден режим.</b></a></p>
      <p>От 18 ноември 2019 г. започна <a href="https://news.bg/regions/opasnost-ot-voden-rezhim-grozi-pernik.html"><b>воден режим</b></a> в региона. Той обхваща Перник и Батановци. Обхванати от водния режим са селата Голямо Бучино, Люлин, Дивотино, Мещица, Витановци, Ярджиловци, Богданов дол, Черна гора и Лесковец. Водният <a href="https://news.bg/regions/vodniyat-rezhim-v-pernik-zasyaga-okolo-60-000-dushi.html"><b>режим засяг</b></a>а около 60 000 души.</p>
      <p>Същият ден - 18 ноември, кметът Станислав <a href="https://news.bg/regions/kmetat-na-pernik-sezira-prokuraturata-zaradi-vodnata-kriza.html"><b>Владимиров сезира прокуратурата</b></a>. Очакванията му са прокуратурата да влезе във ВиК и да прегледа всички действия. Според него <a href="https://news.bg/politics/kmetat-na-pernik-vodniyat-rezhim-ne-se-spazva.html"><b>продължаващото разхищение на вода</b></a> ще изчерпи и малкото останало количество от безценния ресурс.</p>
      <p>На 20 ноември <a href="https://news.bg/regions/pernichani-shturmuvaha-sgradata-na-vik-zaradi-vodniya-rezhim.html"><b>перничани щурмуваха сградата на ВиК заради водния режим.</b></a> Малко по-късно беше <a href="https://news.bg/crime/uvolniha-shefa-na-vik-pernik.html"><b>освободен от длъжност шефа на ВиК-Перник.</b></a></p>
      <p>След това стана ясно, че язовир "Долна Диканя" не може да се използва за Перник, защото<a href="https://news.bg/regions/otkriha-salmonela-v-yazovir-dolna-dikanya-vodata-mu-ne-stava-za-pernik.html"><b> водата е заразена със салмонела.</b></a></p>
      <p>На 23 ноември бившият екоминистър Евдокия Манева заяви, че е необходима <b><a href="https://news.bg/regions/evdokiya-maneva-irena-sokolova-da-podade-ostavka.html">оставката и на областния управител Ирена Соколова</a>, </b>тъй като не са взети мерки навреме за справяне с водната криза.</p>
      <p>Заради водната криза местната власт поиска <b><a href="https://news.bg/bulgaria/pernik-poiska-200-000-l-mineralna-voda-ot-darzhavniya-rezerv.html">200 000 л минерална вода от държавния резерв.</a> </b>Стана ясно и че <b>с<a href="https://news.bg/regions/v-pernik-tarsyat-i-podpochveni-vodi-za-spravyane-s-vodniya-rezhim.html">е търсят и подпочвени води</a> </b>за справяне с водния режим.</p>
    </article>
  </body>
</html>