<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/regioni/2019/11/29/3998873_vik-pernik_predlaga_namaliavane_na_chasovete_s_voda_ot/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T12:59:00+00:00"/>
    <meta property="og:title" content="&quot;ВиК - Перник&quot; предлага да намали часовете с вода от 10 на 7"/>
    <meta property="og:description" content="Аргументът е, че този режим ще е по-ефективен, защото ще намалеят авариите от хидравлични удари по амортизираната ВиК мрежа."/>
  </head>
  <body>
    <article>
      <h1>"ВиК - Перник" предлага да намали часовете с вода от 10 на 7</h1>
      <address><time datetime="2019-11-29T12:59:00+00:00">29 Nov 2019, 12:59</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Вик - Перник" е предложило преди седмица нов режим на водата в града, при който тя ще се пуска само веднъж в денонощието за 7 часа, съобщи днес в рамките на парламентарния контрол министърът на регионалното развитие и благоустройството Петя Аврамова.</p>
      <p>От 11 ноември насам жителите на гради имат вода десет часа на ден - пет сутрин и пет вечер. Предложението на "ВиК - Перник" е водоподаване да има само в интервала между 15 и 22 часа.</p>
      <p>Аргументът е, че този режим ще е по-ефективен, защото ще намалеят авариите от хидравлични удари по амортизираната мрежа, получаващи се при пускането на водата. Аврамова призова кметът на Перник да одобри новия воден режим.</p>
      <p>Въпреки че на няколко пъти беше попитана от депутата Любомир Бонев кой е виновен за режима на водата, регионалният министър не влезе в конкретика, като единствено посочи, че има забавяне в действията на ВиК оператора по ограничаване на водоползването. Тук е моментът да се припомни, че до края на октомври въпреки намаляващите количества вода в язовир "Студена" от него обеми са получавали "Стомана индъстри" и "ТЕЦ - Перник", които имат алтернативни водоизточници.</p>
      <p>"ВиК операторът има интерес да подава вода на промишлените абонати, тъй като има приходи от тях. Той очаква да има приходи от промишлените дружества, които му заплащат водата на доста по-висока цена, отколкото е водата за населението", коментира днес в интервю за "Офнюз" министърът на екологията в първия кабинет "Борисов" Нона Караджова.</p>
      <p>Тя припомня, че в случая "ВиК - Перник" не действа на своя глава, а се контролира ежемесечно от Министерството на околната среда и водите, което одобрява какви количества вода да се отпуснат за водоснабдяване на населението, за промишлени нужди и за екологичния оток на река "Струма".</p>
      <p>В отговора си за язовир "Студена" от парламентарната трибуна Петя Аврамова предпочете вместо върху вината да се фокусира върху набелязаните мерки. Сред тях са проучване на възможности за осигуряване на вода от Витоша чрез Владайския канал.</p>
      <p>Предстои реконструкция на утаителите на пречиствателната станция за питейни води, за да може да се ползва вода при по-нисък обем на "Студена". Чакат се и окончателните резултати от пробите от водата на язовир "Долня Диканя", която при първата проверка се оказа негодна за пиене. Аврамова посочи, че в МРРБ са проведени редица срещи с експерти - инженери, хидролози, спелеолози и други, които са направили своите предложения за мерки, като предстои те да се обобщят и да се изготвят официални предложения, който да бъдат обсъдени за евентуално прилагане.</p>
      <p>Петя Аврамова посочи, че се мисли и за инвестиции, за да се намали загубата на вода от водопроводната мрежа. "ВиК - Перник" има договор за финансиране по оперативна програма "Околна среда" на стойност 22 млн. лева, като с тези пари ще се изградят водопроводи, нови водоеми и свързани с тях водопроводи. Освен това ще има и реконструкция на две помпени станции.</p>
      <p>По-рано днес областният управител на Перник <a href="https://www.dnevnik.bg/bulgaria/2019/11/29/3998809_nezakonni_otkloneniia_iztochvali_studena_tvurdi/">Ирена Соколова посочи</a>, че проверки са установили неправомерно отклоняване на огромни водни количества от водосборния район на язовир "Студена". Кметът на Перник Станислав Владимиров обяви, че водният режим дава резултат. Перничани пък се заканиха да организират масов протест с блокада на пътища с искане за оставка на областния управител и всички виновни за водната криза.</p>
      <p>Как се стигна до режима в Перник четете <a href="https://www.dnevnik.bg/zelen/2019/11/27/3997583_zashto_pernik_stigna_do_rejim_koi_e_vinoven_i_oshte/">тук.</a></p>
    </article>
  </body>
</html>