<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/lairef-reconeix-que-es-dificil-demanar-que-les-autonomies-infrafinancades-complisquen-les-regles-fiscals"/>
    <meta property="og:site_name" content="Diari La Veu"/>
    <meta property="article:published_time" content="2019-11-29T12:18:00+00:00"/>
    <meta property="og:title" content="L'AIReF reconeix que és difícil demanar que les autonomies infrafinançades complisquen les regles fiscals"/>
    <meta property="og:description" content="L'ens demana també al govern espanyol una &quot;rebaixa&quot; del dèficit públic i focalitzar millor les polítiques de desigualtat"/>
  </head>
  <body>
    <article>
      <h1>L'AIReF reconeix que és difícil demanar que les autonomies infrafinançades complisquen les regles fiscals</h1>
      <h2>L'ens demana també al govern espanyol una "rebaixa" del dèficit públic i que focalitze millor les polítiques de desigualtat </h2>
      <address><time datetime="2019-11-29T12:18:00+00:00">29 Nov 2019, 12:18</time> by <a rel="author">DLV</a></address>
      <p>S'AGARÓ (ACN). L'Autoritat Independent de Responsabilitat Fiscal (AIReF) reconeix que "és difícil" demanar a les autonomies infrafinançades que complisquen les regles fiscals marcades. El seu president, José Luis Escrivá, considera "necessari" renovar el sistema de finançament per a poder exigir "en plenitud" les autonomies perquè complisquen.<br/><br/>Escrivá també ha reclamat una rebaixa del dèficit públic i ha lamentat que no hi ha hagut una "política decidida" dels diferents governs espanyols per a rebaixar-lo. El president de l'AIReF també ha fet referència a l'increment de la desigualtat a l'estat espanyol i ha demanat que es focalitzen millor les ajudes dedicades a combatre-la; en especial, la dependència, que és una de les que compta amb més pressupost.<br/><br/>El dèficit públic és una de les preocupacions de l'AIReF. El seu president, José Luis Escrivá, ha lamentat que Espanya "no tinga un pla de país" per a retallar-lo i que anualment se situe a l'entorn del 2% del Producte Interior Brut (PIB). Amb tot, Escrivá ha assenyalat que "veu factible" complir l'objectiu de dèficit del 2% i, com a molt, xifra la desviació en una dècima, pels canvis que suposa el nou escenari macroeconòmic. El president de l'AIReF ha explicat que aquest dèficit és "estructural" i ha lamentat que no s'hagen fet polítiques per a rebaixar-lo.<br/><br/>Un altre punt que ha demanat "solucionar" és el finançament de les autonomies. Escrivá ha deixat clar que n'hi ha d'infrafinançades i, en aquest sentit, considera que "es fa difícil" reclamar que complisquen amb les "regles fiscals marcades". Per això, també ha demanat millorar el sistema de finançament "que segueix pendent". "Es tracta d'un problema d'autoritat moral que té el govern espanyol", ha assenyalat.<br/><br/>Tot plegat, en una intervenció on Escrivá ha estat acompanyat, entre d'altres, del conseller executiu del BBVA, José Manuel González-Páramo, que s'ha mostrat "optimista", ja que, a criteri seu, l'economia ha "estabilitzat" la caiguda; una afirmació que ha coincidit amb la subgovernadora del Banc d'Espanya, Margarita Delgado.<br/><br/><b>Millores de la banca en el sanejament</b><br/><br/>La subgovernadora del Banc d'Espanya, Margarita Delgado, creu que la banca "ha millorat moltíssim" en termes de sanejament des de la crisi econòmica. Tot i així, Delgado ha demanat "no relaxar els estàndards de concessió de crèdit" per tal d'evitar "comportaments del passat". De fet, Margarita Delgado creu que els bancs espanyols encara estan intentant "recuperar la reputació davant de la societat" després de la caiguda en la seua imatge que van patir ara fa una dècada.<br/><br/>De tota manera, la subgovernadora creu que la tecnologia "ha de ser part de l'estratègia" per a recuperar aquesta reputació. Margarita Delgado ha apuntat que la digitalització de la banca no ha de ser una manera per "reduir costs", sinó una eina per "ser més eficients i millorar el posicionament del mercat". Delgado també ha apuntat que la tecnologia a la banca cal vincular-la amb "les dades" que emmagatzemen les entitats, i ha recordat que després de totes les fusions i absorcions, n'hi ha que no han estat digitalitzades.</p>
      <related>
        <h4>Les més llegides</h4>
        <a href="https://www.diarilaveu.com/oliveres-millenaries-terres-del-senia-primer-patrimoni-agricola-valencia-reconegut-fao"/>
        <a href="https://www.diarilaveu.com/premsa-valenciana-i-en-valencia-per-conviccions"/>
        <a href="https://www.diarilaveu.com/psoe-junts-per-catalunya-reuniran-dimarts-parlar-investidura"/>
        <a href="https://www.diarilaveu.com/policia-allibera-36-gossos-atrapats-habitatge-alacant"/>
        <a href="https://www.diarilaveu.com/puig-insta-actualitzar-fiscalitat-no-permetre-existencia-paradisos-fiscals-madrid"/>
      </related>
    </article>
  </body>
</html>