<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Blog/Darko-Plavsic/a315990-Zvezda-pobedjuje-na-cvrstinu-kao-nekad.html"/>
    <meta property="og:site_name" content="Sport Klub"/>
    <meta property="article:published_time" content="2019-11-29T12:57:00+00:00"/>
    <meta property="og:title" content="Zvezda pobeđuje na čvrstinu, kao nekad"/>
    <meta property="og:description" content="Crvena zvezda je odigrala dobro protiv Valensije. Sa objektivnim problemima sa kojima se ovakav sastav već suočavao i suočavaće se u Evroligi, ali suština je da je ekipa uspela da više nametne svoje vrline a da sakrije mane u duelu sa španskim timom."/>
  </head>
  <body>
    <article>
      <h1>Zvezda pobeđuje na čvrstinu, kao nekad</h1>
      <h2>Crvena zvezda je odigrala dobro protiv Valensije. Sa objektivnim problemima sa kojima se ovakav sastav već suočavao i suočavaće se u Evroligi, ali suština je da je ekipa uspela da više nametne svoje vrline a da sakrije mane u duelu sa španskim timom.</h2>
      <address><time datetime="2019-11-29T12:57:00+00:00">29 Nov 2019, 12:57</time> by <a rel="author">Darko Plavšić</a></address>
      <figure>
        <img src="https://sportklub.rs/Picture/170656/jpeg/Lorenzo-Braun-KK-Crvena-zvezda"/>
        <figcaption>
          <cite>Marko Metlas/Euroleague Basketball via Getty Images</cite>
        </figcaption>
      </figure>
      <p>To bi trebalo da je zasluga Dragana Šakote, koji za kratko vreme na klupi nije mogao da napravi revolucionarne promene u igri, ali očigledno je da su igrači reagovali kako treba na njegov dolazak. Opet je bilo padova u organizaciji igre, posebno krajem treće i početkom četvrte četvrtine, što je Zvezdu moglo da košta poraza, ali poštenim odnosom prema igri sve vreme crveno-beli su zaslužili da slave u neizvesnoj završnici. Od početka je zamišljeno da ova ekipa pobeđuje na čvrstinu i energiju, ali su prečesto tokom sezone ofanzivni problemi odnosili trud. Međutim, i kada je Zvezda ove sezone izgledala loše usled malog fonda akcija i velikog broja izgubljenih lopti, energija ekipe nije mogla da se ospori i sada su crveno-beli najzad to počeli da naplaćuju.</p>
      <figure>
        <iframe src="https://www.youtube.com/embed/CxzSFDJ-w5g" width="620" height="381" data-service="Youtube" scrolling="no"/>
        <figcaption>
          <cite>youtube</cite>
        </figcaption>
      </figure>
      <related>
        <a href="http://sportklub.rs/Kosarka/Euroleague/a315957-Beron-Luda-utakmica-dobro-smo-odigrali-odbranu.html"/>
        <a href="http://sportklub.rs/Kosarka/Euroleague/a315953-Dzenkins-Volim-intimu-Pionira-Dubljevic-sjajan.html"/>
      </related>
      <p> Sve se poklopilo sa najboljom utakmicom Lorenza Brauna otkad je došao u Beograd. Pogodak za pobedu je bio nagrada za odlično odigran meč, tokom koga je pre svega vrhunski diktirao ritam zvezdine igre. Bilo je racionalnih prodora, brojnih asistencijai na kraju važnih pogodaka za tri poena, koji nisu njegova jača strana, ali to je bilo Lorenzovo veče. Dženkins mu je zamerio da nije adekvatno proslavio, ali Braun nije taj tip čoveka. Uoči početka sezone tokom Medijskog dana većina igrača je bila u društvu sa osmesima na licu, samo je Lorenzo sedeo sam u uglu. Nije to zato što ih ne voli, čovek je jednostavno takav. Ljubazno je odgovarao na postavljena pitanja, ali ipak konstatovao da najviše voli da se izražava kroz svoju igru. Sinoć je bio baš glasan. Drugu utakmicu zaredom u Evroligi rešio je svojim šutem.</p>
      <figure>
        <img src="https://sportklub.rs/Picture/170657/jpeg/KK-Crvena-zvezda"/>
        <figcaption>
          <cite>Marko Metlas/Euroleague Basketball via Getty Images</cite>
        </figcaption>
      </figure>
      <p>Šta je još bilo dobro sinoć u Pioniru? Čarls Dženkins i Branko Lazić podestili su na stare dane iz Radonjićeve ere. I nije to prva utakmica u poslednje vreme. Majkl Odžo je nekoliko puta dobijao loptu tek kad bi izgradio poziciju pod samim košem, a imali smo priliku da vidimo i kako to izgleda kad tajming nije perfektan. U svakom slučaju, njegov uticaj na utakmicu bio je veliki, posebno u finišu meča, jer Majk Toubi nije mogao da mu parira, a Dubljević je zbog velike potrošnje finiš utakmice proveo na klupi. Činjenica je i da je trener Valensije Ponsarnau pomogao svojim neoligičnim odlukama u finišu meča, ali to je već njegov problem.</p>
      <p>Zvezda je protiv Žalgirisa i Valensije pokazala da može da pobeđuje na čvrstinu u Evroligi. Ponovo nije bilo Stratosa Perperoglua ni Derika Brauna, dok je Džejms Gist u napadu ponovo bio u situacijama koje mu ne prijaju. Ukoliko bi se igra nekog od njih uklopila na ovo što smo videli u poslednja dva meča, crveno-beli bi možda mogli da uđu u seriju boljih rezultata. Ipak, da bi se to dogodilo, potrebno je smanjiti ofanzivne oscilacije u igri. One ponekad mogu da se nadoknade protiv slabijih rivala u Evroligi, ali timovi iz gornjeg dela tabele će to rutinski kažnjavati.</p>
      <figure>
        <iframe src="https://www.youtube.com/embed/nI-3bZ1uCe8" width="620" height="381" data-service="Youtube" scrolling="no"/>
        <figcaption>
          <cite>You Tube</cite>
        </figcaption>
      </figure>
    </article>
  </body>
</html>