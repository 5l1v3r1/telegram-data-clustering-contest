<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1477017"/>
    <meta property="og:site_name" content="طرفداری"/>
    <meta property="article:published_time" content="2019-11-29T12:14:47+00:00"/>
    <meta property="og:title" content="گابریل کالدرون: اولویت بازیکنان پرسپولیس همیشه مبارزه برای تیم است؛ باید علیپور را احیا کنیم"/>
    <meta property="og:description" content="طرفداری- در چارچوب رقابت های لیگ برتر و در هفته دوازدهم دو تیم پرسپولیس و نساجی به مصاف هم می روند. گابریل کالدرون، سرمربی آرژانتینی پرسپولیس در نشست خبری پیش از این بازی حاضر شد و به سوالات خبرنگاران پاسخ داد. به گزارش تسنیم؛ گابریل کالدرون اظهار داشت:"/>
  </head>
  <body>
    <article>
      <h1>گابریل کالدرون: اولویت بازیکنان پرسپولیس همیشه مبارزه برای تیم است؛ باید علیپور را احیا کنیم</h1>
      <address><time datetime="2019-11-29T12:14:47+00:00">29 Nov 2019, 12:14</time> by <a rel="author" href="https://www.tarafdari.com/%D8%B1%D8%B6%D8%A7-%D8%AD%D8%B3%DB%8C%D9%86-%D8%B2%D8%A7%D8%AF%D9%87/200157" target="_blank">رضا حسین زاده</a></address>
      <pre>سرمربی پرسپولیس امیدوار است که در ادامه فصل بتواند بیشتر از بشار رسن استفاده کند.</pre>
      <p><a href="https://www.tarafdari.com/"><b>طرفداری</b></a>- در چارچوب رقابت های لیگ برتر و در هفته دوازدهم دو تیم پرسپولیس و نساجی به مصاف هم می روند. گابریل کالدرون، سرمربی آرژانتینی پرسپولیس در نشست خبری پیش از این بازی حاضر شد و به سوالات خبرنگاران پاسخ داد.</p>
      <p>به گزارش <b>تسنیم</b>؛ گابریل کالدرون اظهار داشت:</p>
      <blockquote>این بازی هم مثل بازی‌های قبل خواهد بود. حتماً باید سه امتیاز را بگیریم و بازیکنان این موضوع را می‌دانند. بچه‌ها روحیه بالایی دارند و همه تلاش‌شان را برای پیروزی خواهند کرد.</blockquote>
      <p>کالدرون در واکنش به پرسشی مبنی بر اینکه در چند روز اخیر شایعاتی مبنی بر اینکه برخی بازیکنان پرسپولیس عملکرد واقعی خود را در زمین نشان نمی‌دهند، مطرح شده است، تصریح کرد:</p>
      <blockquote>خیر، بازیکنانم همیشه با تمام وجود بازی می‌کنند. شاگردانم رفتارهای روحی فوق‌العاده‌ای دارند و باید از این بابت به آنها تبریک بگویم. ممکن است برخی بازیکنان که در ترکیب نیستند، ناراحت باشند که این هم نرمال و عادی است، اما اینجا اولویت باشگاه است. همه‌ی بازیکنان ما برای‌مان مهم هستند، چون ما رقابتی طولانی داریم. پیش از فصل بازی‌های دوستانه زیادی هم انجام دادیم و همه بازی کردند. بازیکنان باید هر زمانی به آنها فرصت رسید خودشان را نشان دهند. اکثر بازیکنان فوق‌العاده هستند، حتی زمانی که هیچ دریافتی هم نداشتند با تمام وجود تلاش کردند. اولویت همیشه مبارزه برای تیم است.</blockquote>
      <p>سرمربی تیم فوتبال پرسپولیس درباره تغییر مکان تمرین امروز تیمش به ورزشگاه درفشی‌فر خاطر نشان کرد:</p>
      <blockquote>امروز به خاطر آلودگی هوا مجبور شدیم روی چمن مصنوعی تمرین کنیم، اما روز گذشته همه چیز نرمال بود. امروز دیدیم شرایط آب و هوایی مناسب نیست و به همین دلیل مجبور شدیم روی چمن مصنوعی تمرین کنیم.</blockquote>
      <p>وی درباره جدایی جونیور از پرسپولیس گفت:</p>
      <blockquote>چند بازیکن مدنظر داریم که برای نیم فصل جایگزین او کنیم، اما دیگر جای هیچ اشتباهی نداریم، چرا که رقابت‌های آسیایی شروع خواهد شد و دیگر فرصتی نداریم و باید کاملاً آماده باشیم. ما نیاز به یک بازیکن مهاجم خارجی داریم. کماکان با تمام دقت شرایط را بررسی می‌کنیم، چرا که دیگر باشگاه فرصتی برای اشتباه ندارد.</blockquote>
      <p>کالدرون در پاسخ به پرسش که آیا هنوز لیست ورودی یا خروجی‌اش را به باشگاه اعلام کرده است یا خیر، گفت:</p>
      <blockquote>هنوز لیست خروجی را‌ اعلام نکرده‌ام و مسلماً باشگاه هم این لیست را ندارد. باید ببینیم چه بازیکنانی را می‌توانیم جذب کنیم. ما به جای جونیور یک جای خالی داریم و باید ببینیم چطور می‌توانیم جای او را پر کنیم.</blockquote>
      <p>سرمربی تیم فوتبال پرسپولیس درباره وضعیت بشار رسن و اینکه در دیدار فردا بازی خواهد کرد و گفت:</p>
      <blockquote>او بعد از بازی جام حذفی به ما اضافه شده است و فردا متوجه خواهیم شد که بازی خواهد کرد یا خیر. هدف و برنامه‌مان از ابتدا این بود که در این بازی از ابتدا بازی نکند، اما باید ببنیم وضعیت سایر بازیکنان چگونه است و اینکه آیا آنها به بازی می‌رسند یا خیر.</blockquote>
      <p>وی درباره وضعیت دریافتی خود از باشگاه پرسپولیس خاطر نشان کرد: چند روز پیش درصدی از قراردادم پرداخت شده است هر چند که درصدی جزئی بوده، اما فکر می‌کنم قرار است در هفته آینده نیز درصدی دیگر پرداخت شود.</p>
      <p>کالدرون درباره وضعیت علی علیپور گفت:</p>
      <blockquote>مطمئناً او را باید احیا کنیم و تمام تلاش خودمان را می‌کنیم تا علیپور در بهترین شرایط قرار بگیرد. تیم به علی احتیاج دارد و به خاطر همین در بازی جام حذفی به او یک نیمه استراحت دادیم تا در نیمه دوم وارد شود و استرسش کمتر باشد، اما باید ببینیم فردا او چه وضعیتی خواهد داشت.</blockquote>
      <p>سرمربی پرسپولیس در واکنش به این موضوع که او در ابتدای فصل وعده شکل‌گیری یک تیم خوب را داده بود، اما هنوز این تیم شکل تیمی‌اش به وجود نیامده و حواشی زیادی دارد و حتی ممکن است خودش نیز در تیم ماندنی نباشد»، تصریح کرد:</p>
      <blockquote>اینکه بحث تغییر مربی مطرح می‌شود و اینکه یک مربی می‌ماند یا می‌رود بحث خبرنگاران است که آن را مطرح می‌کنند. من به همه‌ی صحبت‌ها احترام می‌گذارم و قوانین حرفه‌ای را می‌شناسم. مطمئناً مربی مسئول اول اتفاقاتی که پیش می‌آید است، ولی آنالیزها و نظرها باید با واقعیت‌ها هم‌خوانی داشته باشد. به جز در بازی قبل در دو بازی آخرمان که در خانه بازی کردیم 36 ضربه به سمت دروازه زده‌ایم و فکر نمی‌کنم هیچ تیمی باشد که در یک بازی 19 موقعیت ایجاد کند، اما این در حالی است که تیم‌های دیگر موقعیت‌های کمتر ایجاد می‌کنند، اما به گل‌های بیشتر می‌رسند.</blockquote>
      <p>وی ادامه داد:</p>
      <blockquote>تیم وقتی این همه موقعیت ایجاد می‌کند یعنی اینکه خوب بازی می‌کند. ما هنوز اما به شرایطی که مدنظرمان است نرسیده‌ایم. پرسپولیس یک باشگاه بزرگ است و از آن توقعات زیادی می‌رود. ولی ما داریم بدون بازیکن خارجی و بدون مهاجم گلزن ادامه می‌دهیم و باید توقعات کمتر باشد. با این حال توقعات همیشه وجود دارد و اگر ما چند بازیکن خوب خارجی داشتیم و در بازی‌ها به گل می‌رسیدیم می‌توانستیم بهتر به نتیجه برسیم. بازیکنان ایرانی‌مان واقعاً خوب هستند، اما دو بازیکن خارجی گلزن اگر به تیم اضافه شود ما می‌توانیم با همه‌ی تیم‌ها در لیگ و حتی در آسیا رقابت کنیم.</blockquote>
      <p>وی درباره دلیل عدم استفاده از بشار رسن بیان کرد:</p>
      <blockquote>بشار رسن از ناحیه شانه مصدوم بود و ما او را احیا کردیم. مصدومیتش خوب شد و در بازی با شهر خودرو 80 دقیقه بازی کرد. بعد از آن هم رفت برای تیم ملی عراق و دیگر فرصت نشد کنار تیم باشد. دفعه اول رفت و برگشت و دفعه دوم هم تازه چهار روز است که به تیم اضافه شده. اگر حرفه‌ای نگاه کنید آیا ما می‌توانیم از این بازیکن استفاده کنیم؟ تقصیر من است که دیر برگشته است؟ تا الان فرصتی پیش نیامده که از او استفاده کنیم. مشکل پاسپورت داشته است.</blockquote>
      <p>کالدرون در ادامه در واکنش به سوالی مبنی بر اینکه او با وجود بشار رسن درخواست جذب یک بازیکن در پست هافبک تهاجمی داده است و آیا بهتر نیست از این بازیکن عراقی استفاده شود، گفت:</p>
      <blockquote>بلکه حق با شماست، ولی بشار رسن حضور ندارد!</blockquote>
      <p>سرمربی تیم فوتبال پرسپولیس در پایان نشست خبری در پاسخ به سؤال خبرنگاری درباره اینکه خود او درخواست جذب جونیرو براندائورا در ابتدای فصل داده بود، حاضر به پاسخگویی نشد و سالن کنفرانس را ترک کرد.</p>
    </article>
  </body>
</html>