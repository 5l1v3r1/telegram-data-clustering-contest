<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642638/%DA%A9%D8%A7%D9%87%D8%B4-%D8%B3%D9%87%D9%85-%D8%AA%D8%AC%D8%AF%DB%8C%D8%AF%D9%BE%D8%B0%DB%8C%D8%B1%D9%87%D8%A7-%D8%AF%D8%B1-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%DB%8C%E2%80%8C%D9%87%D8%A7%DB%8C-%D8%A7%D9%86%D8%B1%DA%98%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T12:00:00+00:00"/>
    <meta property="og:title" content="کاهش سهم تجدیدپذیرها در سرمایه‌گذاری‌های انرژی"/>
    <meta property="og:description" content="سرمایه‌گذاری انرژی جدید در اقتصادهای نوظهور از رکورد ۱۶۹ میلیارد دلار در سال ۲۰۱۷ به ۱۳۳ میلیارد دلار در سال ۲۰۱۸ کاهش پیدا کرد که عمدتا به ..."/>
  </head>
  <body>
    <article>
      <h1>
        <a href="https://www.bultannews.com/fa/news/642638/%DA%A9%D8%A7%D9%87%D8%B4-%D8%B3%D9%87%D9%85-%D8%AA%D8%AC%D8%AF%DB%8C%D8%AF%D9%BE%D8%B0%DB%8C%D8%B1%D9%87%D8%A7-%D8%AF%D8%B1-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%DB%8C%E2%80%8C%D9%87%D8%A7%DB%8C-%D8%A7%D9%86%D8%B1%DA%98%DB%8C">کاهش سهم تجدیدپذیرها در سرمایه‌گذاری‌های انرژی</a>
      </h1>
      <h2>سرمایه‌گذاری انرژی جدید در اقتصادهای نوظهور از رکورد ۱۶۹ میلیارد دلار در سال ۲۰۱۷ به ۱۳۳ میلیارد دلار در سال ۲۰۱۸ کاهش پیدا کرد که عمدتا به ...</h2>
      <address><time datetime="2019-11-29T12:00:00+00:00">29 Nov 2019, 12:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، لومبرگ نیوانرژی فاینانس در گزارش سالانه آب و هوا نوشت: چین به دلیل سهم اعظم خود در <b>سرمایه‌گذاری انرژی</b> پاک جهان عامل عمده افت این سرمایه‌گذاری‌ها بوده است.</p>
      <p>سرمایه‌گذاری در ظرفیت جدید انرژی خورشیدی، بادی، بیوماس (زیست توده)، هیدروی کوچک، ژئوترمال و سوختهای زیستی در چین از ۱۲۲ میلیارد دلار در سال ۲۰۱۷ به ۸۶ میلیارد دلار در سال ۲۰۱۸ کاهش پیدا کرد. سایر بازارهای بزرگ شامل هند و برزیل نیز شاهد افت سالانه سرمایه‌گذاری‌ها در انرژی پاک بوده‌اند.</p>
      <p>پس از سه سال برتری انرژی خورشیدی در سرمایه‌گذاری‌های انرژی پاک، انرژی بادی سال گذشته پیشی گرفت و ۵۱ درصد از کل سرمایه‌گذاری‌ها در سال ۲۰۱۸ در مقایسه با ۴۷ درصد برای خورشیدی را دریافت کرد.</p>
      <p>چین در ژوئن سال ۲۰۱۸ با اعلام این تصمیم که دیگر تاسیسات خورشیدی جدیدی را در سال ۲۰۱۸ تایید نخواهد کرد و یارانه‌های این بخش را کاهش می‌دهد بازار را شوکه کرد. تغییر عمده در سیاستهای خورشیدی به کندی قابل توجه سرمایه‌گذاری‌ در ظرفیت جدید منتهی شد.</p>
      <p>طبق گزارش بلومبرگ نیوانرژی فاینانس، بدون در نظر گرفتن چین، هند و برزیل، سرمایه‌گذاری انرژی پاک در بازارهای نوظهور در سال ۲۰۱۸ رشد کرد و به رکورد ۳۴ میلیارد دلار در مقایسه با ۳۰ میلیارد دلار در سال ۲۰۱۷ رسید.</p>
      <p>اگرچه ساخت جدید نیروگاههای زغال سوز در بازارهای نوظهور به پایینترین حد در یک دهه اخیر کاهش پیدا کرده اما تولید نیروی زغال سوز در سال ۲۰۱۸ هفت درصد در مقایسه با سال ۲۰۱۷ رشد کرد که بالاترین رشد سالانه از سال ۲۰۱۳ به این طرف بوده است. تولید برق با استفاده از زغال سنگ از ابتدای دهه جاری ۵۴ درصد رشد کرده است در حالی که سال میلادی گذشته حداکثر ۴۷ درصد از کل نیروی تولید شده در اقتصادهای در حال توسعه با استفاده از سوزاندن زغال سنگ بوده است.</p>
      <p>بلومبرگ نیوانرژی فاینانس در این گزارش هشدار داد با وجود پیشرفت در بسیاری از اقتصادها و ادامه ساخت و بکارگیری انرژی پاک، گذر به سوی انرژی پاک به حد کافی سریع نیست تا به چالشهای جوی پرداخته شود. سوختهای فسیلی فناوری اصلی مورد استفاده در حدود نیمی از ۸۳ بازاری بودند که شاهد رشد ظرفیت در سال ۲۰۱۸ بودند.</p>
    </article>
  </body>
</html>