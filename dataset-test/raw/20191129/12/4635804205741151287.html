<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/game-of-thrones-finalinde-daenerysin-goturuldugu-yer-aciklandi/"/>
    <meta property="og:site_name" content="LOG"/>
    <meta property="article:published_time" content="2019-11-29T12:00:28+00:00"/>
    <meta property="og:title" content="Game of Thrones finalinde Daenerys’in götürüldüğü yer açıklandı"/>
    <meta property="og:description" content="Game of Thrones finalinde hayranların en çok merak ettiği noktalardan biri Drogon'un Daenerys'i nereye götürdüğüydü. Bu soru cevaplanıyor."/>
  </head>
  <body>
    <article>
      <h1>Game of Thrones finalinde Daenerys’in götürüldüğü yer açıklandı</h1>
      <address><time datetime="2019-11-29T12:00:28+00:00">29 Nov 2019, 12:00</time> by <a rel="author">Ninsu KAHRAMAN</a></address>
      <p><b>Game of Thrones</b> finalinde hayranların en çok merak ettiği noktalardan biri Drogon’un Daenerys’i nereye götürdüğüydü. Bu soru cevaplanıyor.</p>
      <p><b>Game of Thrones</b>, 8. sezon Blu-ray versiyonlarının çıkışı için geri sayımı başlatmışken; dizinin final sezonuyla ilgili yeni bilgiler de ortaya çıkıyor. Dizinin DVD/Blu-ray versiyonları bölümler üzerine çekilmiş yorum videolarını da beraberinde getiriyor. Onlardan biri de dizinin YouTube’da yayınlamadığı final bölümüne ait. Bu bölümde hatırlarsanız Jon Snow, Daenerys’i öldürmüş ve Drogon Daenerys’in öldüğünü görünce önce tahtı eritmiş daha sonra Daenerys’i alıp gitmişti. Dizi bölümde Drogon’un nereye gittiğini hiç açıklamadı. Sadece son sahnelere doğru ejderhanın doğuya doğru gittiği kaydedildi. Şimdi ejderhanın nereye gittiği <a href="https://ew.com/tv/2019/11/28/game-of-thrones-series-finale-dvd-commentary/">netleşiyor</a>.</p>
      <h3>Game of Thrones finalinde Daenerys gerçek evine dönüyor</h3>
      <p>Yorum videosunda Drogon’un Daenerys’i gerçek evine yani Volantis’e götürdüğü kaydediliyor. Dar Deniz’in ilk özgür şehirlerinden biri olan <b>Volantis</b>, Valyrian İmparatorluğu’na da ev sahipliği yapıyor. Ejderhaların ortaya çıkıp ehlileştirildiği yer de burası. Aynı zamanda Targaryen hükümdarlığı da Westeros’a gelmeden önce burada oluşuyor. Drogon, Daenerys’in burada bulamadığı huzuru, gerçek evinde, atalarının topraklarında bulacağına inanarak onu oraya uçuruyor. Evren için hazırlanan yeni dizi House of Dragon’da ise bu bölge ile ilgili daha detaylı bilgilere ulaşabileceğimizi belirtelim. Bildiğiniz gibi yeni dizi doğrudan Targaryen hanedanlığını kendine konu alıyor. George R.R. Martin’in <b>Ateş ve Kan</b> kitabından uyarlanan dizinin kitabının Türkçe baskısının da okuyucularla buluşturulduğunu kaydedelim. Dizi öncesi hazırlanıp Targaryen hanedanlığıyla ilgili daha detaylı bilgi edinmek isteyenler kitaba göz atabilir.</p>
      <p>Game of Thrones 8. sezon Blu-ray’i ve daha önce hiç yayınlanmamış, Conan O’Brien tarafından sunulan ve oyuncuları bir araya getiren özel bir bölümü içeren The Complete Collection versiyonu 3 Aralık’tan itibaren hayranlarla buluşacak. Özel bölümde oyuncuların yorumları ve tepkileri ise en çok merak edilen detaylar arasında yer alıyor.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/the-mandalorian-setinden-sevimli-bebek-yoda-videosu-izle/"/>
      </related>
    </article>
  </body>
</html>