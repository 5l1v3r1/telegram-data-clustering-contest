<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/national/news/596942/%E0%A6%96%E0%A6%BE%E0%A6%B2%E0%A7%87%E0%A6%A6%E0%A6%BE-%E0%A6%9C%E0%A6%BF%E0%A7%9F%E0%A6%BE%E0%A6%95%E0%A7%87-%E0%A6%95%E0%A6%BE%E0%A6%B0%E0%A6%BE%E0%A6%AE%E0%A7%81%E0%A6%95%E0%A7%8D%E0%A6%A4-%E0%A6%95%E0%A6%B0%E0%A6%A4%E0%A7%87-%E0%A6%86%E0%A6%A8%E0%A7%8D%E0%A6%A6%E0%A7%8B%E0%A6%B2%E0%A6%A8-%E0%A6%A8%E0%A6%BE-%E0%A6%95%E0%A6%B0%E0%A7%87-%E0%A6%86%E0%A6%A6%E0%A6%BE%E0%A6%B2%E0%A6%A4%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T12:48:00+00:00"/>
    <meta property="og:title" content="খালেদা জিয়াকে কারামুক্ত করতে আন্দোলন না করে আদালতে যান: তথ্যমন্ত্রী"/>
    <meta property="og:description" content="খালেদা জিয়ার কারামুক্তি ইস্যুতে বিএনপির আন্দোলনকে হাস্যকর বলে মন্তব্য করেছেন তথ্যমন্ত্রী ড. হাছান মাহমুদ। বিএনপি নেতাদের উদ্দেশে তিনি বলেন, &amp;lsquo;আন্দোলনের হুমকি দিয়ে আর নিজেদের হাস্যস্পদ করবেন না। খালেদা জিয়ার মুক্তির জন্য রাজপথে আন্দোলন না করে আদালতে যান।&amp;rsquo; শুক্রবার (২৯ নভেম্বর)..."/>
  </head>
  <body>
    <article>
      <h1>খালেদা জিয়াকে কারামুক্ত করতে আন্দোলন না করে আদালতে যান: তথ্যমন্ত্রী</h1>
      <address><time datetime="2019-11-29T12:48:00+00:00">29 Nov 2019, 12:48</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/07/30/3e93607f375cd2513c26c418a32c0bf1-5d3fff1fb488d.jpg"/>
        <figcaption>তথ্যমন্ত্রী ড. হাছান মাহমুদ (ফাইল ছবি)</figcaption>
      </figure>
      <p>খালেদা জিয়ার কারামুক্তি ইস্যুতে বিএনপির আন্দোলনকে হাস্যকর বলে মন্তব্য করেছেন তথ্যমন্ত্রী ড. হাছান মাহমুদ। বিএনপি নেতাদের উদ্দেশে তিনি বলেন, ‘আন্দোলনের হুমকি দিয়ে আর নিজেদের হাস্যস্পদ করবেন না। খালেদা জিয়ার মুক্তির জন্য রাজপথে আন্দোলন না করে আদালতে যান।’ শুক্রবার (২৯ নভেম্বর) দুপুরে ঢাকায় নর্থসাউথ ইউনিভার্সিটিতে আয়োজিত ‘নবম এনএসইউ ক্যারিয়ারফেয়ার’ উদ্বোধন অনুষ্ঠানে তিনি এসব কথা বলেন।</p>
      <p>বিএনপির সরকার পতনের আন্দোলন ঘোষণার পরিপ্রেক্ষিতে তথ্যমন্ত্রী বলেন, ‘বিএনপির এ ধরনের আন্দোলনের হুমকি আমরা গত সাড়ে দশ বছর ধরে শুনে আসছি। গতকাল (বৃহস্পতিবার) তারা যা বলেছেন, তার অর্থ হলো—তারা আইন মানেন না, আদালত মানেন না। তারা বোঝেন না খালেদা জিয়ার মুক্তির বিষয়টি সরকারের হাতে নয়। কারণ, খালেদা জিয়া দুর্নীতির দায়ে দণ্ডপ্রাপ্ত আসামি হিসেবে সাজা ভোগ করছেন। এটি সম্পূর্ণভাবে আদালতের বিষয়। তার মুক্তির একমাত্র পথ হচ্ছে—হয় জামিন, নয়তো খালাস পাওয়া। এছাড়া তার মুক্তির কোনও সুযোগ নেই বা সরকারের হাতেও কিছু নেই।’</p>
      <p>‘বিচার বিভাগ স্বাধীন নয়’—বিএনপির এমন অভিযোগের জবাবে তথ্যমন্ত্রী বলেন, ‘বিচার বিভাগ সম্পূর্ণ স্বাধীন। আওয়ামী লীগের অভিযুক্ত এমপিরাও জামিন না পেয়ে কারাগারে গেছেন। উচ্চ ও নিম্ন আদালত থেকে সরকারের বিরুদ্ধে অনেক রায় হয়, যেগুলোতে আমাদের জবাব দিতে হয়। বিচার বিভাগ সম্পূর্ণ স্বাধীন বলেই এগুলো হয়।’</p>
      <p>এনএসইউ'র উপাচার্য অধ্যাপক আতিকুল ইসলামের সভাপতিত্বে অনুষ্ঠানে আরও বক্তব্য রাখেন বিশ্ববিদ্যালয় মঞ্জুরি কমিশনের চেয়ারম্যান অধ্যাপক কাজী শহীদুল্লাহ্, এনএসইউ ট্রাস্টি বোর্ডের চেয়ারম্যান বেনজীর আহমেদ, ক্যারিয়ার ফেয়ার পরিচালক অধ্যাপক মো. খসরু মিয়া প্রমুখ।</p>
      <footer>/এমএইচবি/এমএনএইচ/এমওএফ/</footer>
    </article>
  </body>
</html>