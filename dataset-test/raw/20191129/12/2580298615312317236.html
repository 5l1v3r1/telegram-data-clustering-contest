<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15446/last-christmas/"/>
    <meta property="og:site_name" content="filmserver.cz"/>
    <meta property="article:published_time" content="2019-11-29T12:30:00+00:00"/>
    <meta property="og:title" content="Recenze: Last Christmas je film inspirovaný stejnojmennou vánoční písničkou"/>
    <meta property="og:description" content="Vánoční romantickou komedii Last Christmas natočil Paul Feig podle scénáře, jenž spolu-napsala Emma Thompson. Přesto snímek působí jako slepenec motivů a scén vypůjčených z jiných podobných filmů."/>
  </head>
  <body>
    <article>
      <h1>Recenze: Last Christmas je film inspirovaný stejnojmennou vánoční písničkou</h1>
      <h2>Vánoční romantickou komedii <i>Last Christmas</i> natočil Paul Feig podle scénáře, jenž spolu-napsala Emma Thompson. Přesto snímek působí jako slepenec motivů a scén vypůjčených z jiných podobných filmů.</h2>
      <address><time datetime="2019-11-29T12:30:00+00:00">29 Nov 2019, 12:30</time> by <a rel="author">Jan Varga</a></address>
      <hr/>
      <figure>
        <img src="https://filmserver.cz/img/61774.jpg"/>
      </figure>
      <h4>
        <a href="https://filmserver.cz/last-christmas-film-175037/">Last Christmas</a>
      </h4>
      <p>Last Christmas<br/>Drama / Komedie / Romantický<br/>USA, 2019 , 103 min.<br/><br/><b>Režie:</b> <a href="https://filmserver.cz/paul-feig-osoba-62985/">Paul Feig</a><br/><b>Scénář:</b> <a href="https://filmserver.cz/emma-thompson-osoba-21355/">Emma Thompson</a>, <a href="https://filmserver.cz/greg-wise-osoba-149660/">Greg Wise</a>, <a href="https://filmserver.cz/bryony-kimmings-osoba-804649/">Bryony Kimmings</a><br/><b>Kamera:</b> <a href="https://filmserver.cz/john-schwartzman-osoba-20325/">John Schwartzman</a><br/><b>Hudba:</b> <a href="https://filmserver.cz/theodore-shapiro-osoba-482/">Theodore Shapiro</a><br/><b>Herci:</b> <a href="https://filmserver.cz/emma-thompson-osoba-21355/">Emma Thompson</a>, <a href="https://filmserver.cz/boris-isakovic-osoba-136218/">Boris Isakovic</a>, <a href="https://filmserver.cz/emilia-clarke-osoba-170522/">Emilia Clarke</a>, <a href="https://filmserver.cz/max-baldry-osoba-137898/">Max Baldry</a>, <a href="https://filmserver.cz/margaret-clunie-osoba-565265/">Margaret Clunie</a>, <a href="https://filmserver.cz/michelle-yeoh-osoba-118335/">Michelle Yeoh</a>, <a href="https://filmserver.cz/patti-lupone-osoba-106826/">Patti LuPone</a>, <a href="https://filmserver.cz/lydia-leonard-osoba-124317/">Lydia Leonard</a>, <a href="https://filmserver.cz/henry-golding-osoba-522826/">Henry Golding</a>, <a href="https://filmserver.cz/peter-mygind-osoba-129468/">Peter Mygind</a>, <a href="https://filmserver.cz/rob-delaney-osoba-755643/">Rob Delaney</a>, <a href="https://filmserver.cz/peter-serafinowicz-osoba-146448/">Peter Serafinowicz</a>, <a href="https://filmserver.cz/sara-powell-osoba-519213/">Sara Powell</a>, <a href="https://filmserver.cz/ritu-arya-osoba-771038/">Ritu Arya</a>, <a href="https://filmserver.cz/ansu-kabia-osoba-793015/">Ansu Kabia</a><br/><br/><b>Česká premiéra:</b> 28.11.2019</p>
      <p><b>Distributor:</b> <a href="http://www.cinemart.cz/">CinemArt</a></p>
      <hr/>
      <slideshow>
        <figure>
          <img src="https://filmserver.cz/img/61793.jpg"/>
          <figcaption>Henry Golding a Emilia Clarke ve filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/61792.jpg"/>
          <figcaption>Emilia Clarke a Henry Golding ve filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/61791.jpg"/>
          <figcaption>Emilia Clarke ve filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/61790.jpg"/>
          <figcaption>Emilia Clarke a Emma Thompson ve filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/61789.jpg"/>
          <figcaption>Emilia Clarke a Henry Golding ve filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/61788.jpg"/>
          <figcaption>Michelle Yeoh ve filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/61787.jpg"/>
          <figcaption>Henry Golding a Emilia Clarke ve filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/61786.jpg"/>
          <figcaption>Emilia Clarke ve filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/61774.jpg"/>
          <figcaption>Český plakát filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/61031.jpg"/>
          <figcaption>Plakát filmu <b>Last Christmas</b></figcaption>
        </figure>
        <figure>
          <img src="https://filmserver.cz/img/60660.jpg"/>
          <figcaption>Plakát filmu <b>Last Christmas</b></figcaption>
        </figure>
      </slideshow>
      <figure>
        <img src="https://filmserver.cz/img/61787.jpg"/>
      </figure>
      <p>Americká vánoční romantická komedie <i>Last Christmas</i> vypráví o třicetileté Kate (Emilia Clarke), která žije v Londýně (stejně jako její rodiče, kteří kdysi uprchli do Anglie z Jugoslávie), ale s rodinou si nerozumí, vede nezdravý životní styl, a navíc je nezodpovědná, lhostejná a sobecká, takže ji už od sebe odhánějí i její přátelé. Pak se ale krátce před Vánoci setká se sympatickým, optimistickým a dobrosrdečným Tomem (Henry Golding), do něhož se zamiluje a který ji navede na správnou cestu.<br/><br/>Režisérem snímku <i>Last Christmas</i> je Paul Feig (<i>Krotitelé duchů</i>, <i>Nebezpečná laskavost</i>) a jeho scenáristkami jsou debutující Bryony Kimmings a podstatně zkušenější scenáristka a herečka Emma Thompson (<i>Rozum a cit</i>, <i>Dítě Bridget Jonesové</i>). Za jeho vznikem stojí populární písnička <i><a href="https://www.youtube.com/watch?v=E8gmARGvPlI">Last Christmas</a></i>, jenž ve filmu mnohokrát hraje a jejímž textem se obě scenáristky při budování příběhu snažily inspirovat. Není to však pokus kdovíjak invenční – jeho základem je totiž ohrané a vyloženě průměrně ztvárněné klišé o nesympatické, zahořklé a cynické hlavní hrdince, která však díky lásce a nalezení toho pravého muže a jeho radám prozře, stane se lepším člověkem, usmíří se s rodinou, začne žít radostněji a hlavně začne mít konečně ráda i sama sebe.<br/> </p>
      <figure>
        <img src="https://filmserver.cz/img/61790.jpg"/>
      </figure>
      <p>Romantická rovina filmu <i>Last Christmas</i> je tudíž poměrně obvyklá a standardní, nicméně jejími protagonisty jsou alespoň pohlední, charismatičtí a slušně hrající herci a Paul Feig není žádný režisérský začátečník, takže je to i navzdory počáteční otravnosti hlavní hrdinky podívaná celkem příjemná a oddychová (rozhodně nejpříjemnější ze všech Feigových komediálních filmů). S humorem je to o něco těžší, protože je ho pomálu a je dost primitivní. Například veškerá komedie týkající se hlavní hrdinky spočívá v tom, že třeba jde a upadne do odpadků, nebo jí při vysoušení vlasů omylem spadne fén do akvária a usmaží rybičky. Což je ještě o dost méně vtipné, než to může znít. Ostatně na vyjmenování toho, co ve filmu opravdu vtipné je, stačí tři body:<br/> </p>
      <ul>
        <li>Matka hlavní hrdinky v podání Emmy Thompson, která legračně imituje silný východoevropský přízvuk a zpívá depresivní srbochorvatské ukolébavky.</li>
      </ul>
      <ul>
        <li>Obchod s vánočními dekoracemi, v němž Kate pracuje, a ve kterém jeho majitelka (Michelle Yeoh) prodává příšerné a nevkusné tretky.</li>
      </ul>
      <ul>
        <li>Casting do vánočního charitativního koncertu pořádaného v komunitě bezdomovců.</li>
      </ul>
      <figure>
        <img src="https://filmserver.cz/img/61793.jpg"/>
      </figure>
      <p>Nedostatek humoru a nápaditosti ale není to nejhorší. Co filmu bohužel nejvíc podráží nohy, je jeho neuvěřitelně dementní a kýčovitý závěr, u něhož si pravděpodobně leckteré citlivější divačky popláčou, ale který převrací na ruby veškeré předchozí dění a zpětně do něj vnáší spoustu logických nedostatků a pochybností. Řada elementů ve filmu na něj dokonce předem upozorňuje (takže je i předvídatelný), akorát si celou dobu říkáte, že něco tak laciného a tupého by si snad tvůrci filmu nedovolili. Ale oni si to dovolili a zrealizovali navíc tak prvoplánově dojemným způsobem, až je to nechtěně směšné.<br/> <br/>Snímek <i>Last Christmas</i> přitom disponuje vším potřebným – hvězdy figurují v obsazení i ve tvůrčím týmu, vizuálně film vypadá moc hezky, má i docela přívětivou vánoční atmosféru (vánoční světélka nebo jiná výzdoba jsou nacpané do téměř každého záběru) a několik milých feel-good momentů. Od začátku do konce ale působí jako poslepovaný z motivů a scén vypůjčených z jiných filmů, které byly o něčem podobném a byly podstatně lepší.<br/><br/><i><i>[Recenze původně vyšla na filmovém blogu <a href="http://www.filmspot.cz/2019/11/recenze-filmu-last-christmas-emilia-clarke.html">FilmSpot.cz</a>.]</i></i></p>
      <figure>
        <iframe src="https://www.youtube.com/embed/8PiG7T1TGBc" width="640" height="360" data-service="Youtube" scrolling="no"/>
        <figcaption>Český trailer k filmu Last Christmas</figcaption>
      </figure>
      <hr/>
      <h3>NAŠE HODNOCENÍ FILMU: 4/10</h3>
    </article>
  </body>
</html>