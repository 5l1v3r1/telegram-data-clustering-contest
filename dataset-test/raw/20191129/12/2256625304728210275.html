<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159770_1024.html"/>
    <meta property="og:site_name" content="Novsport"/>
    <meta property="article:published_time" content="2019-11-29T12:33:00+00:00"/>
    <meta property="og:title" content="БФС получи подкрепа от Английската футболна федерация в борбата срещу расизма"/>
    <meta property="og:description" content="Вижте писмото на Грег Кларк до Михаил Касабов"/>
  </head>
  <body>
    <article>
      <h1>БФС получи подкрепа от Английската футболна федерация в борбата срещу расизма</h1>
      <address><time datetime="2019-11-29T12:33:00+00:00">29 Nov 2019, 12:33</time> by <a rel="author">Пламен Димитров</a></address>
      <p>Президентът на Английската футболна асоциация Грег Кларк изпрати официално писмо до българския си колега Михаил Касабов, в което изрази подкрепата си към кампанията на Българския футболен съюз „Scarf of Respect“ и усилията в борбата срещу расизма и ксенофобията от страна на родната централа. Както е известно, след старта на съвсемстната кампания на БФС и рекламната агенция NEXT-DC, до целия английски национален отбор бяха изпратени шалове с послание за взаимно уважение между двете държави и във футбола като цяло.<br/><br/>„Скъпи Михаил, от името на цялата Английска футболна асоциация бих желал да ти благодаря за жеста към нашите футболисти и за отдадеността Ви в борбата срещу расизма. Както много пъти съм споменавал, и ние се противопоставяме категорично на този сериозен проблем и именно за това адмирираме всички действия на нашите европейски колеги в тази насока. Намирам жеста Ви за изключително уместен и съм сигурен, че играчите на английския национален отбор с радост ще носят шала на взаимното уважение“, се казва в обръщението на г-н Кларк.<br/><br/>От своя страна временно изпълняващият длъжността президент на БФС Михаил Касабов благодари за подкрепата и подчерта, че стремежът към толерантност на терена и по трибуните би трябвало да бъде основна цел на всички хора, отдадени на футболната игра.<br/><br/>Специалните шалове на уважението могат да бъдат поръчани от онлайн магазина на БФС – <a href="https://bfunion.shop/"><b>bfunion.shop</b></a>, като всички събрани средства ще бъдат дарени на благотворителна кампания, организирана от УЕФА.</p>
    </article>
  </body>
</html>