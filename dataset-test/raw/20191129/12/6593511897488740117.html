<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7923998"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-29T12:43:00+00:00"/>
    <meta property="og:title" content="ГЕРБ предлага промени в правилника на СОС, Борис Бонев ще може да е зам.-шеф"/>
    <meta property="og:description" content="Общински съветник, който не е член на политическа група, ще може да бъде избиран за зам.-председател на Столичния общински съвет. Така за такъв пост ще може да бъде избран независимият общински"/>
  </head>
  <body>
    <article>
      <h1>ГЕРБ предлага промени в правилника на СОС, Борис Бонев ще може да е зам.-шеф</h1>
      <address><time datetime="2019-11-29T12:43:00+00:00">29 Nov 2019, 12:43</time> by <a rel="author" href="https://www.24chasa.bg/authors/10904" target="_blank">Даринка Илиева</a></address>
      <p>Общински съветник, който не е член на политическа група, ще може да бъде избиран за зам.-председател на Столичния общински съвет. Така за такъв пост ще може да бъде избран независимият общински съветник Борис Бонев от “Спаси София”.</p>
      <p>Това е една от седемте промени в правилника за работа на СОС, които предлага групата на ГЕРБ. Предложенията бяха представени от председателя на СОС Елен Герджиков и Силвия Христова, която оглавява работната група за промяна на правилника.</p>
      <p>Гражданите вече ще могат да присъстват на сесия на СОС, но при определен ред. Това ще става, когато гражданин отправя въпрос, представляващ обществен ред и предложения за включване на точки в дневния ред на СОС, те ще се разпределят от председателя на ресорните комисии. Ако точката бъде включена в дневния ред на сесията на СОС, то гражданинът, който я е предложил, ще може да присъства и ще има право да се изкаже.</p>
      <p>Освен това общинските съветници вече ще могат да отправят питания не само към столичния кмет, но и към районните кметове.</p>
      <p>Другите предложения на групата на ГЕРБ предвиждат на сайта на СОС да се публикуват всички доклади с проектите им за решения, да се излъчват онлайн и заседанията на комисиите, публикуване на протоколите и поименното гласуване на всеки доклад от всяка комисии, както и на сайта на СОС да се публикува поименното гласуване на всеки доклад.</p>
      <p>По време на предизборната кампания многократно заявихме, че сме готови да отговорим на обществения интерес за по-голяма прозрачност в работата на СОС. Затова още на първата сесия сформирахме работна група за промяна на правилника. Ще подмина намеците на опозицията, че това се прави под техен натиск. Чуваме гражданите, които искат по-лесен достъп до работата на СОС, заяви Герджиков.</p>
      <p>Той изрази съмнение, че идеи на други политически групи ще затруднят сериозно работата на СОС. Герджиков даде пример с предложението за увеличаване на дните, в които съветниците да се запознаят с даден доклад - от 3 на 7 дни. Такова предложение отправиха от “Демократична България”. Според Герджиков обаче това ще забави работата на СОС. Той даде пример, че при такива правила само сформирането на комисиите е щяло да отнеме повече от месец. “Трябва ли гражданите да чакат 1 месец, за да заработи СОС?”, попита Герджиков.</p>
    </article>
  </body>
</html>