<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/nay-mnogo-otdelyame-za-otbrana-v-nato-sled-sasht.html"/>
    <meta property="og:site_name" content="News.bg"/>
    <meta property="article:published_time" content="2019-11-29T12:56:53+00:00"/>
    <meta property="og:title" content="Най-много отделяме за отбрана в НАТО след САЩ"/>
    <meta property="og:description" content="България е първа по разходи за военна техника и оборудване"/>
  </head>
  <body>
    <article>
      <h1>Най-много отделяме за отбрана в НАТО след САЩ</h1>
      <address>
        <time datetime="2019-11-29T12:56:53+00:00">29 Nov 2019, 12:56</time>
      </address>
      <p>България <b>вече е една от деветте страни членки на НАТО</b>, изпълнили целта най-малко <b>2% от БВП да се отделят за отбрана.</b></p>
      <p>Това съобщи генералният секретар на Алианса Йенс Столтенберг на пресконференция няколко дни преди срещата на върха на организацията в Лондон, информират АП и други медии.</p>
      <p>Столтенберг подчерта, че европейските съюзници и Канада отделят повече средства за отбрана от очакваното, като през 2019 г. са се <b>увеличили с 4,6 на сто,</b> което означава ръст пета поредна година. Според прогнозите европейските съюзници и Канада ще увеличат парите с <b>около 130 милиарда долара между 2016 и 2020 г.</b> Предишната прогноза беше за "повече от 100 милиарда долара".</p>
      <p>До края на 2024 г. <b>парите ще се увеличат с 400 милиарда долара.</b></p>
      <p>"Това е безпрецедентен напредък и това прави НАТО по-силна", категоричен е генералният секретар.</p>
      <p>Той посочи, че до преди няколко години само<b> 3 страни членки са покривали изискването за най-малко 2%</b> от БВП на страна членка да отиват за отбрана. Повечето страни членки планират<b> да изпълнят целта до 2024 г.</b></p>
      <p>На срещата на 3-4 декември в Лондон се очаква президентът на САЩ Доналд Тръмп да повтори искането си <b>страните членки да увеличат парите за отбрана най-малко до 2% от БВП.</b></p>
      <p>Справка в публикувания<b> <a href="https://www.nato.int/nato_static_fl2014/assets/pdf/pdf_2019_11/20191129_pr-2019-123-en.pdf">днес документ на НАТО за разходите </a></b>на страните членки за отбрана в периода 2013-2019 г. показва, че <b>България отделя най-много пари след САЩ като процент.</b></p>
      <p>През 2019 г. САЩ са отделили<b> 3,42% от БВП за отбрана</b>. Втора е България с 3,25 на сто в сравнение с 1,46% през 2014 г. (2018 г. сме отделили 1,48%). Трета е Гърция с 2,28% през тази година. Останалите шест държави, които отделят над 2% от БВП са: <b>Великобритания, Естония, Румъния, Литва, Латвия и Полша</b>. Франция е отделила през тази година 1,84%, а Германия - 1,38 на сто.</p>
      <p>България е първа по<b> разходи за военна техника и оборудване</b> - 59% през 2019 г. в сравнение с под 5% преди 5 г.</p>
      <p>Страната ни е отделила 3,716 милиарда лева за отбрана 2019 г., като по-голямата част от тях са за американските изтребители Ф-16. През 2018 г. сме похарчили 1,593 милиарда лева (2017 г. - 1,255 милиарда лева; 2016 г. - 1,186 милиарда лева; 2015 г. - 1,116 милиарда лева; 2014 г.- 1,102 милиарда лева и 2013 г. - 1,196 милиарда лева).</p>
      <p>Армията ни е от <b>24 800 военнослужещи през 2019 г.</b> в сравнение с 28 000 преди пет години.</p>
    </article>
  </body>
</html>