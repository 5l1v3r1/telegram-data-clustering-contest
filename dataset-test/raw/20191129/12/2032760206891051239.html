<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90901"/>
    <meta property="og:site_name" content="Denník politika"/>
    <meta property="article:published_time" content="2019-11-29T12:35:08+00:00"/>
    <meta property="og:title" content="Kotleba povedie ĽSNS do volieb, na poslednom mieste kandidátky je Mazurek"/>
    <meta property="og:description" content="29.11.2019 (Webnoviny.sk) – Kotlebovcov – Ľudovú stranu Naše Slovensko (ĽSNS) povedie do budúcoročných parlamentných volieb predseda strany Marian Kotleba. Povedal to na piatkovej tlačovej konferencii. Dvojkou kandidátky bude poslanec Národnej rady SR Rastislav Schlosár, tretie miesto obsadí ďalší člen zákonodarného zboru Martin Beluský."/>
  </head>
  <body>
    <article>
      <h1>Kotleba povedie ĽSNS do volieb, na poslednom mieste kandidátky je Mazurek</h1>
      <address><time datetime="2019-11-29T12:35:08+00:00">29 Nov 2019, 12:35</time> by <a rel="author">Webnoviny</a></address>
      <p>29.11.2019 (Webnoviny.sk) – Kotlebovcov – Ľudovú stranu Naše Slovensko (ĽSNS) povedie do budúcoročných parlamentných volieb predseda strany Marian Kotleba. Povedal to na piatkovej tlačovej konferencii. Dvojkou kandidátky bude poslanec Národnej rady SR Rastislav Schlosár, tretie miesto obsadí ďalší člen zákonodarného zboru Martin Beluský.</p>
      <p>Zo štvrtého miesta kandiduje Eduard Kočiš, prvú päťku uzatvára Magdaléna Sulanová. Milan Mazurek, ktorý bol odsúdený pre rasistické výroky a prišiel preto o mandát poslanca, bude kandidovať zo 150. miesta.</p>
      <p>Kotleba na piatkovej tlačovke zároveň vylúčil spoluprácu s „extrémnymi liberálmi“, ale aj s osobou predsedu Národnej rady SR a Slovenskej národnej strany (SNS) Andreja Danka.</p>
      <p><i>„Ideme do volieb s jasnou víziou, a to obrániť národný a kresťanský charakter Slovenskej republiky a zo všetkých síl svojím programom presadzovať navrátenie sociálneho charakteru nášho štátu,“</i> vyhlásil predseda a volebný líder ĽSNS.</p>
      <h3>Podpora okolo desať percent</h3>
      <p>Podľa posledného prieskumu verejnej mienky agentúry AKO, ktorý uskutočnila od 19. do 25. novembra tohto roka na vzorke tisíc respondentov, by ĽSNS volilo 10,4 percenta voličov. Agentúra Focus namerala strane v prieskume od 30. októbra do 6. novembra na vzorke 1 020 respondentov podporu 10,3 percenta.</p>
      <p>Kotlebova strana je zároveň najpopulárnejšou medzi mladými ľuďmi. Vyplýva to z výsledkov prieskumu agentúry Focus, ktorý si nechala vypracovať Rada mládeže Slovenska (RmS) na vzorke 585 respondentov vo veku 18 až 29 rokov.</p>
      <h3>Kandidátky treba podať do 1. decembra</h3>
      <p>Politické strany, hnutia a koalície musia podať návrh kandidačnej listiny do parlamentných volieb najneskôr do 1. decembra.</p>
      <p>Na kandidačnej listine môže byť najviac 150 kandidátov. Po podaní kandidačnej listiny nie je možné dopĺňať kandidátnu listinu o ďalších kandidátov ani meniť ich poradie. Stiahnuť kandidátku, vzdať sa kandidatúry, alebo odvolať kandidáta je možné 48 hodín pred začiatkom volieb, teda 27. februára 2020 do 7:00.</p>
      <p>Parlamentné voľby budú v sobotu 29. februára 2020 od 7:00 do 22:00.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/kotleba-povedie-lsns-do-volieb-na-poslednom-mieste-kandidatky-je-mazurek/"><u>Kotleba povedie ĽSNS do volieb, na poslednom mieste kandidátky je Mazurek</u></a> © SITA Všetky práva vyhradené.</p>
    </article>
  </body>
</html>