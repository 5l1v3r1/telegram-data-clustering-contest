<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/mirovic-i-pastor-sa-delegacijom-poslanika-evropskog-parlamenta_1071540.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T12:36:00+00:00"/>
    <meta property="og:title" content="Мировић и Пастор са делегацијом посланика Европског парламента"/>
    <meta property="og:description" content="Председник Покрајинске владе Игор Мировић примио је данас делегацију посланика Европског парламента из француске странке Национално окупљање. Француски парламентарци, са Тијеријем Маријанијем на челу, бораве у..."/>
  </head>
  <body>
    <article>
      <h1>Мировић и Пастор са делегацијом посланика Европског парламента</h1>
      <h2>НОВИ САД - Председник Покрајинске владе Игор Мировић примио је данас делегацију посланика Европског парламента из француске странке Национално окупљање. Француски парламентарци, са Тијеријем Маријанијем на челу, бораве у вишедневној посети Србији, у организацији Фондације "Идентитет и демократија", која организује први парламентарни семинар у нашој земљи.</h2>
      <address>
        <time datetime="2019-11-29T12:36:00+00:00">29 Nov 2019, 12:36</time>
      </address>
      <p>У разговору са европарламентарцима председник Мировић је истакао европски дух и карактер Војводине, који се пре свега огледа у мултинационалности, мултиконфесионалности и складном односу између већинског народа и националних мањина.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/29/poslanici-evropskog-parlamenta-4-.jpg"/>
        <figcaption>Покрајинска Влада</figcaption>
      </figure>
      <p>На састанку је оцењено да Србија има своје место у Европској унији. Како је Мировић навео, Србија је урадила већи део свог посла у процесу придруживања ЕУ и жели јасне одлуке и сигнале из европских институција.</p>
      <p>"У процесу евроинтеграција Србије АП Војводина има свој допринос. Поред учешћа у радним групама за поједина поглавља, АП Војводина води активну политику када је реч о регионалним пројектима и сарадњи са бројним европским регионима", казао је Мировић.</p>
      <p>Маријани је истакао да је посета француских посланика прилика да се упознају са ситуацијом у нашем региону, пре свега ради формирања става у вези са приступом Србије Европској унији, али и успостављања политичке, привредне и културне сарадње. Он је додао да за његову партију није питање да ли ће Србија постати члан Европске уније, већ када.</p>
      <p>
        <b>Са Пастором о европској перспективи наше земље </b>
      </p>
      <p>Председник Скупштине АП Војводине Иштван Пастор истакао је на састанку да Република Србија има велика очекивања од нове Европске комисије, у смислу снажније и конкретније подршке европском путу наше земље и убрзавању тог процеса.</p>
      <p>Он је рекао да Србија, на основу онога што је до сада урађено у процесу придруживања, заслужује да јој ЕУ пружи реалнију перспективу и јасније смернице за будућност.</p>
      <p>"Република Србија је заслужула да јој Европа коначно понуди реалну и сагледиву перспективу европске будућности", рекао је Пастор.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/29/francuski-poslanici-pastor.jpg"/>
        <figcaption>Покрајинска Влада</figcaption>
      </figure>
      <p>Пастор је оценио и да је, према његовом мишљењу, одлука о блокирању почетка процеса придрживања Северној Македонији и Албанији лош сигнал и стратешки разочаравајућа одлука.</p>
      <p>Француски парламентарци, које је предводио посланик Тијери Маријани, истакли су да су дошли у вишедневну посету нашој земљи како би се боље и ближе упознали са нашим очекивањима и корацима који се спроводе у процесу европских интеграција. Француски парламентарци бораве у Србији у организацији Фондације "Идентитет и демократија", која организује први парламентарни семинар у нашој земљи.</p>
      <figure>
        <iframe src="https://www.youtube.com/embed/ihJsszEETZk" width="560" height="314" data-service="Youtube" scrolling="no"/>
      </figure>
    </article>
  </body>
</html>