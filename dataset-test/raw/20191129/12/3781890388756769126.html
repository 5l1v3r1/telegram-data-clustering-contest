<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/744325"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T12:01:00+00:00"/>
    <meta property="og:title" content="สั่งปลดยกชุด! ผู้บริหารโรงเรียน'กรุงเทพคริสเตียน'"/>
    <meta property="og:description" content="คกก.ควบคุม รร.กรุงเทพคริสเตียน สั่งปลดรักษาการผอ.ร.ร. -ผู้จัดการ พร้อมตั้ง 2 คณะอนุกรรมการเคลียร์บัญชี-กฎหมาย"/>
  </head>
  <body>
    <article>
      <h1>สั่งปลดยกชุด! ผู้บริหารโรงเรียน'กรุงเทพคริสเตียน'</h1>
      <address>
        <time datetime="2019-11-29T12:01:00+00:00">29 Nov 2019, 12:01</time>
      </address>
      <p>
        <b>คกก.ควบคุม รร.กรุงเทพคริสเตียน สั่งปลดรักษาการผอ.ร.ร. -ผู้จัดการ พร้อมตั้ง 2 คณะอนุกรรมการเคลียร์บัญชี-กฎหมาย</b>
      </p>
      <p>วันนี้ ( 29 พ.ย.) ที่โรงเรียนกรุงเทพคริสเตียนวิทยาลัย นายเรวัต ฉ่ำเฉลิม ประธานคณะกรรมการควบคุมโรงเรียนกรุงเทพคริสเตียน เปิดเผยภายหลังการประชุมคณะกรรมการควบคุมฯ นัดแรกโดยใช้เวลาประชุมนานกว่า 7 ชั่วโมง ว่า ที่ประชุมมีมติให้ปรับเปลี่ยนบทบาทหน้าที่ของบุคคลและให้บุคคลพ้นจากการปฏิบัติหน้าที่ ดังนี้ 1.นายยอด วิจักษณ์โยธิน ให้พ้นจากการปฏิบัติหน้าที่ผู้อำนวยการโรงเรียน และให้ปฏิบัติหน้าที่ตามที่คณะกรรมการควบคุมฯ มอบหมาย 2.นางวราภรณ์ ทรัพย์สมบูรณ์ รองผู้อำนวยการฝ่ายวิชาการและมาตรฐานคุณภาพ และให้ปฏิบัติหน้าที่ผู้อำนวยการโรงเรียน 3.นางชูชีวี ม่วงวิโรจน์ ให้พ้นจากการปฏิบัติหน้าที่ผู้จัดการ และให้ปฏิบัติหน้าที่ตามที่คณะกรรมการควบคุมฯมอบหมาย 4. นางจินตนา ปรีชาจารย์ รองผู้อำนวยการฝ่ายกิจการนักเรียน และให้ปฏิบัติหน้าที่ผู้จัดการอีกหน้าที่หนึ่ง 5.นายบรรจง ชมภูวงศ์ ให้พ้นจากการปฏิบัติหน้าที่รองผู้อำนวยการฝายกิจการพิเศษและให้ปฏิบัติหน้าที่ตามที่คณะกรรมการควบคุมฯมอบหมาย 6.นายสุรินทร์ อนุชิราชีวะ ให้พ้นจากการปฏิบัติหน้าที่รองผู้อำนวยการฝายบริการ และให้ปฏิบัติหน้าที่ตามที่คณะกรรมการควบคุมฯ มอบหมาย ตั้งแต่บัดนี้เป็นต้นไป <br/><br/>นอกจากนี้ที่ประชุม ยังตั้งคณะอนุกรรมการขึ้นมา 2 ชุด คือคณะอนุกรรมการด้านบัญชี มีนายพรชัย มาตังคสมบัติ อดีตอธิบการบดีมหาวิทยาลัยมหิดล เป็นประธานและคณะอนุกรรมการด้านกฎหมายและอรรถคดีนายวันชัย ศิริชนะ อดีตอธิการบดีมหาวิทยาลัยแม่ฟ้าหลวง เป็นประธาน ทั้งนี้ ในวันที่ 4 ธ.ค.นี้ จะมีการประชุมครูผู้สอนทุกคน เพื่อทำความเข้าใจเหตุการณ์ที่เกิดขึ้น เพราะบางคนอาจไม่รู้ข่าวสาร เกิดความไม่เข้าใจ รู้สึกไม่มั่นคง ส่งผลต่อประสิทธิภาพการสอน ดังนั้นหากครูมีความมั่นใจ มีความมั่นคงในอาชีพก็จะส่งผลให้การสอนมีประสิทธิภาพตามไปด้วย <br/><br/>“จากการหารือ ที่ประชุมไม่มีความกังวล เพราะคณะกรรมการชุดนี้ เชิญบุคคลที่มีเกียรติ และมีชื่อเสียงระดับประเทศ ทั้ง นายเทียนฉาย กีระนันทน์ อดีตอธิการบดีจุฬาลงกรณ์มหาวิทยาลัย  นายวันชัย นายพรชัย  พร้อมด้วยผู้ทรงคุณวุฒิอีกหลายคนเข้ามาช่วยกันดูแล และตั้งใจว่าเรื่องนี้ต้องทำให้เร็ว ช้าไม่ได้ แต่จะให้บอกว่าเสร็จเมื่อไรนั้นคงไม่ได้ ต้องแล้วแต่สภาพปัญหา ส่วนกรณีที่บอกว่า มีการพาเด็กออกมาประท้วงนั้น ผมเองคิดว่า ไม่ใช่การเอาเด็กมาเป็นตัวประกัน  เด็กยุคนี้ทันสมัยไม่ใช่ใครจะมาสั่งการได้ โดยเฉพาะเด็กที่โรงเรียนกรุงเทพคริสเตียนฯ มีความเป็นผู้นำสูง การแสดงออกต่างๆ มาจากจิตสำนึก เชื่อว่า เมื่อมีคณะกรรมการควบคุมเข้ามาดูแล จะทำให้เขาเกิดความมั่นใจมากขึ้น และคิดว่าจะไม่เกิดเหตุการณ์เช่นนี้อีก”นายเรวัตกล่าว <br/><br/>นายอรรถพล ตรึกตรอง เลขาธิการคณะกรรมการส่งเสริมการศึกษาเอกชน (กช.) กล่าวว่า ตนเข้ามาให้ข้อมูลกับคณะกรรมการควบคุมฯ ซึ่งขณะนี้ถือว่า มูลนิธิสภาคิสตจักรในประเทศไทย ในฐานะผู้รับใบอนุญาตจัดตั้งและ คณะกรรมการบริหารโรงเรียนกรุงเทพคริสเตียนฯ ต้องหยุดปฏิบัติหน้าที่ลงชั่วคราว และส่งมอบบัญชีทรัพย์สินให้คณะกรรมการควบคุมภายใน 7 วัน หากไม่ดำเนินการก็จะต้องเสียค่าปรับวันละ 100,000 บาท ตามกฎหมาย ส่วนกรอบระยะเวลาการควบคุมจะต้องเป็นเท่าไรนั้น คงตอบไม่ได้เพราะต้องให้เวลาคณะกรรมการควบคุมทำงานอย่างเต็มที่ เรื่องนี้มีผลกระทบกับหลายฝ่าย ส่วนที่ทางมูลนิธิฯ เตรียมจะยื่นอุทธรณ์ นั้นถือเป็นสิทธิที่สามารถดำเนินการได้ทั้งนี้ที่ผ่านมาสช. เข้าไปควบคุมโรงเรียนเอกชนแล้ว ทั้งหมด 5 แห่ง โรงเรียนกรุงเทพคริสเตียนฯ เป็นแห่งที่ 6 โดยการเข้าควบคุมแต่ละที่มีเหตุผลต่างกัน เช่น ผู้รับใบอนุญาตฯ เสียชีวิต  ขาดผู้บริหาร เกิดปัญหาสภาพคล่อง ซึ่งไม่ใช่ปัญหาใหญ่ แต่ของโรงเรียนกรุงเทพคริสเตียนฯ มีปัญหาแตกต่างจากที่อื่น ดังนั้นจึงต้องให้เวลาคณะกรรมการควบคุม ดำเนินการตรวจสอบ <br/><br/> </p>
    </article>
  </body>
</html>