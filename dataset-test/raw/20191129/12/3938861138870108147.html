<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_ass-kritikuye-propoziciyi-pro-prioritet-investoram-zgodnim-dobrovilnu-restrukturizaciyu/940589"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T12:22:00+00:00"/>
    <meta property="og:title" content="АСС критикує пропозиції про пріоритет інвесторам, згодним добровільну реструктуризацію"/>
    <meta property="og:description" content="Українська влада має знайти взаємоприйнятне рішення для проблем в секторі відновлюваної енергетики та запропонувати всім учасникам ринку та інвесторам рівні умови. Про це йдеться в заяві Американської торговельної палати (АСС), розміщеній на офіційному сайті організації. В заяві ..."/>
  </head>
  <body>
    <article>
      <h1>АСС критикує пропозиції про пріоритет інвесторам, згодним добровільну реструктуризацію</h1>
      <address><time datetime="2019-11-29T12:22:00+00:00">29 Nov 2019, 12:22</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940589_w_300.jpg?v=0"/>
        <figcaption>Американська торговельна палата: "Всі учасники ринку та інвестори мають отримати від уряду рівні умови". Фото: usembassy.gov</figcaption>
      </figure>
      <p>Українська влада має знайти взаємоприйнятне рішення для проблем в секторі <a href="https://www.rbc.ua/ukr/news/investory-negativno-otreagiruyut-retrospektivnoe-1574955388.html">відновлюваної енергетики</a> та запропонувати всім учасникам ринку та інвесторам рівні умови.</p>
      <p>Про це йдеться в <a href="http://www.chamber.ua/Media/News/12916%20">заяві</a> Американської торговельної палати (АСС), розміщеній на офіційному сайті організації.</p>
      <p>В заяві зазначається, що компанії-члени Палати готові продовжити діалог задля пошуку взаємоприйнятних рішень, що покликані покращити фінансову стабільність гарантованого покупця і дозволити уникнути внесення ретроспективних змін до законодавства щодо діючих проектів, що можуть спричинити довготривалий негативний вплив на інвестиційний клімат України.</p>
      <p>На їх думку, приведення угод про купівлю-продаж електроенергії з відновлюваних джерел у відповідність до міжнародних стандартів фінансування може стати частиною заходів уряду для стабілізації ринку.</p>
      <p>В той же час АСС зазначає неприйнятність пропозиції щодо надання пріоритету у платежах тим інвесторам, які погодяться на добровільну реструктуризацію. Організація наголошує: всі учасники ринку та інвестори мають отримати від уряду рівні умови.</p>
      <p>"Компанії-члени Палати переконані в тому, що надання пріоритетності платежів інвесторам, які погодяться на добровільну реструктуризацію, може звести нанівець добровільний характер такої реструктуризації, тому така опція є неприйнятною у жодному із запропонованих рішень. Принципово важливо, щоб усі учасники ринку та інвестори отримували від уряду рівні умови, незалежно від того, чи погодяться інвестори на реструктуризацію на умовах, встановлених урядом", - зазначається в заяві.</p>
      <blockquote>Нагадаємо, раніше заступник міністра енергетики та захисту довкілля України Костянтин Чижик заявив, що примусового ретроспективного зниження <a href="https://greenenergy.rbc.ua/">"зелених" тарифів</a> не буде. Проте він зазначив, що міністерство пропонує інвесторам різні умови реструктуризації для проектів ВДЕ, які вже працюють і будуть введені в експлуатацію найближчим часом.<br/>Президент Володимир Зеленський 27 листопада на українсько-литовському економічному форумі заявив, що влада не буде робити ніяких необдуманих і невиважених кроків щодо ретроспективних змін у законодавстві, які б погіршували умови ведення бізнесу в країні.</blockquote>
    </article>
  </body>
</html>