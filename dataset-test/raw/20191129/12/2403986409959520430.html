<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/rosiyski_okupanti_u_krimu_nezakonno_koristuvalisya_ukrayinskimi_nadrami_detali_n1241321"/>
    <meta property="og:site_name" content="24 Канал"/>
    <meta property="article:published_time" content="2019-11-29T12:17:00+00:00"/>
    <meta property="og:title" content="Російські окупанти у Криму незаконно користувалися українськими надрами: деталі"/>
    <meta property="og:description" content="Так, окупаційна влада півострова завдяки поплічникам з українського боку використовувала помпову станцію у Херсонській області. Станція забезпечувала завод, розташований в анексованому Криму, українською сировиною."/>
  </head>
  <body>
    <article>
      <h1>Російські окупанти у Криму незаконно користувалися українськими надрами: деталі</h1>
      <address><time datetime="2019-11-29T12:17:00+00:00">29 Nov 2019, 12:17</time> by <a rel="author" href="https://24tv.ua/irina_vihrushh_tag6157/" target="_blank">Ірина Вихрущ</a></address>
      <p>
        <b>Так, окупаційна влада півострова завдяки поплічникам з українського боку використовувала помпову станцію у Херсонській області. Станція забезпечувала завод, розташований в анексованому Криму, українською сировиною.</b>
      </p>
      <p>Російські загарбники користувалися українськими надрами завдяки посадовцям одного з київських підприємств, які мали відношення до помпової станції на Херсонщині. Про це інформує <a href="https://www.npu.gov.ua/news/zlochini-proti-dovkillya/na-xersonshhini-pravooxoronczi-pripinili-nezakonnij-vidobutok-ta-vikoristannya-nadr-ukrajini-okupaczijnoyu-vladoyu-krimu/">пресслужба Нацполіції </a>України.</p>
      <blockquote>Дивіться також: <a href="https://24tv.ua/fsb_stverdzhuye_shho_rosiyanka_v_sevastopoli_shpiguvala_na_korist_ukrayini_n1241248">ФСБ стверджує, що росіянка в Севастополі шпигувала на користь України</a></blockquote>
      <aside>Всупереч діючому законодавству станція забезпечувала сировиною (кондиційна ропа) з озера Сиваш "Кримський содовий завод" – підприємство, яке діє на території анексованого півострова,<cite>– мовиться у повідомленні.</cite></aside>
      <p>Працівники Нацполіції та СБУ за участю співробітників прокуратури Криму, а також представників Херсонської обласної державної адміністрації провели обшуки на помповій станції. Вони виявили, що там українську сировину передавали окупантам за допомогою шести промислових насосів.</p>
      <figure>
        <img src="https://24tv.ua/resources/photos/news/620_DIR/201911/1241321_10277920.jpeg?201911120542"/>
        <figcaption>Помпова станція на Херсонщині/ фото пресслужба Нацполіції</figcaption>
      </figure>
      <figure>
        <img src="https://24tv.ua/resources/photos/news/620_DIR/201911/1241321_10277919.jpeg?201911120542"/>
        <figcaption>Сировину з озера Сиваш незаконно передавали в анексований Крим/ фото пресслужба Нацполіції</figcaption>
      </figure>
      <p>Окрім того, правоохоронці виявили лінію, що незаконно подавала електроенергію з окупованого Криму до помпової станції.</p>
      <p>На київському підприємстві, що пов’язане зі злочинною діяльністю окупантів, слідчі знайшли велику кількість документів, що створена російськими представниками у Криму.</p>
      <figure>
        <img src="https://24tv.ua/resources/photos/news/620_DIR/201911/1241321_10277922.jpeg?201911120542"/>
        <figcaption>На причетному до злочину київському підприємстві знайшли документи російських окупантів у Криму/ пресслужба Нацполіції </figcaption>
      </figure>
      <figure>
        <img src="https://24tv.ua/resources/photos/news/620_DIR/201911/1241321_10277921.jpeg?201911120542"/>
        <figcaption>Документи російських окупантів у Криму знайшли у Києві/ пресслужба Нацполіції</figcaption>
      </figure>
      <p>
        <b>Помпова станція на Херсонщині забезпечувала роботу заводу в окупованому Криму: відео</b>
      </p>
      <figure>
        <iframe src="https://www.youtube.com/embed/nv-G8WGBA4k" width="560" height="315" data-service="Youtube" scrolling="no"/>
      </figure>
      <p>Правоохоронці вже відкрили кримінальне провадження за 4 статтями: "Екоцид", "Забруднення атмосферного повітря", "Порушення правил охорони або використання надр" та "Зловживання владою". Підозрюваним може загрожувати до 15-ти років за ґратами.</p>
    </article>
  </body>
</html>