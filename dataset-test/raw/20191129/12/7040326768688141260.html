<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/boris-johnson-televizyon-programinda-eriyen-buz-blokuyla-temsil-edildi-1398890"/>
    <meta property="og:site_name" content="Karar.com"/>
    <meta property="article:published_time" content="2019-11-29T12:44:00+00:00"/>
    <meta property="og:title" content="Boris Johnson televizyon programında eriyen buz blokuyla temsil edildi"/>
    <meta property="og:description" content="İngiliz televizyon kanalı Channel 4'teki seçim tartışmasına katılmayı reddeden Başbakan Boris Johnson, yayında buz blokla temsil edildi."/>
  </head>
  <body>
    <article>
      <h1>Boris Johnson televizyon programında eriyen buz blokuyla temsil edildi</h1>
      <address>
        <time datetime="2019-11-29T12:44:00+00:00">29 Nov 2019, 12:44</time>
      </address>
      <p>
        <b>İngiliz televizyon kanalı Channel 4'teki seçim tartışmasına katılmayı reddeden Başbakan Boris Johnson, yayında buz blokla temsil edildi.</b>
      </p>
      <p>İngiliz televizyon kanalı Channel 4, çevre konulu bir seçim tartışmasına katılmayı reddeden Başbakan Boris Johnson yerine bir buz blok koyarken, Muhafazakar Parti kanalı tarafsızlık ilkesine karşı geldiği iddiasıyla şikayet etti.</p>
      <p>Channel 4, 12 Aralık'taki seçimlerden önce İngiltere'nin tüm ana siyasi partilerinin liderlerini bir tartışma programına davet etti. Ancak Johnson ile Brexit Partisi'nin aşırı sağcı lideri Nigel Farage, programa katılmayı reddetti.</p>
      <p>Muhafazakar Parti, Johnson'ın yerine eski Çevre Bakanı Michael Gove'u göndermeyi teklif etse de kanal, programın liderlerle yapıldığını belirterek bunu kabul etmedi.</p>
      <p>Programda, Johnson ve Farage, üzerinde dünya haritası olan eriyen buz bloklarıyla temsil edildi. Muhafazakar Parti, bunun üzerine kanalı yayın düzenleme kurumu Ofcom'a şikayet etti.</p>
      <p>Şikayet mektubunda, "Muhafazakar Parti, herhangi bir temsil ve katılımdan mahrum edilmeye çalışılıyor." ifadesine yer verildi.</p>
      <p>Tarafsızlık ilkesine aykırı yayın yapan kanallara para cezası verebilen Ofcom, sürekli ihlal durumunda ise yayın lisansını iptal edebiliyor.</p>
      <p>Ayrıca internet haber sitesi Buzzfeed, isim vermediği bir parti kaynağına dayandığı haberinde, Muhafazakarların yeniden iktidara gelmesi durumunda kanalın yayın lisansının incelenmesini isteyeceğini öne sürdü.</p>
      <related>
        <a href="https://www.karar.com/dunya-haberleri/sel-bolgesine-gec-giden-ingiltere-basbakani-johnsona-ciftcilerden-tepki-1383787"/>
      </related>
      <related>
        <a href="https://www.karar.com/dunya-haberleri/brexit-itirafi-ikinci-dunya-savasindan-sonraki-en-buyuk-hata-1375744"/>
      </related>
    </article>
  </body>
</html>