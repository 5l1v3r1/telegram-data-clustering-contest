<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/pixel-4-dokaze-odfotit-neskutocne-fotky-hviezd-ako-to-dokaze/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-29T12:19:01+00:00"/>
    <meta property="og:title" content="Pixel 4 vie odfotiť neskutočné fotky hviezd. Ako to dokáže?"/>
    <meta property="og:description" content="Spoločnosť Google predstavila so smartfónmi Pixel 3 výkonný nočný režim Night Sight, ktorý dokáže v zlých svetelných podmienkach vyhotoviť pôsobivé snímky."/>
  </head>
  <body>
    <article>
      <h1>Pixel 4 vie odfotiť neskutočné fotky hviezd. Ako to dokáže?</h1>
      <h2>Softvérové kúzla.</h2>
      <address><time datetime="2019-11-29T12:19:01+00:00">29 Nov 2019, 12:19</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Spoločnosť Google predstavila so smartfónmi Pixel 3 výkonný nočný režim Night Sight, ktorý dokáže v zlých svetelných podmienkach vyhotoviť pôsobivé snímky.</b>
      </p>
      <p>S novou generáciou smartfónov <a href="https://www.techbyte.sk/2019/10/google-pixel-4-pixel-4-xl-oficialne/">Pixel 4</a> Google režim Night Sight ešte vylepšil a pridal bonus – <b>režim pre fotografovanie nočnej oblohy</b>. Astrofotografia je zaujímavým žánrom, v rámci ktorého vznikajú očarujúce zábery hviezd, Mliečnej dráhy a ďalších astronomických objektov na nočnej oblohe.</p>
      <p>Fotografi venujúci sa tomuto žánru nepotrebujú len istú dávku znalostí, ale aj dobrý hardvér. Kvalitný objektív, statív, výkonnejší fotoaparát, skúsenosti s postprodukciou a poprípade špeciálne zariadenie AstroTrac, ktoré kompenzuje rotáciu Zeme.</p>
      <figure>
        <img src="https://www.techbyte.sk/wp-content/uploads/2019/11/fotenie-hviezd-5-1.jpg"/>
        <figcaption>Snímka hviezdnej oblohy zachytená fotoaparátom Canon EOS 5D Mark III s objektívom EF 16-35mm f/2.8L II USM. Ohnisko 16.0 mm, clona f/2.8, expozičný čas 30 sekúnd, citlivosť ISO 6400. Foto: <a href="https://pxhere.com/en/photo/517617">pxhere.com</a></figcaption>
      </figure>
      <p>Smartfón po hardvérovej stránke takejto skupine konkurovať nedokáže. Je tu však <b>prepracovaný softvér so strojovým učením</b>, ktorým Google vybavil svoje najnovšie vlajkové lode. Práve vďaka nemu sa dá pomocou smartfónov Google Pixel 4 zachytiť hviezdna nočná obloha. Google jeho prácu <a href="https://ai.googleblog.com/2019/11/astrophotography-with-night-sight-on.html">vysvetľuje vo svojom AI blogu</a>.</p>
      <p>Nočná obloha plná hviezd sa dá zachytiť len cez dlhé expozície, ktoré trvajú aj viac ako 10 sekúnd. Expozičný čas však nemôže byť príliš dlhý. Zem rotuje a hviezdy by sa tým pádom nezobrazili ako ostré bodky, ale čiarky.</p>
      <figure>
        <img src="https://www.techbyte.sk/wp-content/uploads/2019/11/fotenie-hviezd.jpg"/>
        <figcaption>Hviezdy rozmazané pohybom Zeme pri 2-minútovej expozícii. Foto: <a href="https://ai.googleblog.com/2019/11/astrophotography-with-night-sight-on.html">Blog Google</a></figcaption>
      </figure>
      <p>Google Pixel 4 dokáže pracovať s <b>maximálne 4-minútovým celkovým časom expozície</b>. Smartfón ale vytvorí finálnu fotografiu skombinovaním až <b>15 samostatných snímok</b>. Každú vyhotoví <b>s expozičným časom 16 sekúnd.</b></p>
      <p>Pri dlhých expozíciách sa na zábere môžu objaviť poškodené, takzvané horúce pixely. Vyzerajú ako šum alebo bodky červenej, zelenej a modrej farby. Softvér smartfónov poškodené body skryje tak, že ich nahradí priemerom hodnôt susedných pixelov.</p>
      <figure>
        <img src="https://www.techbyte.sk/wp-content/uploads/2019/11/vypalene-pixely.jpg"/>
        <figcaption>Zobrazenie tzv. horúcich pixelov pri dlhej expozícii. Foto: <a href="https://ai.googleblog.com/2019/11/astrophotography-with-night-sight-on.html">Blog Google</a></figcaption>
      </figure>
      <p>Fotenie v tme dokáže zmiasť automatické zaostrovanie. Google Pixel 4 preto zhotoví dve samostatné, 1 sekundu trvajúce expozície, ktoré so zaostrovaním pomôžu. Ak je scéna aj napriek tomu príliš tmavá, <b>ostrenie sa automaticky nastaví na nekonečno</b>, ktoré je pri fotení nočnej oblohy vo väčšine prípadov ideálne.</p>
      <related>
        <a href="https://www.techbyte.sk/2019/04/specifikacie-neznameho-realme-zariadenia/"/>
      </related>
      <p>Softvér vie taktiež rozpoznať, ktorá časť scény predstavuje oblohu. Takúto oblasť v prípade potreby zatemní (napr. pri čiastočnom svite mesiaca), zredukuje šum a zvýši kontrast pre zvýraznenie oblakov, hviezd alebo farieb, <a href="https://ai.googleblog.com/2019/11/astrophotography-with-night-sight-on.html">tvrdí Google</a>.</p>
      <figure>
        <img src="https://www.techbyte.sk/wp-content/uploads/2019/11/zatmavenie-oblohy-1.jpg"/>
        <figcaption>Selektívne zatemnenie oblohy (pravá časť snímky) pri svite mesiaca. Krajinu však softvér nezatemnil. Foto: <a href="https://ai.googleblog.com/2019/11/astrophotography-with-night-sight-on.html">Blog Google</a></figcaption>
      </figure>
      <p>Kombinácia takýchto opatrení na úrovni softvéru umožňuje aj bežným užívateľom vyhotoviť peknú fotku nočnej oblohy bez toho, aby potrebovali drahú techniku a nadpriemerné znalosti. Len vytiahnuť z vrecka smartfón však nestačí.</p>
      <p>Ako sme spomenuli vyššie, potrebné je skutočne <b>stabilné uchytenie</b>, pre čo poslúži statív alebo kompaktný stojan určený priamo pre mobilné zariadenia. Okrem toho je nutné vyraziť za fotkou hviezdnej oblohy ďalej od mesta a silných zdrojov svetla. Svetelné znečistenie je dnes prakticky všadeprítomné, na odľahlejších kopcoch je ho ale len výrazne menej ako na ulici v meste.</p>
      <p>Výnimkou sú samozrejme skutočne odľahlé a neobývané oblasti na Sibíri v Afrike a podobne. U nás to je asi najmenšie svetelné znečistenie <a href="http://nppoloniny.sopsr.sk/sprava-np-2/park-tmavej-oblohy-poloniny/">v parku tmavej oblohy v Poloninách</a>.</p>
      <figure>
        <img src="https://www.techbyte.sk/wp-content/uploads/2019/11/mliecna-draha-1.jpg"/>
        <figcaption>Fotka Mliečnej dráhy zachytená smartfónom Google Pixel 4 XL bez dodatočných úprav. Snímka vznikla za jasného počasia bez svitu Mesiaca nad vulkánom Haleakala (Havaj). Foto: <a href="https://ai.googleblog.com/2019/11/astrophotography-with-night-sight-on.html">Blog Google</a></figcaption>
      </figure>
      <p>Treba myslieť aj na počasie. Musí byť jasno, poprípade len veľmi malá oblačnosť. Pozor aj na mesiac. Nedá sa na jednej fotografii zachytiť mesiac v splne a hviezdy zároveň. Mesiac odráža svetlo intenzívne a slabučké svetlo hviezd sa v jeho svite stratí. Dokonalý ale je nov, no nie je to podmienka.</p>
      <p>V takom prípade vyzerá časť fotografie, ktorá zobrazuje krajinu pod hviezdnym nebom ako silueta. Jednotlivé fázy mesiaca môžete sledovať <a href="https://play.google.com/store/apps/details?id=com.jrustonapps.mymoonphasepro&amp;hl=sk">v tejto podarenej aplikácii</a>. Pre sledovanie počasia je vhodná napr. aplikácia <a href="https://play.google.com/store/apps/details?id=mobi.lockdown.weather&amp;hl=sk">Today Weather</a>, <a href="https://play.google.com/store/apps/details?id=com.accuweather.android">AccuWeather</a> a ďalšie. Skúsenosti užívateľov s presnosťou predpovede aplikácií sa líšia. Každý by si ale mal nájsť tú svoju.</p>
      <p>Na záver pripájame aj užitočnú mapu svetelného znečistenia. Nájdete ju <a href="https://www.lightpollutionmap.info/#zoom=4&amp;lat=5759860&amp;lon=1619364&amp;layers=B0FFFFFTFFFFFFFF">na tejto adrese</a>.</p>
    </article>
  </body>
</html>