<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/fradi/fradi-nem-feltem-a-csapatot-bulgariaban-sem-a-ludogorec-nem-verhetetlen-igy-varjak-a-sorsdonto-el-meccset-a-korabbi-bl-hosok"/>
    <meta property="og:site_name" content="csakfoci.hu"/>
    <meta property="article:published_time" content="2019-11-29T12:38:58+00:00"/>
    <meta property="og:title" content="Fradi: “Nem féltem a csapatot Bulgáriában sem; a Ludogorec nem verhetetlen” – így várják a sorsdöntő EL-meccset a korábbi BL-hősök"/>
    <meta property="og:description" content="A Ferencváros labdarúgócsapatának korábbi Bajnokok Ligája-játékosai bíznak abban, hogy a mostani csapat az Európa-liga csoportküzdelmeinek utolsó fordulójában győzni tud a bolgár Ludogorec otthonában, és bejut a legjobb 32 közé."/>
  </head>
  <body>
    <article>
      <h1>Fradi: “Nem féltem a csapatot Bulgáriában sem; a Ludogorec nem verhetetlen” – így várják a sorsdöntő EL-meccset a korábbi BL-hősök</h1>
      <address><time datetime="2019-11-29T12:38:58+00:00">29 Nov 2019, 12:38</time> by <a rel="author">csakfoci.hu</a></address>
      <p>
        <b>
          <b>A Ferencváros labdarúgócsapatának korábbi Bajnokok Ligája-játékosai bíznak abban, hogy a mostani csapat az Európa-liga csoportküzdelmeinek utolsó fordulójában győzni tud a bolgár Ludogorec otthonában, és bejut a legjobb 32 közé.</b>
        </b>
      </p>
      <p><b>Lisztes Krisztián</b>, az 1995/96-os idényben, amikor bejutottak a BL csoportkörébe, még az FTC legfiatalabb tagjaként volt részese a klub nagy sikerének. A 49-szeres válogatott középpályás a csütörtöki, drámai végjátékkal és 2-2-s döntetlennel záruló, Espanyol elleni mérkőzésen mutatott játékkal elégedett volt.</p>
      <p><i>“Az utolsó pillanatokban bekapott gól nagyon bosszantó ugyan, de az összkép szerintem mindenképpen pozitív. Már az önmagában hatalmas dolog, hogy a csapatnak sikerült idáig eljutnia. A mostani szezonban eddig három mérkőzést játszottunk a Ludogoreccel, és azt a hazai vereség is megmutatta, hogy a futballban mennyit változhat egy csapat teljesítménye néhány héten belül. Biztos vagyok benne, hogy a szakmai stáb maximálisan fel fog készülni az összecsapásra. Azt pedig már a korábbi idegenbeli mérkőzéseinken is láthattuk, hogy nagyon szervezetten futballozunk”</i> – nyilatkozott az MTI-nek <b>Lisztes Krisztián</b>. Hozzátette: a továbbjutás lehetőségének emlegetésével felesleges terhet tenni a játékosokra, bár véleménye szerint a mostani keretet olyan erős karakterű futballisták alkotják, akik ezt is képesek “pozitív teherként” elviselni.</p>
      <blockquote>
        <i>Nem féltem a csapatot Bulgáriában sem, óriási dolog lenne a továbbjutás</i>
      </blockquote>
      <p>– jegyezte meg.</p>
      <p>A 48 éves <b>Telek András</b> szerint a razgardi találkozón a védekezés lesz a kulcskérdés.</p>
      <p>
        <i>“Óriási kiugrási lehetőség, hogy tavasszal is ott lehetnénk a nemzetközi kupaporondon. Bízom benne, hogy sikerül ezt a bravúrt végrehajtunk, hiszen a Ludogorec nem egy verhetetlen csapat. Ugyanakkor a bolgárok a csoportkörben, amikor nyertek a Groupama Arénában, kétségtelenül jobban játszottak.</i>
      </p>
      <blockquote>
        <b>
          <i>Abban biztos vagyok, hogy nem lesz sok helyzetünk, de ami adódik előttünk lehetőség, azt könyörtelenül ki kell használunk.</i>
        </b>
      </blockquote>
      <p><i>Közben a védekezésünknek nagyon össze kell állnia, mert véleményem szerint nem szabad gólt kapnunk”</i> – mondta a korábbi védő.</p>
      <p>A zöld-fehérek egyik legendás “harcosa” <b>Keller József</b> szerint az Espanyoltól az utolsó pillanatban bekapott gól miatt kényszerhelyzetbe került a csapat.</p>
      <p><i>“Jó lett volna, ha úgy utazhatunk ki Bulgáriába, hogy már a döntetlen is elég, így viszont mindenképpen győzelemre kell játszanunk. Hatalmas lehetőség előtt állunk, szenzációs dolog lenne a továbbjutás. Az Espanyol ellen a második félidőben mutatott játékkal elégedett voltam, nyomást gyakoroltunk az ellenfélre, jöttek a beadások és a pontrúgások, amelyekből veszélyt tudtunk teremteni. Azt gondolom, kint is erre lesz majd szükség, de ehhez fontos, hogy bátran futballozzunk”</i> – nyilatkozott Keller József.</p>
      <p>Hozzátette, mivel a bajnokságban “nagyon jól áll” a Ferencváros – véleménye szerint idegenben a Kaposvár, majd otthon a Puskás Akadémia sem szabad, hogy gondot jelentsen -, ezért százszázalékosan a Ludogorec ellen visszavágóra kell összpontosítania. Azt mondta: bízik benne, hogy a legendás “Fradi-szívvel” küzdenek majd a játékosok. Keller az 1991/92-es bajnoki idény zárófordulóját hozta fel példaként, amikor a zöld-fehéreknek Diósgyőrben kellett nyerniük az aranyéremért:</p>
      <blockquote>
        <i>Ott nem volt semmi mérlegelés, csak kimentünk a pályára, önbizalommal tele és nyertünk…</i>
      </blockquote>
      <p>A Ferencváros a biztos csoportelső Espanyol elleni 2-2-es döntetlennel két hét múlva úgy utazhat a Ludogorec otthonába, hogy győzelemmel a legjobb 32 közé kerül. A bolgár riválist a Bajnokok Ligája selejtezőjében kettős győzelemmel kiejtette, de az El második fordulójában 3-0-ra kikapott tőle.</p>
    </article>
  </body>
</html>