<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443006/Zeman-ne-zeli-da-se-ceske-tajne-sluzbe-bave-Rusijom-i-Kinom"/>
    <meta property="og:site_name" content="Politika Online"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="Земан не жели да се чешке тајне службе баве Русијом и Кином"/>
    <meta property="og:description" content="Праг - Председник Чешке Милош Земан оптужио је Безбедносну информативну службу Чешке (БИС) да само прави проблеме у односима са Русијом и Кином, након што је у годишњем извештају та служба упозорила на појачане обавештајне активности Русије и Кине у Чешкој, као на велики ризик. Земан је истовремено означио за веома претерану реакцију Русије на извештај БИС. Руске власти су након објављивања тог извештаја 10 сати држале на аеродрому у Москви чешког министра пољопривреде Мирослава Томана и делегацију не дозволивши им на крају лет до Казања, где је чешка делегација имала договорен састанак са локалним властима и предузетницима и правдајући то касније административним грешкама. „Ја сам препоручивао да се БИС посвети привредном криминалу у домаћој средини, што је део њиховог посла по"/>
  </head>
  <body>
    <article>
      <h1>Земан не жели да се чешке тајне службе баве Русијом и Кином</h1>
      <h2>За Чешку и ЕУ прави непријатељ требало би да буде међународни тероризам, рекао је Земан и запретио председнику Сената Парламенту Јарославу Кубери да је њиховом пријатељству крај ако посети Тајван</h2>
      <address>
        <time datetime="2019-11-29T12:26:00+00:00">29 Nov 2019, 12:26</time>
      </address>
      <p><b>П</b><b>раг</b> - Председник Чешке Милош Земан оптужио је Безбедносну информативну службу Чешке (БИС) да само прави проблеме у односима са Русијом и Кином, након што је у годишњем извештају та служба упозорила на појачане обавештајне активности Русије и Кине у Чешкој, као на велики ризик.</p>
      <p>Земан је истовремено означио за веома претерану реакцију Русије на извештај БИС. Руске власти су након објављивања тог извештаја 10 сати држале на аеродрому у Москви чешког министра пољопривреде Мирослава Томана и делегацију не дозволивши им на крају лет до Казања, где је чешка делегација имала договорен састанак са локалним властима и предузетницима и правдајући то касније административним грешкама.</p>
      <p>„Ја сам препоручивао да се БИС посвети привредном криминалу у домаћој средини, што је део њиховог посла по закону о БИС која треба да брани економске интересе Чешке. Али, имам утисак да су одабрали комотнији пут, који се тешко проверава. А ако је истина да је то руска реакција, по мом мишљењу веома претерана, али реакција на нешто конкретно, то је наравно грешка”, казао је чешки председник Земан у редовном интервјуу приватној телевизији ТВ Барандов чије изводе преноси Бета.</p>
      <p>Чешки председник критиковао је такође извештај БИС објављен ове седмице у коме контраобавештајна служба упозорава на појачане активности руских и кинеских обавештајних служби и све јачу кампању лажних вести и дезинформација које често шире чешки проруски алтернативни медији и којом настоје да пољуљају поверење Чеха у институције и Европску унију.</p>
      <p>„Ја лично тврдим да нам БИС у односима са Русијом и Кином пре прави проблеме. Од наших људи било у односу према Русији или Кини прави корупмирана бића. Русија није наш непријатељ, Русија је наш економски партнер, наш опонент, наш конкурент, али времена хладног рата су, надам се, давно већ прошла”, казао је Земан.</p>
      <figure>
        <img src="http://www.politika.rs/upload/CKEditor/2019/11/Amblem-ceske-tajne-sluzbe-BIS.jpg"/>
      </figure>
      <p>                                                     <i>Амблем чешке тајне службе БИС</i></p>
      <p>Настојања БИС да упозори на кампању лажних вести и циљаних дезинформација од стране Русије преко чешких проруских медија, Земан је означио за покушај чешке контраобавештајне службе да се игра цензора. „То је надобудни став квази цензора који мисле да је све осим њихове истине лаж и дезинформација”, рекао је Земан.</p>
      <p>Председник Земан поновио је да би за Чешку и ЕУ прави непријатељ требало да буде пре свега међународни тероризам а запретио је и председнику Сената Парламента Чешке, свом пријатељу Јарославу Кубери, да је њиховом пријатељству крај ако оствари своје најаве да посети Тајван.</p>
      <p>„Уколико отпутује тамо, онда је пријатељству заиста крај. Планираном посетом Тајвану Кубера даје предност интересима своје странке пред националним. То је против националних у конкретном случају економских интереса Чешке Републике”, казао је чешки председник.</p>
      <p>Посета трећег највишег званичника Чешке Тајвану наредне године већ сада изазива бриге чешких дипломата јер су уверени да ће та посета разљутити Пекинг због политике једне Кине када подршка Тајвану на било који начин може да има осетне последице по интересе чешких предузећа у Кини. Односе Чешке и са Кином и са Русијом погоршавају у последње време опозиционе градске власти Прага које у обе земље критикују оштро стање и гажење људских права.</p>
      <p>Праг и Пекинг раскинули су недавно уговор о партнерству а Русија прети Чешкој да ће погазити међувладине споразуме ако мала прашка општина на периферији Прага, Жепорије заиста постави споменик руским колаборантима са Хитлеровим фашистима, тзв. Власовцима. Они су, међутим, у последњим данима рата, дали пресудни допринос да Прашки устанак маја 1945. не буде угушен у крви, јер су оржује окренули против Хитлерових Немаца и помогли Чесима.</p>
      <p>„Да. Власовци имају два лица. Истина је да су помогли да се спаси Праг. Али исто тако је истина да су пре тога дуге године били издајице властите земље и сада је питање да ли могу да се искупе са буквално неколико дана позитивног делања и да ли ће њихова издаја домовине бити заборављена. Ја мислим да не би требало да се заборавља”, казао је председник Земан.</p>
    </article>
  </body>
</html>