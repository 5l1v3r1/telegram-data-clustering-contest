<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23522460-euro-2020-personalitati-marca-ale-fotbalului-vor-lua-parte-tragerea-sorti.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T12:56:00+00:00"/>
    <meta property="og:title" content="Euro 2020: Personalități de marcă ale fotbalului vor lua parte la tragerea la sorți"/>
    <meta property="og:description" content="Tragerea la sorți a grupelor Campionatului European 2020 se va desfășura sâmbătă (30 noiembrie), la București. Evenimentul va avea loc la Romexpo (de la ora 19:00), acolo unde vor participa 11"/>
  </head>
  <body>
    <article>
      <h1>Euro 2020: Personalități de marcă ale fotbalului vor lua parte la tragerea la sorți</h1>
      <address><time datetime="2019-11-29T12:56:00+00:00">29 Nov 2019, 12:56</time> by <a rel="author">Diana Ene</a></address>
      <p>
        <b>Tragerea la sorți a grupelor Campionatului European 2020 se va desfășura sâmbătă (30 noiembrie), la București. Evenimentul va avea loc la Romexpo (de la ora 19:00), acolo unde vor participa 11 ambasadori UEFA, personalități de marcă ale fotbalului. Printre aceștia se numără Iker Casillas (Spania), Phillip Lahm (Germania), Francesco Totti (Italia), Ricardo Carvalho (Portugalia) sau Ruud Gullit (Olanda).</b>
      </p>
      <ul>
        <li>
          <b>
            <a href="https://sport.hotnews.ro/stiri-fotbal-23522228-afp-inainte-tragerea-sorti-romania-nu-este-nici-pregatita-nici-calificata-pentru-euro-2020.htm">AFP, înainte de tragerea la sorți: "România nu este nici pregătită, nici calificată pentru Euro 2020"</a>
          </b>
        </li>
      </ul>
      <p>Potrivit FRF, în cadrul unui eveniment special ce a avut loc vineri dimineață la Casa Fotbalului, Martin Kallen, CEO UEFA Events, a anunțat numele importante din fotbalul european care vor participa la tragerea la sorți și vor fi implicați în extragere.<br/><br/>Alături de Giorgio Marchetti, directorul de competiţii UEFA, va urca pe scenă un ”unprezece” de vis format din: Iker Casillas (Spania) – Phillip Lahm (Germania), John Sivebæk (Danemarca), Ricardo Carvalho (Portugalia), Marcel Desailly (Franţa) – Theodoros Zagorakis (Grecia), João Mário (Portugalia), Karel Poborsky (Cehia), Ruud Gullit (Olanda) – Andrey Arshavin (Rusia), Francesco Totti (Italia).<br/><br/><b>Cum se va desfășura tragerea la sorți</b></p>
      <ul>
        <li>Toate cele 12 gazde EURO 2020 au fost repartizate dinainte în grupe. Dacă trece de Islanda și apoi de câștigătoarea dintre Bulgaria și Ungaria, România se va afla în grupa C, la fel ca și o altă țară gazdă – Olanda. De asemenea, Ucraina va fi repartizată în aceeași grupă.</li>
      </ul>
      <ul>
        <li>Urnele s-au realizat pe baza performanței din grupele preliminare EURO 2020.</li>
      </ul>
      <ul>
        <li>Între cele 20 de echipe calificate direct din preliminarii se află și 7 țări gazdă. Alte 4 vor evolua în play-off. Câștigătoarea play-off-ului ”B” în care evoluează Irlanda va merge în grupa E.</li>
      </ul>
      <ul>
        <li>Câștigătoarele play-off-urilor ”A” și ”C”, în care poate fi cel puțin una dintre România și Ungaria, de asemenea gazde EURO, vor avea mai multe posibilități la repartizarea în faza grupelor a turneului final. Dacă învingătoarea play-off-ului ”C” va fi Scoția, atunci aceasta va merge în grupa D.</li>
      </ul>
      <ul>
        <li>Ucraina nu va putea fi în aceeași grupă cu Rusia. Astfel, Ucraina va fi repartizată în grupa C, în timp ce Belgia va merge în grupa B.</li>
      </ul>
      <p><b>Componența urnelor la tragerea la sorți<br/></b><br/>Urna I: Belgia, Italia, Anglia, Germania, Spania, Ucraina<br/>Urna a II-a: Franţa, Polonia, Elveţia, Croaţia, Olanda, Rusia<br/>Urna a III-a: Portugalia, Turcia, Danemarca, Austria, Suedia, Cehia<br/>Urna a IV-a: Ţara Galilor, Finlanda, Câştigătoare play-off Divizia A, Câştigătoare play-off Divizia B, Câştigătoare play-off Divizia C, Câştigătoare play-off Divizia D</p>
      <figure>
        <img src="https://media.hotnews.ro/media_server1/image-2019-11-29-23522455-0-urnele-tragerea-sorti-grupelor-euro-2020.png"/>
      </figure>
      <p>Ultimele patru locuri la turneul final vor fi acordate după play-off-urile din Liga Naţiunilor. Este ultima ocazie şi pentru România, care va juca în semifinale cu Islanda.<br/><br/><b>Cum arată duelurile din play-off-ul Ligii Națiunilor:</b><br/><br/>Divizia A / Islanda - România şi Bulgaria - Ungaria<br/>Divizia B / Bosnia-Herţegovina - Irlanda de Nord şi Slovacia - Irlanda<br/>Divizia C / Scoţia - Israel şi Norvegia - Serbia<br/>Divizia D / Georgia - Belarus şi Macedonia de Nord - Kosovo.<br/><b><br/>Euro 2020, date de ținut minte</b></p>
      <ul>
        <li>30 noiembrie 2019 - Va avea loc tragerea la sorți a grupelor de la Euro 2020, eveniment care va fi găzduit de București.</li>
      </ul>
      <ul>
        <li>26 martie 2020 - Vor avea loc semifinalele din play-off-ul din Liga Națiunilor.</li>
      </ul>
      <ul>
        <li>31 martie 2020 - Vor avea loc finalele din play-off-ul din Liga Națiunilor.</li>
      </ul>
      <ul>
        <li>12 iunie - 12 iulie 2020 - În această perioadă va avea loc Euro 2020, marea finală urmând să aibă loc pe Wembley, din Londra.</li>
      </ul>
    </article>
  </body>
</html>