<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/arsenal-uvolni-unaj-emeri.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T12:19:00+00:00"/>
    <meta property="og:title" content="&quot;Арсенал&quot; уволни Унай Емери"/>
    <meta property="og:description" content="Фреди Люнберг поема тима"/>
  </head>
  <body>
    <article>
      <h1>"Арсенал" уволни Унай Емери</h1>
      <h2>Фреди Люнберг поема тима</h2>
      <address>
        <time datetime="2019-11-29T12:19:00+00:00">29 Nov 2019, 12:19</time>
      </address>
      <p>Футболният "Арсенал" уволни досегашния си мениджър Унай Емири. Това съобщават "артилеристите" на <a href="https://www.arsenal.com/news/unai-emery-leaves-club">официалния си сайт</a>. </p>
      <p>Промяната идва часове след загубата на английския тим с 1:2 от "Айнтрахт" в груповата фаза на Лига Европа. Причината, според официалното съобщение е, че испанецът не е могъл да постигне желаните успехи с тима.</p>
      <figure>
        <iframe data-src="https://twitter.com/Arsenal/status/1200356172471185408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>За наследник на Емери се посочва бившият футболист и треньор в детско-юношеската школа на "Арсенал" Фреди Люнберг. Шведът има 216 мача за тима в периода 1998-2007 г. На сметката си има 46 гола.</p>
      <figure>
        <img src="https://img.bg.sof.cmestatic.com/media/images/640x/Nov2019/2112035477.jpg"/>
        <figcaption>Снимка: Reuters</figcaption>
      </figure>
      <p>Емери пое тима през май 2018 г. Той зае поста след 22-годишната ера на Арсен Венгер. През миналия сезон "Арсенал" завърши на 5-о място в английското първенство и игра финал в Лига Европа. През настоящата кампания "артилеристите" са 8-и с 4 победи от 13 мача в Англия, а във втория по сила европейски клубен турнир имат висок шанс да продължат в елиминациите.</p>
      <p>Само че периодът за Емери не е особено сполучлив, тъй като от 7 мача във всички турнири "Арсенал" няма победа. За последно тимът от Лондон се поздрави с успех срещу "Витория" Гимараеш на 24 октомври.</p>
      <p>Испанецът беше начело на отбора в 78 мача, в които постигна 43 победи, 16 равенства и 19 загуби.</p>
      <figure>
        <img src="https://img.bg.sof.cmestatic.com/media/images/640x/Nov2019/2112035476.jpg"/>
        <figcaption>Снимка: Reuters</figcaption>
      </figure>
      <p>Феновете би трябвало да са доволни от избора на ръководството да освободи мениджъра. В последните седмици привържениците изразяват остро недоволството си от решенията на мениджъра, като в мача срещу "Айнтрахт" на стадиона на "Арсенал" по трибуните имаше шокиращо малко количество зрители - едва около 1000-2000. </p>
      <p>"Отправяме най-искрената ни благодарност към Унай и колегите му, които бяха неудържими в усилията си да върнат клуба да се състезава на нивото, което всички очакваме и изискваме. Пожелаваме на Унай и неговия екип бъдещи успехи", се казва в съобщението от ръководството на "Арсенал".</p>
    </article>
  </body>
</html>