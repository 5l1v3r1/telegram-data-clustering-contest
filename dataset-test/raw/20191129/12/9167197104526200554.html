<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.myvin.com.ua/news/7884-u-vinnytskii-miskii-radi-dva-novykh-deputaty-dmytro-myra-ta-serhii-kushnir"/>
    <meta property="og:site_name" content="Моя Вінниця"/>
    <meta property="article:published_time" content="2019-11-29T12:17:00+00:00"/>
    <meta property="og:title" content="У Вінницькій міській раді два нових депутати: Дмитро Мира та Сергій Кушнір"/>
    <meta property="og:description" content="Сьогодні відбулись зміни у складі міської ради. На черговій сесії було достроково припинено повноваження депутатів Андрія Очеретного та Ігоря Скоромного. А на позачерговій сесії, яка відбулась цього ж дня, представили нових депутатів -  Сергія Кушніра та Дмитра Миру. А Андрія Очеретного затверджено на посаді заступника міського голови."/>
  </head>
  <body>
    <article>
      <h1>У Вінницькій міській раді два нових депутати: Дмитро Мира та Сергій Кушнір</h1>
      <address>
        <time datetime="2019-11-29T12:17:00+00:00">29 Nov 2019, 12:17</time>
      </address>
      <p>
        <i>Сьогодні відбулись зміни у складі міської ради. На черговій сесії було достроково припинено повноваження депутатів Андрія Очеретного та Ігоря Скоромного. А на позачерговій сесії, яка відбулась цього ж дня, представили нових депутатів -  Сергія Кушніра та Дмитра Миру. А Андрія Очеретного затверджено на посаді заступника міського голови.</i>
      </p>
      <p>Андрій Очеретний та Ігор Скоромний були депутатами Вінницької міської ради 6 та 7 скликань. На сьогоднішній черговій сесії депутати проголосували за складання ними депутатських повноважень, враховуючи їх особисті заяви та висновок  постійної комісії міської ради з питань законності, депутатської діяльності і етики. </p>
      <p>Міський голова та депутатський корпус подякували за роботу колегам, які достроково припинили повноваження депутатів. «<i>На сьогоднішній день моїм розпорядженням Андрій Очеретний призначений в.о. заступника міського голови, він працює в напрямку – фінанси, економіка, інвестиції, мале і середнє підприємництво, виробництво тощо. Якщо говорити про Ігоря Скоромного, то у зв’язку з переходом на іншу важливу роботу, несумісну з депутатською діяльністю, він написав цю заяву. Хочу подякувати Андрію Михайловичу та Ігорю Олександровичу за плідну і конструктивну роботу на округах</i>», – зазначив міський голова <b>Сергій Моргунов</b>.</p>
      <p><b>Ігор Скоромний</b> також подякував усім за плідну співпрацю. «<i>Мені було дуже приємно з вами працювати. Я залишаюся в громаді міста і буду підтримувати громаду у всіх ініціативах</i>», – зазначив він.</p>
      <figure>
        <img src="https://www.myvin.com.ua/uploads/ckeditor/pictures/7016/content_IMG_0081.jpg"/>
      </figure>
      <p>Після перерви розпочалась позачергова 47-а сесія міської ради, на початку якої заслухали інформацію голови Вінницької міської виборчої комісії Дмитра Шевчука, який повідомив, що для приведення чисельного складу депутатського корпусу відповідно до нормативних актів 29 листопада було скликано засідання Вінницької міської виборчої комісії Вінницької області. На якому було розглянуто документи та прийнято відповідні рішення і постанови про реєстрацію депутатами Вінницької міської ради Миру Дмитра Вікторовича та Кушніра Сергія Івановича. </p>
      <p>Два рішення сьогоднішньої позачергової сесії, за які проголосував депутатський корпус, стосувались змін у постійних комісіях міської ради. Зокрема, головою постійної комісії міської ради з питань промисловості, підприємництва, транспорту, зв’язку та сфери послуг замість Андрія Очеретного відтепер буде Роман Андронійчук. І до складу цієї ж комісії включено Сергія Кушніра. А Дмитро Мира включений замість Ігоря Скоромного до постійної комісії міської ради з питань містобудування, будівництва, земельних відносин та охорони природи.</p>
      <figure>
        <img src="https://www.myvin.com.ua/uploads/ckeditor/pictures/7017/content_IMG_0081.jpg"/>
      </figure>
      <p>Крім того, депутати проголосували за затвердження Андрія Очеретного на посаді заступника міського голови, а також за включення його до складу виконкому міської ради. </p>
      <p>
        <i>
          <b>Для довідки:</b>
        </i>
      </p>
      <p>Сергій Кушнір 1981 року народження. У 2003 році закінчив Одеську державну академію будівництва та архітектури. У 2015 році  закінчив Одеський регіональний інститут державного управління Національної академії державного управління при Президентові України, здобув кваліфікацію магістра водних ресурсів та державного управління.</p>
      <p>У квітні-жовтні 2016 року працював на посаді керівника Служби Віце-прем’єр-міністра України. 2016–2017 роки – заступник Міністра Кабінету Міністрів України. У 2017 році призначений заступником Державного секретаря Кабінету Міністрів України. Має 3-й ранг державного службовця. Нагороджений Почесною грамотою Кабінету Міністрів України.</p>
      <p>Дмитро Мира народився  у м. Ямпіль Вінницької області у 1989 році. У 2012-му закінчив Вінницький державний педагогічний університет ім. М. Коцюбинського та отримав диплом за спеціальністю «вчитель математики та економіки». З 2014-го – голова  Вінницької молодіжної ради. Професійну діяльність розпочав у 2012 році педагогом-організатором Центру підліткових клубів за місцем проживання. З 2014 по 2016 рр. – завідувач відділом організаційно-масової роботи КЗ «Центру підліткових клубів за місцем проживання». З вересня 2016-го – призначений на посаду директора цього закладу. </p>
      <slideshow>
        <figure>
          <img src="https://myvin.s3-eu-central-1.amazonaws.com/uploads/gallery/img/26570/IMG_0037.jpg?X-Amz-Expires=600&amp;X-Amz-Date=20191204T164935Z&amp;X-Amz-Algorithm=AWS4-HMAC-SHA256&amp;X-Amz-Credential=AKIAIH4FGWE5WVAQAQ6A%2F20191204%2Feu-central-1%2Fs3%2Faws4_request&amp;X-Amz-SignedHeaders=host&amp;X-Amz-Signature=c38569e1c4e41d2d20f9837bbd893994d0e086996e947ce9379a230a31fc60c7"/>
        </figure>
        <figure>
          <img src="https://myvin.s3-eu-central-1.amazonaws.com/uploads/gallery/img/26571/IMG_0062.jpg?X-Amz-Expires=600&amp;X-Amz-Date=20191204T164935Z&amp;X-Amz-Algorithm=AWS4-HMAC-SHA256&amp;X-Amz-Credential=AKIAIH4FGWE5WVAQAQ6A%2F20191204%2Feu-central-1%2Fs3%2Faws4_request&amp;X-Amz-SignedHeaders=host&amp;X-Amz-Signature=14bbed89f026eafb9e30274fef3df22364200d0b71e4ee92cda338fb55f475b5"/>
        </figure>
        <figure>
          <img src="https://myvin.s3-eu-central-1.amazonaws.com/uploads/gallery/img/26572/IMG_0081.jpg?X-Amz-Expires=600&amp;X-Amz-Date=20191204T164935Z&amp;X-Amz-Algorithm=AWS4-HMAC-SHA256&amp;X-Amz-Credential=AKIAIH4FGWE5WVAQAQ6A%2F20191204%2Feu-central-1%2Fs3%2Faws4_request&amp;X-Amz-SignedHeaders=host&amp;X-Amz-Signature=028c83242cc4f8cf15860d4a0cdf2cbd8b311776ade898adf7282ea9610a16ee"/>
        </figure>
      </slideshow>
      <footer>Від Департамент у справах ЗМІ та зв'язків з громадськістю Вінницької міської ради</footer>
    </article>
  </body>
</html>