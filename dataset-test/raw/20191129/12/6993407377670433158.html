<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-khizbut-takhrir-sud/30299009.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T12:58:55+00:00"/>
    <meta property="og:title" content="П’ятеро фігурантів «справи Хізб ут-Тахрір» перебуватимуть під арештом до 15 лютого – адвокат"/>
    <meta property="og:description" content="Підконтрольний Кремлю Верховний суд Криму відхилив апеляцію і залишив в СІЗО п’ятьох фігурантів другої сімферопольської «справи Хізб ут-Тахрір», повідомляє проєкт Радіо Свобода Крим.Реалії. Таким чи"/>
  </head>
  <body>
    <article>
      <h1>П’ятеро фігурантів «справи Хізб ут-Тахрір» перебуватимуть під арештом до 15 лютого – адвокат</h1>
      <address>
        <time datetime="2019-11-29T12:58:55+00:00">29 Nov 2019, 12:58</time>
      </address>
      <p>Підконтрольний Кремлю Верховний суд Криму відхилив апеляцію і залишив в СІЗО п’ятьох фігурантів другої сімферопольської «справи Хізб ут-Тахрір», повідомляє проєкт Радіо Свобода <a href="https://ru.krymr.com/a/news-delo-khizb-ut-takhrir/30298885.html">Крим.Реалії</a>.</p>
      <p>Таким чином Фарход Базаров, Акім Бекіров, Яшар Муедінов, Сеітвелі Сейтабдієв і Рустем Сейтхалілов залишаться під арештом до 15 лютого 2020 року.</p>
      <p>«Я клопотав про відкладення засідання, оскільки мій підзахисний (<i>Рустем Сейтхалілов – ред</i>.) не був доставлений в залу суду, але суд це клопотання відхилив. Були розглянуті всі три апеляційні скарги. Досить передбачувано вони були відхилені. Суд залишив постанову про арешт до 15 лютого в силі», – розповів адвокат Костянтин Рустемов.</p>
      <p>Напередодні підконтрольний Росії Верховний суд Криму залишив під арештом чотирьох фігурантів другої сімферопольської «справи Хізб ут-Тахрір». Раніше повідомлялося, що п’ятьох фігурантів цієї справи етапували з Сімферопольського СІЗО №1 в сусідню Росію.</p>
      <p>Співробітники ФСБ, МВС Росії і Росгвардії 27 березня провели в Криму обшуки в будинках кримськотатарських активістів, в тому числі активістів громадського об’єднання «Кримська солідарність». Всього було затримано 24-х активістів.</p>
      <p>Обвинуваченими у цій справі проходять 25 кримських татар, 23 з яких вивезено в СІЗО Ростова-на-Дону, Таганрога і Шахти, один – Раім Айвазов – перебуває в СІЗО Сімферополя, ще один – Едем Яячіков – зник, його місце перебування невідоме з 27 березня.</p>
      <p>Раніше представник ОБСЄ зі свободи ЗМІ Арлем Дезір засудив арешт активістів «Кримської солідарності» після масових обшуків 27 березня в анексованому Криму, закликавши до їх негайного звільнення з російського СІЗО. У Міністерстві закордонних справ Росії заявили, що заклики Дезіра викликають «подив».</p>
    </article>
  </body>
</html>