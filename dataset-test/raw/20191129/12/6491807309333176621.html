<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/obshchestvo/bivsh-policay-napadna-lekari-i-sestri-v-stolichna-bolnica"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-29T12:01:01+00:00"/>
    <meta property="og:title" content="Бивш полицай нападна лекари и сестри в столична болница, не му давали да пуши"/>
    <meta property="og:description" content="Пациент от столична болница нападна лекуващите го лекари и медицински сестри. Сигналът за нападението е подаден от персонала на болницата. Инцидентът е станал около 4 часа тази сутрин в болница „Св. Анна“, когато в Клиниката по хирургия е бил извикан лекар от Клиниката по анестезиология и интензивно лечение, за да направи консултация заради лечение на тежко болен пациент."/>
  </head>
  <body>
    <article>
      <h1>Бивш полицай нападна лекари и сестри в столична болница, не му давали да пуши</h1>
      <address>
        <time datetime="2019-11-29T12:01:01+00:00">29 Nov 2019, 12:01</time>
      </address>
      <p>Пациент от столична болница нападна лекуващите го лекари и медицински сестри. Сигналът за нападението е подаден от персонала на болницата. Инцидентът е станал около 4 часа тази сутрин в болница „Св. Анна“, когато в Клиниката по хирургия е бил извикан лекар от Клиниката по анестезиология и интензивно лечение, за да направи консултация заради лечение на тежко болен пациент.</p>
      <p>По това време друг пациент, приет за планова операция, проявил агресия срещу персонала в коридора на Първо отделение на Клиниката по хирургия. Той започнал да удря, души и обижда дежурните лекари и сестри, размахвал белезници и заплашвал с арест, оплакаха се от лечебното заведение. Две от сестрите са по-сериозно пострадали, всички останали са в шок.</p>
      <p>Агресивният пациент, за когото по-късно бе установено, че е бивш полицай, дори успял да счупи вратата на клиниката. Нападението, обаче, не е заснето от камерите на болницата, защото мъжът сложил върху камерите гумени ръкавици.  След изстъплението си, той избягал и бе обявен за общодържавно издирване. Малко по-късно днес обаче, мъжът бе задържан след като по обед сам се появи пред болницата. Той е на 50 години и се казва Здравко Инджов, съобщи Нова телевизия.  Инджов призна пред тв камерите, че е бивш полицай, но отрича да е посягал на медицинския персонал. Според него една от тях се е свила сама в ъгъл на стаята, без той да я е удрял. Обясни също така, че сестрите не му давали да пуши в отделението.</p>
      <related>
        <h4>още по темата</h4>
        <a href="https://www.manager.bg/svyat/mzh-zalya-ss-soda-kaustik-51-deca-i-trima-vzpitateli-v-detska-gradina-v-kitay"/>
        <a href="https://www.manager.bg/svyat/37-ubiti-i-nad-60-raneni-v-napadenie-sreshchu-sluzhiteli-na-kanadska-minna-kompaniya-v-burkina"/>
        <a href="https://www.manager.bg/svyat/napadnaha-s-nozh-propekinski-deputat-v-honkong"/>
        <a href="https://www.manager.bg/svyat/napadenie-s-nozh-v-manchestr-nay-malko-4-dushi-sa-raneni"/>
      </related>
    </article>
  </body>
</html>