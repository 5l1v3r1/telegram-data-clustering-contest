<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/drustvo/lukoil-zeli-da-se-razvija-i-ostane-na-srpskom-trzistu_1071523.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T12:07:00+00:00"/>
    <meta property="og:title" content="Лукоил жели да се развија и остане на српском тржишту"/>
    <meta property="og:description" content="Потпредседница Владе Србије и министарка грађевинарства, саобраћаја и инфраструктуре Зорана Михајловић састала се данас са делегацијом компаније Lukoil, коју је предводио генерални директор Денис Рјупин, а..."/>
  </head>
  <body>
    <article>
      <h1>Лукоил жели да се развија и остане на српском тржишту</h1>
      <h2>БЕОГРАД - Потпредседница Владе Србије и министарка грађевинарства, саобраћаја и инфраструктуре Зорана Михајловић састала се данас са делегацијом компаније "Lukoil", коју је предводио генерални директор Денис Рјупин, а који је поручио да Lukoil жели да се развија и остане на српском тржишту.</h2>
      <address>
        <time datetime="2019-11-29T12:07:00+00:00">29 Nov 2019, 12:07</time>
      </address>
      <p>Михајловић је рекла да Србија и Руска Федерација имају веома добре билатералне односе и стратешко партнерство, засновано на одличним односима два председника, саопштило је то министарство.</p>
      <figure>
        <img src="http://www.rtv.rs/sr_ci/drustvo/slike/2019/11/29/mihajloviceva-lukoil-sastanak-.jpg"/>
        <figcaption>Министарство грађевинарства и саобраћаја</figcaption>
      </figure>
      <p>"Нама је у интересу да "Lukoil", као успешна компанија, настави да послује у Србији и ту смо да пружимо подршку да се ваше пословање усклади са постојећим и новим законским прописима наше државе", рекла је Михајловић.</p>
      <p>Денис Рјупин истакао је да је "Lukoil" од 2003. године у Србији и да има намеру да остане да ради у земљи, те да своје пословање заснива на законодавству Србије.</p>
      <p>"Lukoil је компанија која има намеру даље да се развија. Дуго смо на српском тржишту и желимо ту да останемо. Ваша подршка у усклађивању са локалним законодавством нам је значајна", рекао је Рјупин.</p>
    </article>
  </body>
</html>