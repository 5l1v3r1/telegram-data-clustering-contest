<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/20-tal-extinction-rebellion-activisten-opgepakt-die-actie-wilden-voeren-tegen-black-friday~a1e64529/"/>
    <meta property="og:site_name" content="HLN"/>
    <meta property="article:published_time" content="2019-11-29T12:47:57+00:00"/>
    <meta property="og:title" content="20-tal Extinction Rebellion-activisten opgepakt die actie wilden voeren tegen Black Friday"/>
    <meta property="og:description" content="De politie van de zone Brussel Hoofdstad-Elsene heeft in de afgelopen nacht van donderdag 28 op vrijdag 29 november 22 actievoerders van Extinction Rebellion opgepakt, toen ze een affiche-actie wil..."/>
  </head>
  <body>
    <article>
      <h1>20-tal Extinction Rebellion-activisten opgepakt die actie wilden voeren tegen Black Friday</h1>
      <address><time datetime="2019-11-29T12:47:57+00:00">29 Nov 2019, 12:47</time> by <a rel="author">PVZ</a></address>
      <p>
        <b>De politie van de zone Brussel Hoofdstad-Elsene heeft in de afgelopen nacht van donderdag 28 op vrijdag 29 november 22 actievoerders van Extinction Rebellion opgepakt, toen ze een affiche-actie wilden houden tegen Black Friday. Dat schrijft Bruzz en wordt bevestigd aan Belga.</b>
      </p>
      <p>De leden van de radicale klimaatactiegroep werden omstreeks 23.00 uur in het centrum van de hoofdstad aangehouden ten gevolge van een controle.</p>
      <p>"Ze waren in het bezit van materiaal waaruit we konden opmaken, dat ze iets van plan waren. Het gaat onder andere om verfborstels, verfspuitbussen, lijm, affiches , spandoeken gericht tegen Black Friday. Op de vlaggen en affiches stond het logo van Extinction Rebellion", vertelt woordvoerster van de Brusselse politie Ilse Van de keere.</p>
      <p>De politie hield de actievoerders aan. Ze moesten een nacht in de cel doorbrengen. Hun affiche-actie richt zich op Black Friday, een soort koopjesdag met grote kortingen die door Extinction Rebellion gezien wordt als een "krankzinnige promotie van consumentisme".</p>
    </article>
  </body>
</html>