<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805268/%D9%84%D8%B2%D9%88%D9%85-%D8%A7%DB%8C%D8%AC%D8%A7%D8%AF-%D8%B2%D9%85%DB%8C%D9%86%D9%87-%D8%A7%D8%B1%D8%AA%D8%A8%D8%A7%D8%B7-%D8%A8%DB%8C%D8%B4%D8%AA%D8%B1-%D9%85%D8%B1%D8%AF%D9%85-%D9%88-%D9%87%D9%86%D8%B1%D9%87%D8%A7%DB%8C-%D9%86%D9%85%D8%A7%DB%8C%D8%B4%DB%8C-%D8%AF%D8%B1-%DB%8C%D8%B2%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:13:00+00:00"/>
    <meta property="og:title" content="لزوم ایجاد زمینه ارتباط بیشتر مردم و هنرهای نمایشی در یزد"/>
    <meta property="og:description" content="ایسنا/یزد معاون سیاسی، امنیتی و اجتماعی استاندار یزد بر ضرورت فراهم شدن زمینه ارتباط بیشتر مردم استان با هنرهای نمایشی با برگزاری چنین رویدادهایی تاکید کرد.‌"/>
  </head>
  <body>
    <article>
      <h6 class="kicker">معاون استاندار یزد تأکید کرد:</h6>
      <h1>لزوم ایجاد زمینه ارتباط بیشتر مردم و هنرهای نمایشی در یزد</h1>
      <address><time datetime="2019-11-29T12:13:00+00:00">29 Nov 2019, 12:13</time> by <a rel="author">امیر رضازاده</a></address>
      <p>ایسنا/یزد معاون سیاسی، امنیتی و اجتماعی استاندار یزد بر ضرورت فراهم شدن زمینه ارتباط بیشتر مردم استان با هنرهای نمایشی با برگزاری چنین رویدادهایی تاکید کرد.‌</p>
      <p>«‌احمد ترحمی» در گفت‌وگو خبرنگار ایسنا، با اشاره به اهمیت برگزاری سومین جشنواره ملی تئاتر خیابانی چتر زندگی با بیان این که ۱۵۶ اثر به دبیرخانه این جشنواره راه یافته است، اظهار کرد: امیدواریم این رویداد بتواند زمینه ارتباط هرچه بیشتر مردم و هنرهای نمایشی را فراهم کند.</p>
      <p>وی افزود: این که تئاتر از یک سالن خاص و تماشاگر محدود و ‌زمان طولانی گرفتن بلیط به متن زندگی مردم وارد شود و در محل‌های عمومی اجرا گردد، ابتکار و رویداد بسیار خوبی است.</p>
      <p>معاون استاندار گفت: برگزاری این جشنواره در یزد به عنوان شهر میراث جهانی به لحاظ فرهنگی، هنری و اجتماعی از اهمیت بسیار بالایی برخوردار است.</p>
      <p>ترحمی در ادامه با بیان این که فراخوان این جشنواره پس از انتشار به تمام نهادهای هنری مرتبط با هنرهای نمایشی در کشور ارسال شد، تصریح کرد: در فراخوان اولیه جشنواره زمان ارسال آثار تا ۱۶ آبان در نظر گرفته شده بود که با توجه به استقبال صورت گرفته و درخواست‌های انجام شده تا ۲۴ آبان ماه سال جاری تمدید شد.</p>
      <p>رییس سومین جشنواره ملی تئاتر خیابانی چتر زندگی در پایان سخنان خود خاطرنشان کرد: در نهایت ١٨ اثر به عنوان آثار برگزیده انتخاب و یک اثر هم به این آثار اضافه شد که ١٩ تئاتر در مرحله رقابت این جشنواره حضور دارند.</p>
      <p>وی از ارسال ۱۵۶ اثر به دبیرخانه این جشنواره خبر و ادامه داد: استان های یزد، تهران، خراسان رضوی و همدان بیشترین آثار را در بین استانهای کشور به دبیرخانه این جشنواره ارسال کرده اند.</p>
      <p>معاون سیاسی، امنیتی و اجتماعی استاندار خاطرنشان کرد: از هشتم تا یازدهم آذرماه سال جاری، مراسم افتتاحیه، ‌اجرای تئاترها و اختتامیه جشنواره برگزار می شود و آثار راه یافته به مرحله رقابت در سطح شهرستان یزد به نمایش درمی‌آیند.</p>
      <p>انتهای پیام</p>
    </article>
  </body>
</html>