<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805278/%D8%B1%D8%A3%DB%8C-%D8%AF%D8%A7%D8%AF%D9%86-%D9%86%D8%A8%D8%A7%DB%8C%D8%AF-%D8%A8%D8%B1%D8%A7%D8%B3%D8%A7%D8%B3-%D9%82%D9%88%D9%85%DB%8C%D8%AA-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:37:05+00:00"/>
    <meta property="og:title" content="رأی دادن نباید براساس قومیت باشد"/>
    <meta property="og:description" content="ایسنا/البرز نماینده ولی فقیه در استان البرز از مسئولان خواست تمام تلاش خود را برای حضور حداکثری مردم در انتخابات اسفند ماه به کار بگیرند."/>
  </head>
  <body>
    <article>
      <h6 class="kicker">امام جمعه کرج:</h6>
      <h1>رأی دادن نباید براساس قومیت باشد</h1>
      <address><time datetime="2019-11-29T12:37:05+00:00">29 Nov 2019, 12:37</time> by <a rel="author">وحید صالحی</a></address>
      <p>ایسنا/البرز نماینده ولی فقیه در استان البرز از مسئولان خواست تمام تلاش خود را برای حضور حداکثری مردم در انتخابات اسفند ماه به کار بگیرند.</p>
      <p>آیت الله سید محمدمهدی  حسینی همدانی در خطبه های نماز جمعه هشتم آذرماه کرج با اشاره به آغاز فرایند انتخابات مجلس شورای اسلامی و با یادآوری سالروز شهادت مدرس و روز مجلس، گفت: در انتخابات باید نمایندگانی را انتخاب کنیم که مانند مدرس مسلمان انقلابی باشند.</p>
      <p>به گزارش ایسنا، امام جمعه کرج ملاک‌های مهم برای انتخاب یک نماینده را برشمرد و افزود: از مردم می خواهم در انتخاب نماینده خود هوشیاری کامل را داشته باشند و از هر گونه انتخاب احساسی بر مبنای قومیت اجتناب کنند.</p>
      <p>وی علاوه بر خودداری از رای دادن بر مبنای قومیت، ملاک‌های دیگری را نیز بر شمرد و اعلام کرد: برادر شهید یا جانباز یا روحانی بودن و یا مدارک علمی داشتن دلیل بر اصلح بودن نیست گاهی می بینم فرد جانباز یا  از خانواده شهدا بوده اما خلاف اسلام و انقلاب عمل کرده  است.</p>
      <p>آیت الله حسینی همدانی در خصوص احراز صلاحیت افرادی که قرار است در انتخابات برای حضور در مجلس شرکت کنند هم گفت: شورای نگهبان کف صلاحیت را در نظر می‌گیرد بنابراین مردم هستند که باید نماینده اصلح را انتخاب کنند.</p>
      <p>امام جمعه کرج در خصوص اهمیت برگزاری درست انتخابات هم خاطرنشان کرد: همه مسئولان وظیفه دارند مقدمات را به گونه ای فراهم کنند تا شائبه ای پیش نیاید و مدیران و مسئولان تحت تاثیر تهمت‌ها و شایعات قرار نگیرند و تعهد اخلاقی داشته و تحت تاثیر فضای انتخاباتی قرار نگرفته و همه تلاش خود را برای حضور حداکثری مردم به کار گیرند .</p>
      <p>نماینده ولی فقیه در استان البرز در ادامه خطبه‌های امروز به هفته بسیج و دیدار رهبر معظم انقلاب با بسیجیان هم اشاره و تصریح کرد: باید به صورت ویژه به منطق بسیجی و رفع تهدیدات و تبدیل به فرصت‌ها و زنده کردن الگوهای دینی توجه کرد.</p>
      <p>وی در ادامه جریان‌های غیرانقلابی را تشریح کرد و گفت: این جریانات ویژگی‌های یکسانی چون اعتقاد نداشتن به دین دارند، در عرصه خارجی به آمریکا خوشبین هستند، نسبت به اقدامات ایران مواضع منفی دارند، در مواجه با دشمن نفوذپذیر، خودباخته و بی تدبیر هستند، در داخل از ادامه راه انقلاب خسته و پشیمان بوده و عمر انقلاب را تمام شده می‌دانند.</p>
      <p>آیت الله حسینی همدانی افزود: ما نمی‌توانیم، عدم شجاعت، اشرافی‌گیر، پدیده آقازادگی، مبارزه نکردن با فساد اقتصادی و حقوق‌های نجومی از دیگر ویژگی‌های این جریان‌هاست.</p>
      <p>امام جمعه کرج در ادامه گفت: اگر در کشور کمبود مالی وجود داد چرا فرار مالیاتی کالاهای غیرمواد که 40 هزار میلیارد تومان در سال است انجام نمی‌شود در حالی که درآمد بنزین با این اصلاحیه سالانه 31 هزار میلیارد تومان است و باعث تورم و گرانی هم می‌شود.</p>
      <p>انتهای پیام</p>
    </article>
  </body>
</html>