<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://itavisen.no/2019/11/29/dubai-politiet-gar-for-cybertruck/"/>
    <meta property="og:site_name" content="ITavisen"/>
    <meta property="article:published_time" content="2019-11-29T12:47:00+00:00"/>
    <meta property="og:title" content="Dubai-politiet går for Cybertruck - ITavisen"/>
    <meta property="og:description" content="Føyer seg inn i rekken av en allerede imponerende flåte."/>
  </head>
  <body>
    <article>
      <h1>Dubai-politiet går for Cybertruck - ITavisen</h1>
      <h2>Føyer seg inn i rekken av en allerede imponerende flåte.</h2>
      <address><time datetime="2019-11-29T12:47:00+00:00">29 Nov 2019, 12:47</time> by <a rel="author">Ole-Thomas Heggdal Christensen</a></address>
      <p>En plass det ikke er noen vits i å råkjøre, er Dubai. Den oljerike bystaten i De forente arabiske emirater har en imponerende flåte politibiler som like gjerne kunne vært med i et Need For Speed-spill.</p>
      <h3>Bekrefter Cybertruck</h3>
      <p>Nå gjør de et kontroversielt valg, og går til innkjøp av Teslas Cybertruck. På tirsdag la Dubai-politiets offisielle Twitter-konto ut et bilde som bekrefter nettopp dette. Cybertrucken vil brukes sammen med blant annet Bugatti Veyron, Lamborghini Aventador, Ferrari FF og mange flere luksusbiler. Dubai-politiet la også nylig til en Mercedes-AMG GT 63 S i sin stall.</p>
      <figure>
        <iframe data-src="https://twitter.com/DubaiPoliceHQ/status/1199379704266014735?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Skal brukes i turistområder</h3>
      <p>Sjefen for Dubai-politiet, Generalmajor Abdullah Khalifa Al Marri, sier at Cybertrucken primært vil benyttes i turisttunge områder, melder forretningsmagasinet Arabian Business.</p>
      <p>Cybertruck-en Dubai-politiet kjøper inn, blir sannsynligvis toppmodellen som skal ha opptil 800 km rekkevidde, ifølge Tesla. Hestekrefter var ikke noe stort tema under lanseringen, men Elon Musk hevder at den elektriske pickupen vil gå fra 0-100 km/t på 2,9 sekunder. Dette er mer enn raskt nok til å holde tritt med de andre bilene i stallen.</p>
      <h3>Rutene knuste</h3>
      <p>Under avsløringen traff Tesla-staben pickupen med en slegge uten at noe ga etter, og Musk hevdet videre at den vil tåle å bli skutt på med pistol. Tesla er nok nødt til å jobbe litt mer med rutene, da demonstrasjonen <a href="https://itavisen.no/2019/11/23/musk-etter-knuste-vinduer-jeg-antar-at-vi-ma-gjore-forbedringer-for-vi-starter-produksjonen/">ikke gikk helt som planlagt.</a></p>
      <p>Tesla har så langt 250.000 forhåndsbestillinger på den elektriske pickupen, og Dubai-politiet får sannsynligvis snike litt i køen når Tesla setter i gang produksjonen.</p>
      <p>Kilde: <br/><a href="https://www.cnet.com/roadshow/news/tesla-cybertruck-dubai-police-force/">CNET</a></p>
    </article>
  </body>
</html>