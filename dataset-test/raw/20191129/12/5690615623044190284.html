<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838542-derzhbyudzhet-ne-otrimav-mayzhe-20-mlrd-grn-vid-aktsizu-z-tyutyunovikh-virobiv-patskan"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T12:45:00+00:00"/>
    <meta property="og:title" content="Держбюджет не отримав майже 20 млрд грн від акцизу з тютюнових виробів - Пацкан"/>
    <meta property="og:description" content="КИЇВ. 29 листопада. УНН. Державна фіскальна служба зібрала менше коштів від акцизного податку з тютюну та тютюнових виробів, ніж прогнозувало Міністерство …"/>
  </head>
  <body>
    <article>
      <h1>Держбюджет не отримав майже 20 млрд грн від акцизу з тютюнових виробів - Пацкан</h1>
      <address><time datetime="2019-11-29T12:45:00+00:00">29 Nov 2019, 12:45</time> by <a rel="author">Саша Картер</a></address>
      <p><b>КИЇВ. 29 листопада. УНН.</b> Державна фіскальна служба зібрала менше коштів від акцизного податку з тютюну та тютюнових виробів, ніж прогнозувало Міністерство фінансів — державний бюджет не отримав за 2,5 роки майже 20 млрд грн. Про це розповів Голова Рахункової палати Валерій Пацкан за підсумками аудиту обґрунтованості планування та результативності контролю за повнотою нарахування і своєчасністю надходжень акцизного податку з тютюну та тютюнових виробів до Державного бюджету України, передає <b>УНН</b> з посиланням на пресслужби РП.</p>
      <p>Зі слів Пацкана, за період з 2017 по перше півріччя 2019 року від акцизного податку з тютюну та тютюнових виробів до держбюджету надійшло понад 100 млрд грн. Водночас у 2017 році прогнозні показники виконано на 93%, у 2018 — на 85%, у першому півріччі 2019-го — лише на 67%.</p>
      <p>“Через це, за оцінками аудиторів, держбюджет не отримав за два з половиною роки майже 20 млрд грн. У середньому — 8 млрд грн на рік”, — зазначив голова РП.</p>
      <p>З його слів, друга проблема — це нелегальний ринок. За даними Української Асоціації виробників тютюнових виробів “Укртютюн”, у 2018 році нелегальний ринок сигарет становив близько 4,5%. Через це до державного бюджету тільки акцизного податку не було сплачено близько 2 млрд грн.</p>
      <p>“Таким чином, сумарно держбюджет недоотримує за рік близько 10 млрд грн. Це оціночні дані, наголошую. Але навіть якщо насправді сума дещо менша, масштаби все одно вражають”, — наголосив Пацкан.</p>
      <p>Результати аудиту засвідчили, що Державна фіскальна служба не забезпечила створення ефективної системи контролю за справлянням акцизного податку з тютюну та тютюнових виробів до держбюджету.</p>
      <p>Як повідомляв <b>УНН</b>, ставки акцизного податку на тютюнові вироби <a href="https://www.unn.com.ua/uk/news/1810335-aktsiz-na-sigareti-zris-z-1-lipnya">підвищились</a> в Україні з 1 липня 2019 року. Згідно з Податковим кодексом, з 1 липня вартість однієї пачки сигарет мала збільшитись на 3,04 грн більше.</p>
      <p>Нагадаємо, ДБР <a href="https://www.unn.com.ua/uk/news/1834917-dbr-pereviryaye-podatkivtsiv-yaki-ne-pomitili-ukhilennya-vid-splati-aktsizu-na-pivtora-mln-grn">перевіряє </a>податківців, які не помітили ухилення від сплати акцизу на півтора млн грн.</p>
    </article>
  </body>
</html>