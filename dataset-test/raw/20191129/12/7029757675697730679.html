<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/rabotodatelite-ne-haresaha-doklada-za-bioraznoobrazieto-u-nas-iskat-mosv-da-go-korigira.html"/>
    <meta property="og:site_name" content="News.bg"/>
    <meta property="article:published_time" content="2019-11-29T12:15:12+00:00"/>
    <meta property="og:title" content="Работодателите не харесаха доклада за биоразнообразието у нас, искат МОСВ да го коригира"/>
    <meta property="og:description" content="Според тях методиката ни за оценка била различна от подхода на другите членки на ЕС"/>
  </head>
  <body>
    <article>
      <h1>Работодателите не харесаха доклада за биоразнообразието у нас, искат МОСВ да го коригира</h1>
      <address>
        <time datetime="2019-11-29T12:15:12+00:00">29 Nov 2019, 12:15</time>
      </address>
      <p>
        <b>Асоциацията на организациите на българските работодатели призовава държавата да коригира изпратения от самата нея силно негативен доклад за състоянието на биоразнообразието у нас.</b>
      </p>
      <p>От АОБР посочват, че оценките на състоянието на видовете по категории природозащитно състояние за България показват <b>драстично влошаване на състоянието на видовете</b> - благоприятните оценки намаляват почти три пъти - от 53% до 19 % докато неблагоприятните се увеличават от 35% на 70 %. Лошите оценки път се увеличават от 3% на 8%.</p>
      <p><b>Нито една от останалите държави членки не е доказала такова екстремно занижаване на оценките за природозащитно състояние на видовете</b>, алармират от АОБР.</p>
      <p>Според тях това показва, че методологичният подход, използван при оценката на природозащитното състояние на видовете у нас, е коренно различен от подхода, използван от останалите държави членки на ЕС.</p>
      <p>Работодателите подчертават, че <b>рязкото влошаване на състоянието на над 99% от видовете се дължи на оценка по показател "Бъдещи перспективи".</b> "Съгласно указанията на ЕК, ако оценката на един от показателите за състояние е неблагоприятна, то и общата оценка на състоянието е неблагоприятна. По този начин, дори когато площта на разпространение и популация на даден вид е благоприятна, заради неблагоприятната оценка за бъдещи перспективи, състоянието на видовете става неблагоприятно", уточняват те.</p>
      <p>Предвид неточния според Асоциацията анализ на оценките на природозащитното състояние на видовете у нас, работодателите искат да знаят к<b>ои са авторите на оценките, представени в докладването, от името на България, както и какъв е техният опит</b>. От АОБР настояват да се обясни и каква е използваната методика и сравнима ли е тя с подхода, използван от останалите държави членки на ЕС. Те искат да знаят и какви действия ще предприеме МОСВ, за да бъдат коригирани оценките на природозащитно състояние на голяма част от видовете.</p>
      <p>Работодателите се опасяват, че <b>може да последват наказателни процедури срещу страната ни,</b> тъй като докладването внушава, че България не изпълнява задълженията си по Директивата за местообитанията и допуска драстично влошаване на състоянието на видовете и природните местообитания по Натура 2000.</p>
      <p>Според тях <b>докладът поставя под въпрос и процеса на извършване на оценки за съответствието на инвестиционни предложения с предмета и целите на защитените зони</b>, тъй като щом състоянието се е влошило толкова, държавата не е трябвало да допуска изграждането на голям брой инвестиционни предложения.</p>
      <p>Ако държавата спешно не поиска от консорциума изготвил доклада да приложи недвусмислено и компетентно европейска методология за оценка на параметъра "Бъдещи перспективи", то <b>неправилно оцененото рязко влошаване по параметър "Бъдещи перспективи" може да бъде преодоляно единствено чрез въвеждане на строги административни забрани и инвестиционни ограничения,</b> посочват от АОБР и напомнят, че исканията на природозащитните организации у нас са именно такива - в заповедите за обявяване на защитените зони да бъдат включени строги забрани и ограничения, за да се спре по презумпция всяко икономическо развитие, строителство на магистрали и друга инфраструктура на територията на Натура 2000. Това обаче ще доведе до <b>загуба на много работни места.</b></p>
      <p>След като настоящата площ на Натура 2000 не е в състояние да осигури опазването на видовете и местообитанията от Натура 2000, тя би следвало да се увеличи, посочват още от Българската търговско-промишлена палата. Те очакват, че през следващите месеци ще се появят предложения за определяне на нови зони от страна на зелените организации, а <b>държавата няма да може да възрази, тъй като самата тя е докладвала влошаването на своето биоразнообразие.</b></p>
      <p>По тази причина от <b>АОБР настояват екоминистерството да предприеме мерки за корекции</b> на доклада относно състоянието на биоразнообразието у нас.</p>
    </article>
  </body>
</html>