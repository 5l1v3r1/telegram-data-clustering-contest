<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/221044"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T12:49:00+00:00"/>
    <meta property="og:title" content="Qui tacet consentire videtur"/>
    <meta property="og:description" content="Την τροπολογία που αυξάνει τις θέσεις των Εφετών και Προέδρων Εφετών και ψηφίστηκε χθες με το νομοσχέδιο για τη «Διαμεσολάβηση σε αστικές και εμπορικές υποθέσεις» καταδικάζουν με το παρακάτω άρθρο οι Χριστόφορος Σεβαστίδης (Δ.Ν. Εφέτης, Πρόεδρος Ε.Δ.Ε.), Χαράλαμπος Σεβαστίδης (Πρόεδρος Πρωτοδικών, Εκπρ. Τύπου Ε.Δ.Ε.) και Παντελής Μποροδήμος (Πρωτοδίκης, Αναπλ. Ταμίας Ε.Δ.Ε)."/>
  </head>
  <body>
    <article>
      <h1>Qui tacet consentire videtur</h1>
      <address><time datetime="2019-11-29T12:49:00+00:00">29 Nov 2019, 12:49</time> by <a rel="author">efsyn.gr</a></address>
      <p>Την τροπολογία που αυξάνει τις θέσεις των Εφετών και Προέδρων Εφετών και ψηφίστηκε χθες με το νομοσχέδιο για τη «Διαμεσολάβηση σε αστικές και εμπορικές υποθέσεις» καταδικάζουν με το παρακάτω άρθρο οι Χριστόφορος Σεβαστίδης (Δ.Ν. Εφέτης, Πρόεδρος Ε.Δ.Ε.), Χαράλαμπος Σεβαστίδης (Πρόεδρος Πρωτοδικών, Εκπρ. Τύπου Ε.Δ.Ε.) και Παντελής Μποροδήμος (Πρωτοδίκης, Αναπλ. Ταμίας Ε.Δ.Ε).</p>
      <p>«Παρά τις σφοδρές αντιδράσεις της πλειοψηφίας του ΔΣ της Ένωσής μας, παρά το αίτημα της Ένωσης Εισαγγελέων, περί της ανάγκης απόσυρσης της τροπολογίας για την ανακατανομή των θέσεων Εφετών και Προέδρων Εφετών, το Υπουργείο Δικαιοσύνης επέμεινε και προχώρησε χθες στην ψήφισή της. Ούτε οι ισχυρισμοί βουλευτών της αντιπολίτευσης και τα δημοσιεύματα του Τύπου περί φωτογραφικής χαριστικής διάταξης στάθηκαν ικανά να εμποδίσουν τον «επείγοντα» χαρακτήρα που επέβαλε την άμεση ψήφιση.</p>
      <p>»Τονίσαμε στο άρθρο που δημοσιεύσαμε στις 26 Νοεμβρίου με τίτλο «Ανακατανομή θέσεων Προέδρων Εφετών και Εφετών; Ποιος ο λόγος;» ορισμένες από τις αρνητικές (πολλές φορές τραγικές) συνέπειες που θα έχει αυτή η ανακατανομή στην υπηρεσιακή κατάσταση όλων των δικαστικών λειτουργών και στην εύρυθμη λειτουργία των Δικαστηρίων. Άλλες πάλι μας επισημαίνονται διαρκώς από συναδέλφους και άλλες θα αναδειχθούν στην πράξη ιδίως από το επόμενο δικαστικό έτος.</p>
      <p>»Η αόριστη υπόσχεση του Υπουργού Δικαιοσύνης περί αύξησης των οργανικών θέσεων των δικαστικών λειτουργών δεν μπορεί να αντισταθμίσει το πλήγμα από την ανακατανομή που έγινε, ούτε να άρει τους σοβαρούς προβληματισμούς που δημιουργούνται για τον τρόπο νομοθέτησης αδιαφορώντας για την βούληση της πλειοψηφίας του Δικαστικού Σώματος και των Συνταγματικά προβλεπόμενων Δικαστικών τους Ενώσεων. Είναι πάντως ιδιαίτερα εντυπωσιακό το γεγονός ότι το Υπουργείο Δικαιοσύνης χωρίς μέχρι σήμερα να ικανοποιήσει κανένα από τα αιτήματα που του θέσαμε εξ αρχής (ήδη από την πρώτη συνάντηση στις 31 Ιουλίου), πολλά από τα οποία έχουν ζωτική σημασία για την Δικαιοσύνη και τους λειτουργούς της, σπεύδει με τροπολογία που κατατέθηκε δύο ημέρες πριν την ψήφισή της και χωρίς καμία δημοσιότητα, αρνούμενο οποιονδήποτε διάλογο, να μεταβάλει άρδην τον δικαστικό χάρτη της Χώρας.</p>
      <p>»Επισημαίνουμε ακόμα ότι στην άμεση αντίδραση 8 μελών του ΔΣ της Ένωσής μας, που έσπευσαν να πάρουν θέση τονίζοντας την ανάγκη απόσυρσης της τροπολογίας, είναι εκκωφαντική η σιωπή των υπολοίπων. Για τους συναδέλφους που είναι αιρετά μέλη του ΔΣ της Ένωσης, τον κ. Ν. Σαλάτα, τον κ. Π. Λυμπερόπουλο και τον κ. Χ. Νάστα, ισχύει ο ρωμαϊκός κανόνας “qui tacet consentire videtur” (ο σιωπών δοκεί συναινείν).</p>
      <p>Ακόμα και αν πιστεύουν ότι η τροπολογία είναι θετική για το Δικαστικό Σώμα και ότι ο τρόπος αυτός της νομοθέτησης ερήμην των Δικαστικών Ενώσεων είναι ορθός και ενδεδειγμένος, οφείλουν να τοποθετηθούν δημόσια. Το θέμα για εμάς τους υπόλοιπους δεν έχει κλείσει, ούτε θα αποδεχτούμε τόσο εύκολα την διάλυση των Εφετείων. Στο επόμενο ΔΣ θα πρέπει να αναλάβει το κάθε μέλος την δική του ευθύνη».</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/220853"/>
        <a href="https://www.efsyn.gr/ellada/dikaiosyni/198443_i-enosi-eisaggeleon-kai-oi-apantiseis-tis-nomoparaskeyastikis-epitropis"/>
        <a href="https://www.efsyn.gr/ellada/dikaiosyni/195667_oi-diorthoseis-toy-yp-dikaiosynis"/>
        <a href="https://www.efsyn.gr/ellada/dikaiosyni/195492_tropologies-gia-ektakto-epidoma-sofronistikon-ypallilon-kai-brahiolaki"/>
        <a href="https://www.efsyn.gr/ellada/dikaiosyni/186991_ohi-apo-eeda-gia-meiosi-poinis-sti-dieythynsi-egklimatikis-organosis-ston"/>
        <a href="https://www.efsyn.gr/ellada/dikaiosyni/186921_treis-olisthires-paraleipseis-sto-shedio-toy-neoy-poinikoy-kodika"/>
      </related>
    </article>
  </body>
</html>