<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121971/przecieki-z-raportu-cba-ws-banasia-jest-porazajacy.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T12:04:00+00:00"/>
    <meta property="og:title" content="Przecieki z raportu CBA ws. Banasia. &quot;Jest porażający&quot;"/>
    <meta property="og:description" content="Dokument przygotowany przez służby jest &quot;porażający&quot; i w bardzo negatywnym świetle stawia szefa NIK Mariana Banasia – ustalił Onet."/>
  </head>
  <body>
    <article>
      <h1>Przecieki z raportu CBA ws. Banasia. "Jest porażający"</h1>
      <address>
        <time datetime="2019-11-29T12:04:00+00:00">29 Nov 2019, 12:04</time>
      </address>
      <h4>Dokument przygotowany przez służby jest "porażający" i w bardzo negatywnym świetle stawia szefa NIK Mariana Banasia – ustalił Onet.</h4>
      <p>Portal, powołując się na źródła w rządzie Mateusza Morawieckiego, informuje, że raport CBA dotyczący Banasia jest niejawny i objęty klauzulą "zastrzeżone". O jego utajnieniu miał osobiście zdecydować Ernest Bejda, szef CBA.</p>
      <p>"Nasi rozmówcy z kręgów władzy przyznają, że dokument przygotowany przez służby jest «porażający» i stawia w bardzo negatywnym świetle obecnego szefa NIK" – informuje Onet, powołując się na źródła w kręgach rządowych.</p>
      <p>Według ustaleń portalu chodzi nie tylko o poważne wątpliwości wokół majątku Banasia i jego żony, ale również o funkcjonowanie Krajowej Administracji Skarbowej, której Banaś był szefem i twórcą.</p>
      <p><a href="https://dorzeczy.pl/kraj/121958/morawiecki-o-banasiu-jesli-sie-nie-poda-do-dymisji-mamy-plan-b.html">Premier Mateusz Morawiecki ogłosił w piątek</a>, że jeśli prezes NIK nie poda się do dymisji, to PiS ma wobec niego "plan B".</p>
      <p>Onet pisze, że plan ma polegać na zmianie konstytucji poprzez wprowadzenie zapisu o możliwości odwołania szefa NIK większością kwalifikowaną. Wcześniej taką samą informację podał "Dziennik Gazeta Prawna".</p>
      <p>W czwartek rzecznik PiS Anita Czerwińska poinformowała, że Jarosław Kaczyński i Mariusz Kamiński spotkali się z Marianem Banasiem i że <a href="https://www.dorzeczy.pl/kraj/121900/bedzie-dymisja-szefa-nik-kaczynski-spotkal-sie-z-banasiem.html">prezes PiS oczekuje od szefa NIK dymisji</a>.</p>
      <footer>/ Źródło: Onet.pl <br/>/ dcy</footer>
    </article>
  </body>
</html>