<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4938951/geen-vr-op-nieuwe-xbox-niet-onze-focus"/>
    <meta property="og:site_name" content="Bright.nl"/>
    <meta property="article:published_time" content="2019-11-29T12:24:35+00:00"/>
    <meta property="og:title" content="Nieuwe Xbox krijgt geen virtual reality: 'Niemand vraagt erom'"/>
    <meta property="og:description" content="De opvolger van de Xbox One krijgt voorlopig geen ondersteuning voor virtual reality. De VR-functie &quot;is niet onze focus&quot;, zegt Xbox-topman Phil Spencer."/>
  </head>
  <body>
    <article>
      <h6 class="kicker">Project Scarlett</h6>
      <h1>Nieuwe Xbox krijgt geen virtual reality: 'Niemand vraagt erom'</h1>
      <address>
        <time datetime="2019-11-29T12:24:35+00:00">29 Nov 2019, 12:24</time>
      </address>
      <p>
        <b>De opvolger van de Xbox One krijgt voorlopig geen ondersteuning voor virtual reality. De VR-functie "is niet onze focus", zegt Xbox-topman Phil Spencer.</b>
      </p>
      <p>"We reageren op waar onze consumenten om vragen, en niemand vraagt om <a href="https://www.bright.nl/tags/onderwerpen/tech/mixed-reality/virtual-reality">virtual reality</a>", zegt Spencer in gesprek met <a href="https://stevivor.com/features/interviews/vr-not-a-focus-of-project-scarlett-says-phil-spencer/">Stevior</a>. Op Twitter ging hij dieper in op het vraagstuk: zelfs de onlangs aangekondigde nieuwe <a href="https://www.bright.nl/nieuws/artikel/4926526/half-life-alyx-verschijnt-voor-vr-brillen">Half-Life-game</a> speciaal voor virtual reality doet hem niet van gedachten veranderen.</p>
      <p>"Ik heb wat geweldige VR-games gespeeld, zelfs Half-Life: Alyx in de zomer, geweldig. Maar het is niet onze focus met Scarlett", aldus Spencer. <a href="https://www.bright.nl/nieuws/artikel/4926526/half-life-alyx-verschijnt-voor-vr-brillen">Half-Life: Alyx</a> is de eerste nieuwe game in de Half-Life-reeks in twaalf jaar. Gamers wachten al jaren op een vervolg, en de nieuwe game wordt nu al gezien als dé game die virtual reality echt groot moet gaan maken. </p>
      <h3>PlayStation 5</h3>
      <p>"Wij werken vaak aan hard aan dingen waar consumenten niet om vragen", zegt PlayStation-topman Shuhei Yoshida <a href="https://twitter.com/yosp/status/1199304189165195264">op Twitter</a> in een plaagstootje naar Spencer. De PlayStation 4 heeft een bijbehorende <a href="https://www.bright.nl/tips/artikel/3945021/6-dingen-die-je-moet-weten-over-de-playstation-vr">PlayStation VR</a>-bril, die ook met de PlayStation 5 zal werken.</p>
      <p>Voor de huidige Xbox One werd tijdens de ontwikkeling VR-ondersteuning beloofd, maar dat bleef uit. Volgens Spencer zijn er genoeg andere manieren om VR-games te spelen. Zowel de <a href="https://www.bright.nl/nieuws/artikel/4877351/playstation-5-dit-weten-we-al">PlayStation 5</a> als de nieuwe Xbox '<a href="https://www.bright.nl/nieuws/artikel/4740901/microsoft-onthult-nieuwe-xbox-project-scarlett">Project Scarlett</a>' worden eind 2020 verwacht.</p>
      <h3>Kijk ook: Is VR geflopt?</h3>
      <figure>
        <iframe src="https://www.youtube.com/embed/iaDoLLwHeCc" width="854" height="480" data-service="Youtube" scrolling="no"/>
      </figure>
      <p>
        <b><a href="https://bit.ly/brighttv">Volg Bright op YouTube</a> voor meer tech-video's</b>
      </p>
    </article>
  </body>
</html>