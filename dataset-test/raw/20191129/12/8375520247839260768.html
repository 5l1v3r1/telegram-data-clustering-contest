<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/alperinu-v-sud-viklikali-shvidku-643355.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T12:17:30+00:00"/>
    <meta property="og:title" content="Альперіну в суд викликали швидку"/>
    <meta property="og:description" content="Адвокати повідомили, що їхній підзахисний почувається зле і потребує огляду лікарів"/>
  </head>
  <body>
    <article>
      <h1>Альперіну в суд викликали швидку</h1>
      <address>
        <time datetime="2019-11-29T12:17:30+00:00">29 Nov 2019, 12:17</time>
      </address>
      <h4>Адвокати повідомили, що їхній підзахисний почувається зле і потребує огляду лікарів</h4>
      <p>Обрання запобіжного заходу одеському бізнесмену Вадиму Альперіну у Вищому антикорупційному суді затягується через зайнятість одного з його адвокатів в іншому судовому процесі – йдеться про <a href="https://glavcom.ua/news/sud-prodovzhiv-aresht-pashinskogo-643341.html">Андрія Федура, адвоката у справі ексдепутата Сергія Пашинського.</a></p>
      <p>Як повідомляє <a href="https://www.ukrinform.ua/rubric-society/2827906-korolu-kontrabandi-alperinu-v-sud-viklikali-svidku.html">Укрінформ</a>, судове засідання розпочалося об 11.30, однак адвокати Альперіна і він сам висловили клопотання про його відтермінування через зайнятість адвоката Федура.</p>
      <p>Прокурор Спеціалізованої прокуратури Роман Симків виступив проти задоволення вказаного клопотання. Він зазначив, що Альперін був затриманий детективами НАБУ 27 листопада і в суботу, 30 листопада, закінчується дозволений триденний термін його тримання під вартою без рішення суду.</p>
      <p>«Субота - вихідний день, тому якщо сьогодні йому не оберуть запобіжний захід, ми будемо змушені відпустити Альперіна», - аргументував прокурор.</p>
      <p>У свою чергу слідча суддя Наталія Мовчан відклала розгляд справи на 12.40.</p>
      <p>Пізніше адвокати Альперіна висловили клопотання про продовження перерви у зв’язку з тим, що нібито їхній підзахисний почувається зле і потребує огляду лікарів.</p>
      <p>Суддя оголосила перерву до 14-ї години. У суді очікували на прибуття швидкої допомоги.</p>
      <p>Нагадаємо, Національне антикорупційне бюро<a href="https://glavcom.ua/news/nabu-zatrimalo-kontrabandista-alperina--642874.html"> затримало Вадима Альперіна,</a> якого президент Володимир Зеленський <a href="https://glavcom.ua/news/zelenskiy-poprosiv-dopomogti-znayti-hreshchenogo-batka-kontrabandistiv-alperina-642641.html">назвав «хрещеним батьком контрабанди»</a>. </p>
      <p>Альперіну <a href="https://glavcom.ua/news/nabu-povidomilo-pro-pidozru-alperinu-643063.html">було вручено повідомлення про підозру. </a>Дії підозрюваного, яке слідство вважає організатором корупційного злочину, кваліфіковані за ч. 1 ст. 255, ч. 3 ст. 212, ч. 2 ст. 364 КК України («Зловживання владою або службовим становищем»).</p>
      <related>
        <a href="https://glavcom.ua/country/criminal/zmi-prokuror-prositime-sud-zaareshtuvati-alperina-iz-zastavoyu-280-mln-grn-643176.html"/>
        <a href="https://glavcom.ua/news/u-nabu-povidomili-podrobici-zatrimannya-alperina-642894.html"/>
        <a href="https://glavcom.ua/news/nabu-zatrimalo-kontrabandista-alperina--642874.html"/>
      </related>
    </article>
  </body>
</html>