<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/huawei-mate-30-pro-polska.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-29T12:59:09+00:00"/>
    <meta property="og:title" content="A to niespodzianka. Huawei Mate 30 Pro pojawi się w Polsce"/>
    <meta property="og:description" content="Najnowszy topowy smartfon marki Huawei jednak pojawi się w naszym kraju. Firma zapowiedziała już premierę Huawei Mate 30."/>
  </head>
  <body>
    <article>
      <h1>A to niespodzianka. Huawei Mate 30 Pro pojawi się w Polsce</h1>
      <address><time datetime="2019-11-29T12:59:09+00:00">29 Nov 2019, 12:59</time> by <a rel="author" href="https://www.spidersweb.pl/author/p_grabiec" target="_blank">Piotr Grabiec</a></address>
      <p>
        <b>Najnowszy topowy smartfon marki Huawei jednak pojawi się w naszym kraju. Firma zapowiedziała już premierę Huawei Mate 30.</b>
      </p>
      <p>Huawei ma spory problem. Ban prezydenta Stanów Zjednoczonych, Donalda Trumpa, na prowadzenie przez chińską firmę interesów z partnerami z Ameryki sprawił, że tegoroczne topowe smartfony tego producenta, czyli <a href="https://www.spidersweb.pl/2019/09/huawei-mate-30-i-mate-30-pro-specyfikacja.html">Huawei Mate 30 i Huawei Mate 30 Pro, zadebiutowały bez usług Google’a</a>.</p>
      <p>Nic dziwnego, że producent nie zdecydował się na wprowadzenie ich do sprzedaży na takich rynkach jak Polski. Na rodzimym rynku firma sobie bowiem poradzi – usługi giganta z Mountain View są tam nie tyle co zbędne, co wręcz w zasadzie legalnie niedostępne – ale w Europie sytuacja wygląda zgoła inaczej.</p>
      <h4><a href="https://spidersweb.pl/tag/huawei-mate-30-pro">Huawei Mate 30 Pro</a> mimo to zmierza na nasz rynek.</h4>
      <p>Co prawda w Europie można było już <a href="https://www.spidersweb.pl/2019/10/huawei-mate-30-pro-ceny-gdzie-kupic.html">zamówić ten telefon wcześniej</a>, ale zamówienie go do Polski nie było łatwą sprawą. Teraz trafi do oferty polskiego oddziału chińskiej firmy. Nie oznacza to jednak, że Huawei Mate 30 Pro będzie wspierał oficjalnie usługi Google Play.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/image004.png"/>
      </figure>
      <p>Na zaproszeniu na zaplanowaną na 6 grudnia konferencję prasową, zorganizowaną z okazji wprowadzenia modelu Huawei Mate 30 do sprzedaży w Polsce, znalazła się pewna adnotacja. Producent anonsuje swój telefon jako wspierający Huawei Mobile Services… co brzmi podobnie jak Usługi Google Play.</p>
      <h3>Huawei Mate 30 Pro w Polsce</h3>
      <p>Mimo to debiut Huawei Mate 30 Pro, okrzykniętego przez wielu nowym <a href="https://www.spidersweb.pl/2019/09/huawei-mate-30-pro-aparat-kamera.html">królem fotografii mobilnej</a>, to świetna wiadomość. Świadomi klienci, którzy zdają sobie sprawę z ograniczeń systemu Android bez usług Google’a, będą mogli się cieszyć świetnym aparatem. W dodatku ptaszki ćwierkają, że da się je wgrać samodzielnie.</p>
      <p>Swoją drogą ciekawi mnie, jak smartfon z Androidem bez usług Google’a sprawdzi się w Europie w praktyce. Przed firmą Huawei jeszcze długa droga, zanim jej własny system operacyjny Harmony OS stanie się realną alternatywą dla Androida, ale już teraz rozwija swój sklep z aplikacjami App Gallery.</p>
    </article>
  </body>
</html>