<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360155"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-11-29T12:21:00+00:00"/>
    <meta property="og:title" content="&quot;БЛ бајк&quot; - од понедјељка зимска пауза"/>
    <meta property="og:description" content="Недјеља, 1. децембар, посљедњи је дан када ће заинтересовани моћи да користе систем аутоматског изнајмљивања бицикала &quot;БЛ бајк&quot;, који ову сезону завршава са 1.266 активних корисника."/>
  </head>
  <body>
    <article>
      <h1>"БЛ бајк" - од понедјељка зимска пауза</h1>
      <address>
        <time datetime="2019-11-29T12:21:00+00:00">29 Nov 2019, 12:21</time>
      </address>
      <p>
        <i>Недјеља, 1. децембар, посљедњи је дан када ће заинтересовани моћи да користе систем аутоматског изнајмљивања бицикала "БЛ бајк", који ову сезону завршава са 1.266 активних корисника.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1186/118647.jpg"/>
        <figcaption>Бањалука: Јавно изнајмљивање бицикла<br/>Фото: РТРС</figcaption>
      </figure>
      <p>Након недјеље слиједи пауза до прољећа, што је уобичајена пракса у свим градовима у којима постоји овакав систем, саопштено је из градског Одјељења за саобраћај и путеве.</p>
      <p>Према статистици ресорног одјељења, највише најмова остварено је радним данима, а најчешћа употреба бицикала била је у времену од 7.00 до 8.00 часова, те од 16.00 до 17.00 часова.</p>
      <p>- То је потврда онога због чега је и уведен овај систем, а то је свакодневна употреба бицикала за одлазак на посао, школу и факултет, односно све већа употреба бицикла умјесто аутомобила - истакли су из Одјељења.</p>
      <p>Из овог одјељења наводе да је систем аутоматског изнајмљивања бицикала ове године проширен додатним терминалом и бициклима у насељу Обилићево, тако да је на подручју града пет локација са укупно 36 бицикала.</p>
      <p>У саопштењу је наведено да је у наредној години планирано проширење система, те ће грађани и посјетиоци моћи да користе додатне терминале и бицикле.</p>
      <p>- Циљ је да свако веће насеље има свој терминал. На овај начин желимо и да подстакемо физичку активност и побољшамо туристичку понуду нашег града, те се придружимо европским градовима који се опредјељују за одрживу мобилност и заштиту животне средине - поручили су у ресорном одјељењу.</p>
      <p>Систем "Бл бајк" функционише тако да се корисник прво мора регистровати путем интернета, мобилне апликације, директно на терминалу или доласком у просторије Одјељења за саобраћај и путеве.</p>
      <p>Након регистрације, кориснику се омогућава да изнајми бицикл тако да изврши идентификацију, уноси број бицикла који је на располагању на терминалу, након чега систем аутоматски откључава бицикл.</p>
      <p>Након завршетка вожње корисник враћа бицикл на један од терминала, а систем аутоматски врши обраду и наплату, у зависности од времена кориштења бицикла.</p>
      <p>Цијене изнајмљивања бицикала су повољне, па је тако пола часа током дана бесплатно, а након тога сваки сљедећи започети сат кошта 1,5 КМ.</p>
    </article>
  </body>
</html>