<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642655/%DA%86%D9%88%D8%A8%E2%80%8C%D8%AE%D8%B7-%D8%AA%DB%8C%D9%85-%D9%85%D9%84%DB%8C-%D9%BE%D8%B1-%D8%B4%D8%AF%D9%87-%D9%88-%D9%81%D8%B1%D8%B5%D8%AA%DB%8C-%D8%A8%D8%B1%D8%A7%DB%8C-%D8%A2%D8%B2%D9%85%D9%88%D9%86-%D9%88-%D8%AE%D8%B7%D8%A7-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T12:45:00+00:00"/>
    <meta property="og:title" content="«چوب‌خط» تیم ملی پر شده و فرصتی برای آزمون و خطا نداریم"/>
    <meta property="og:description" content="سرمربی تیم فوتبال جوانان ایران معتقد است اگر ویلموتس می‌خواهد در ایران بماند باید اجازه دهیم که بماند و کارش را انجام دهد, اما اگر قرار است...."/>
  </head>
  <body>
    <article>
      <h1>
        <a href="https://www.bultannews.com/fa/news/642655/%DA%86%D9%88%D8%A8%E2%80%8C%D8%AE%D8%B7-%D8%AA%DB%8C%D9%85-%D9%85%D9%84%DB%8C-%D9%BE%D8%B1-%D8%B4%D8%AF%D9%87-%D9%88-%D9%81%D8%B1%D8%B5%D8%AA%DB%8C-%D8%A8%D8%B1%D8%A7%DB%8C-%D8%A2%D8%B2%D9%85%D9%88%D9%86-%D9%88-%D8%AE%D8%B7%D8%A7-%D9%86%D8%AF%D8%A7%D8%B1%DB%8C%D9%85">«چوب‌خط» تیم ملی پر شده و فرصتی برای آزمون و خطا نداریم</a>
      </h1>
      <h2>سرمربی تیم فوتبال جوانان ایران معتقد است اگر ویلموتس می‌خواهد در ایران بماند باید اجازه دهیم که بماند و کارش را انجام دهد, اما اگر قرار است....</h2>
      <address><time datetime="2019-11-29T12:45:00+00:00">29 Nov 2019, 12:45</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سیداکبر پورموسوی  درباره صعود تیم فوتبال جوانان ایران به مرحله نهایی مسابقات قهرمانی آسیا و انتخابی جام جهانی به‌عنوان صدرنشین, اظهار داشت: مطمئناً با نتایج خوبی که در تهران کسب کردیم باید از شرایط فنی تیم‌مان راضی باشیم, مخصوصاً اینکه در این بازی‌ها گلی دریافت نکردیم و این نشان از عملکرد خوب خط دفاع ما دارد. علاوه بر این چیزی که دارای اهمیت بیشتری است این بود که تیم ما از لحاظ اخلاقی نیز خیلی خوب‌ بود و از همه بچه‌ها رضایت داریم. البته نباید سقف آرزوی بازیکنان ما فقط صعود از مرحله مقدماتی باشد و فقط ما قدم اول را خوب برداشته‌ایم. هدف و برنامه اصلی ما از ابتدا صعود به جام جهانی بوده است و هنوز در اول راه هستیم.</p>
      <p>وی ادامه داد: بازیکنان ما 11 ماه سخت کار و تلاش کردند و نشان دادند که قابل احترام و قابل پیشرفت هستند. قبل از مسابقات خیلی از بازیکنان ما را کسی نمی‌شناخت, چون در تیم‌های محلی بازی می‌کردند و ما چند بازیکن را از لیگ آموزشگاه‌ها پیدا کردیم، ولی الان خیلی‌ها آنها را دیده‌اند و شاهد پیشرفت‌شان بوده‌اند. امیدوارم آنها با تمرکز بیشتر برای آینده‌شان کار کنند.</p>
      <p>سرمربی تیم فوتبال جوانان ایران درباره برنامه‌های این تیم در آینده خاطر نشان کرد: بعد از پایان مسابقات من به مالزی رفتم و در سمینار آموزشی تیم‌های پایه حضور داشتم. بعد از آن در حال آماده‌سازی گزارش عملکرد 11 ماهه‌مان هستیم تا به فدراسیون تحویل دهیم. چیزی که مشخص است بعد از پایان بازی‌ها و همکاری خوبی که باشگاه‌ها با ما برای دادن بازیکن داشتند, الان بازیکنان را در اختیار باشگاه‌ها قرار داده‌ایم و در آذر‌ماه برنامه‌ای نداریم. البته برنامه داریم که شانس مجددی به برخی بازیکنان بدهیم و کماکان آنها را تعقیب می‌کنیم، اما کار اصلی را دوباره از دی‌ و بهمن آغاز می‌کنیم. همان‌طور که گفتم در این مدت بی‌کار نیستیم و قصد داریم بازیکنان را ببینیم, چون هنوز می‌خواهیم در برخی از پست‌ها تجدیدنظر کنیم. در‌های تیم جوانان همیشه به روی بازیکنان باز است و نمی‌توانیم بگوییم که دیگر قرار نیست تیم دستخوش تغییر شود.</p>
      <p>پورموسوی درباره اینکه برای ادامه راه به چه امکاناتی نیاز دارد, تصریح کرد: امکانات و شرایط تیم جوانان برای مرحله ابتدایی خوب بوده  است، اما اگر می‌خواهیم به جام جهانی برویم باید در مرحله بعد با تیم‌های بزرگ آسیا رقابت کنیم و بنابراین باید اندازه آنها نیز حمایت شویم. بازیکنان جوان نشان دادند قابل رشد هستند و باید به آنها توجه بیشتری شود. ما باید خارج از آسیا و در تورنمنت‌های بین‌المللی خارج از قاره شرکت کنیم. در مرحله گذشته تورنمنت‌های سن پترزبورگ و ترکمنستان خیلی عالی بودند و باید این روند برای تیم جوانان ادامه پیدا کند. اگر جام جهانی می‌خواهیم باید حمایت‌ها و امکانات هم در حد جام جهانی باشد.</p>
      <p>پورموسوی در ادامه مصاحبه‌اش با تسنیم درباره احتمال جدایی ویلموتس و شرایط تیم ملی فوتبال ایران یادآور شد: در این رابطه هر اتفاقی که می‌خواهد رخ دهد, باید الان رخ بدهد, چون ما الان زمان کافی داریم و می‌توانیم تصمیم این‌چنینی بگیریم. اگر ویلموتس می‌خواهد در ایران بماند باید اجازه دهیم که بماند و کارش را بکند, البته او باید مانند اوایل فصل در ورزشگاه‌ها حضور داشته باشد و بازی‌ها را از نزدیک نگاه کند تا بین بازیکنان انگیزه به وجود بیاید, اما اگر قرار است برود باید زودتر تکلیف تیم ملی مشخص شود. اگر ویلموتس می‌خواهد ادامه همکاری دهد باید در فوتبال ما حضور بیشتری داشته باشد، چون من در تیم باشگاهی‌ام این تجربه را داشته‌ام که وقتی مربیان تیم ملی در ورزشگاه حضور پیدا می‌کردند, ما دیگر نمی‌توانستیم انگیزه بازیکنان را کنترل کنیم.</p>
      <p>وی افزود: در غیر این‌صورت اگر ویلموتس قصد جدایی دارد ما باید یک مربی که شناخت خوبی از فوتبال و بازیکنان‌مان دارد بیاوریم, چون اولین بازی تیم ملی فروردین ماه است و تیم ملی فرصت کافی برای کار با مربی جدید را دارد. متأسفانه شانس صعودمان آنقدر کم شده که حتی یک اشتباه هم ممکن است مانع از صعودمان به مرحله بعد شود. باید با احتیاط حرکت کنیم و دیگر فرصتی برای آزمون و خطا نداریم و به نوعی «چوب‌خط» تیم ملی پر شده است. بنابراین اگر قرار است مربی جدید بیاید بهتر است کسی باشد که از فوتبال ایران شناخت دارد.</p>
      <p>سرمربی تیم فوتبال جوانان ایران با بیان اینکه «تیم ملی باید در چهار بازی پیروز شود و به‌عنوان سرگروه صعود کند تا اقتدار ایران حفظ شود»، درباره اینکه آیا برانکو گزینه خوبی برای تیم ملی است, خاطرنشان کرد: برانکو مربی بسیار خوبی است و می‌تواند برای تیم ملی گزینه خوبی باشد، اما اگر به من بود, مربی ایرانی را انتخاب می‌کردم. ما باید قدر داشته‌های‌مان را بدانیم، چون فکر می‌کنم حدود 54 مربی حرفه‌ای داریم که در فیفا آخرین رتبه مربیگری را دارند و به طور کلی 70 مربی ایرانی داریم که می‌توانند سرمربی تیم ملی شوند.</p>
    </article>
  </body>
</html>