<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11028331/"/>
    <meta property="og:site_name" content="TV 2"/>
    <meta property="article:published_time" content="2019-11-29T12:10:00+00:00"/>
    <meta property="og:title" content="Nye grensehandel-tall: – Det er verre enn i våre verste mareritt"/>
    <meta property="og:description" content="Nordmenn satte ny rekord i grensehandel i 2018, men norske handelsorganisasjoner fortviler."/>
  </head>
  <body>
    <article>
      <h1>Nye grensehandel-tall: – Det er verre enn i våre verste mareritt</h1>
      <h2>Nordmenn satte ny rekord i grensehandel i 2018, men norske handelsorganisasjoner fortviler.</h2>
      <address><time datetime="2019-11-29T12:10:00+00:00">29 Nov 2019, 12:10</time> by <a rel="author">NTB</a></address>
      <p>Økningen kommer etter at avgiftene på alkoholfrie drikkevarer økte i 2018. Grensehandelen har vokst med hele 15,1 prosent de siste 12 månedene i forhold til foregående periode, viser tall fra <a href="https://www.ssb.no/varehandel-og-tjenesteyting/artikler-og-publikasjoner/grensehandelen-oker-fortsatt">Statistisk sentralbyrå (SSB).</a></p>
      <p>I tredje kvartal var grensehandelen nesten 1 milliarder kroner høyere enn i fjor.</p>
      <p>Det gjennomsnittlige handlebeløpet har sunket med 87 kroner per grensehandelstur sammenlignet med perioden i fjor, men det er gjort 9,8 millioner flere dagsturer. Det utgjør en økning på 20,7 prosent.</p>
      <h3>Taper arbeidsplasser</h3>
      <p>Den økte grensehandelen har store konsekvenser for norsk handel, mener administrerende direktør i NHO Service og Handel, Anne-Cecilie Kaltenborn.</p>
      <p>I 2017 førte grensehandel til tap av 5.375 arbeidsplasser innen handel viser en beregning fra Menon Economics. NHO Service og Handels nye beregninger viser at dette tallet nå har steget til over 6.000. For dagligvarehandelen utgjør de tapte arbeidsplassene cirka en ansatt per norske dagligvarebutikk.</p>
      <p>– NHO Service og Handel etterlyser at politikerne tar problemet med den skyhøye grensehandelen på alvor. Den omfattende lekkasjen av verdiskapning og arbeidsplasser fra Norge til Sverige må stoppe, sier Kaltenborn til NTB.</p>
      <h3>Enda billigere i Sverige</h3>
      <p>Kaltenborn legger til at noe som kan forverre situasjonen ytterligere, er Systembolagets ønske om å senke prisen på øl, ettersom de er lei av at svensker handler billig øl i Danmark og Tyskland.</p>
      <p>Harald Jachwitz Andersen, direktør for Virke Handel, er enig i at varselet fra Sverige er urovekkende.</p>
      <p>– Når dette tiltaket trer i kraft, vil det øke grensehandelen ytterligere. Svenskene tar grep, mens vi sitter og ser på. La det skure og gå-holdningen til norske politikere er dårlig politikk på områder som helse, næring, miljø og finans, sier Andersen.</p>
      <p>Han påpeker at i løpet av det siste året har grensehandelen vokst over seks ganger så mye som norsk dagligvarehandel.</p>
      <p>– Vi fryktet høy vekst, men dette er verre enn i våre verste mareritt. Det må være en brutal vekker for norske politikere, sier Andersen.</p>
      <h3>– Når er det nok?</h3>
      <p>For norske brus- og ølprodusenter er dette ekstra dårlig nytt, mener direktør Erlend Vagnild Fuglum i Bryggeri- og drikkevareforeningen.</p>
      <p>Han viser blant annet til Coca-Cola som nylig kunngjorde at de må redusere bemanningen i Norge. Selskapet pekte på økningen i sukkeravgiften som en viktig årsak.</p>
      <p>– Politikerne får det de ba om da de over natta økte avgiftene med 42 prosent i 2018-budsjettet. Handlekorgene på shoppingsentrene rett over grensa har aldri vært fullere, og nå har jeg mistet tellingen på hvor mange grensehandelsrekorder som er satt de siste årene, sier Fuglum til NTB.</p>
      <p>(©NTB)</p>
    </article>
  </body>
</html>