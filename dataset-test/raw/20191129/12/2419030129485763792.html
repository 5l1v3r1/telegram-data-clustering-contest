<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191129/fnv-pleit-voor-verplicht-vrouwenquotum/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-29T12:39:23+00:00"/>
    <meta property="og:title" content="FNV pleit voor verplicht vrouwenquotum"/>
    <meta property="og:description" content="UTRECHT (ANP) - Raden van commissarissen van beursgenoteerde bedrijven moeten voor ten minste 30 procent uit vrouwen bestaan. Om dat te realiseren moet een vrouwenquotum vanaf 2020 voor vier jaar verplicht worden, aldus vakbond FNV in een brief aan de Leden van de Tweede Kamer. Zij debatteren op 2 december over het te voeren emancipatiebeleid."/>
  </head>
  <body>
    <article>
      <h1>FNV pleit voor verplicht vrouwenquotum</h1>
      <address><time datetime="2019-11-29T12:39:23+00:00">29 Nov 2019, 12:39</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Raden van commissarissen van beursgenoteerde bedrijven moeten voor ten minste 30 procent uit vrouwen bestaan. Om dat te realiseren moet een vrouwenquotum vanaf 2020 voor vier jaar verplicht worden, aldus vakbond FNV in een brief aan de Leden van de Tweede Kamer. Zij debatteren op 2 december over het te voeren emancipatiebeleid.</b>
      </p>
      <p>FNV ziet het vrouwenquotum als een eerste stap in de juiste richting. “Als dat niet werkt, moet in de toekomst worden gekeken naar een vrouwenquotum in de bestuurskamer,” zo licht beleidsadviseur Jessica van Ruitenburg het standpunt toe. Verder moeten maatregelen als betere en toegankelijke voorzieningen voor de combinatie werk en zorg niet vergeten worden, vindt de bond. Ook is meer onderzoek nodig naar discriminatie van zwangere vrouwen en de werkbelasting van vrouwen die in de overgang zitten.</p>
      <p>Andere punten die volgens FNV aandacht behoeven in het debat zijn een transitieverlof voor transgenders en de loonkloof tussen vrouwen en mannen. Op dat laatste punt schaart de vakbond zich achter het initiatief van PvdA, GroenLinks, SP en 50PLUS. Die vinden dat werkgevers moeten bewijzen dat vrouwen en mannen op de werkvloer gelijke lonen verdienen.</p>
    </article>
  </body>
</html>