<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2114015"/>
    <meta property="og:site_name" content="www.bta.bg"/>
    <meta property="article:published_time" content="2019-11-29T12:04:00+00:00"/>
    <meta property="og:title" content="Според Илияна Йотова инициативата за Източното партньорство на ЕС трябва да продължава, но да бъде променена"/>
    <meta property="og:description" content="София, 29 ноември /БТА/ Инициативата за Източното партньорство на ЕС трябва да продължава, тя има своето бъдеще и може да се превърне в едно от най-успешните направления на външната политика на Съюза, но трябва да бъде променена. Това каза вицепрезидентът Илияна Йотова на конференцията &quot;Кавказки пленници: Източното партньорство на ЕС-политика на приобщаване или инструмент за сдържане?&quot;, организирана от Делегацията на българските социалисти в ЕП и Института за икономика и международни отношения. Според Илияна Йотова 10 години след началото на инициативата за Източното партньорство, резултатите не са задоволителни - имало е прекалено много амбиции и все още прекалено малко резултати. Според вицепрезидента няма по-губеща политика по отношение на Южен Кавказ от играта с нулева сума - когато ЕС иска всичко, да се направят трудни реформи, да се постигнат големи стандарти, а от своя страна - помощта не е особено голяма. Играта с нулева сума е не просто губеща, а може да има катастрофални последствия и да се превърне…"/>
  </head>
  <body>
    <article>
      <h1>Според Илияна Йотова инициативата за Източното партньорство на ЕС трябва да продължава, но да бъде променена</h1>
      <address>
        <time datetime="2019-11-29T12:04:00+00:00">29 Nov 2019, 12:04</time>
      </address>
      <p>София, 29 ноември /БТА/</p>
      <p>Инициативата за Източното партньорство на ЕС трябва да продължава, тя има своето бъдеще и може да се превърне в едно от най-успешните направления на външната политика на Съюза, но трябва да бъде променена. Това каза вицепрезидентът Илияна Йотова на конференцията "Кавказки пленници: Източното партньорство на ЕС-политика на приобщаване или инструмент за сдържане?", организирана от Делегацията на българските социалисти в ЕП и Института за икономика и международни отношения.</p>
      <p>Според Илияна Йотова 10 години след началото на инициативата за Източното партньорство, резултатите не са задоволителни - имало е прекалено много амбиции и все още прекалено малко резултати.</p>
      <p>Според вицепрезидента няма по-губеща политика по отношение на Южен Кавказ от играта с нулева сума - когато ЕС иска всичко, да се направят трудни реформи, да се постигнат големи стандарти, а от своя страна - помощта не е особено голяма. Играта с нулева сума е не просто губеща, а може да има катастрофални последствия и да се превърне в игра с отрицателна сума, посочи Йотова.</p>
      <p>По думите й ще сбърка всеки, който разговаря менторски с Тбилиси, Баку или Ереван. Не трябва да се бърка стремежа за партньорски отношения за безалтернативност на контакта с ЕС, отбеляза Йотова и допълни, че всеки от ЕС, който смята, че това е панацеята и че всяка една държава не търси други алтернативи, освен контакта с ЕС, много се заблуждава. Ще сбърка и всеки, които смята, че ЕС и неговата външна политика нямат място в Южен Кавказ, каза още Илияна Йотова.</p>
      <p>Според вицепрезидента ще бъде голяма грешка, ако се съсредоточи цялото внимание, дипломатически и финансови ресурси на ЕС по Източното партньорство само в отношенията с Украйна, каквато е още една тенденция, която се наблюдава.</p>
      <p>Вицепрезидентът препоръча на българските евродепутати да участват активно в темата за Източното партньорство и посочи, че тя е важна за мира и сигурността не само на целия регион, а и за стабилитета на Европа, за да не се прокарват нови разделителни линии. Йотова отбеляза също необходимостта от консолидирана българска позиция по темата, както и да се настоява да не се противопоставя проекта Източно партньорство на проекта Западни Балкани.</p>
      <p>
        <i>Източник: София</i>
      </p>
    </article>
  </body>
</html>