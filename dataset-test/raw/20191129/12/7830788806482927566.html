<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/zimni-sporty/biatlon/musim-se-srovnat-se-strelbou-vi-davidova-pred-startem-sezony_535827.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T12:46:00+00:00"/>
    <meta property="og:title" content="Musím se srovnat se střelbou, ví Davidová před startem sezony"/>
    <meta property="og:description" content="Ve švédském Östersundu se o víkendu rozběhne biatlonová sezona. Největší českou nadějí by měla být Markéta Davidová. Tituly ve Světovém poháru obhajují Italka..."/>
  </head>
  <body>
    <article>
      <h1>Musím se srovnat se střelbou, ví Davidová před startem sezony</h1>
      <address><time datetime="2019-11-29T12:46:00+00:00">29 Nov 2019, 12:46</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Ve švédském Östersundu se o víkendu rozběhne biatlonová sezona. Největší českou nadějí by měla být Markéta Davidová. Tituly ve Světovém poháru obhajují Italka Dorothea Wiererová a suverén minulé zimy Nor Johannes Bö, který ale nejspíše vynechá lednový program.</b>
      </p>
      <p>Dvaadvacetiletá Davidová se v předešlé sezoně radovala z premiérové výhry v seriálu SP, poté co ovládla sprint v Anterselvě, a celkově stála čtyřikrát v individuálních závodech na stupních vítězů. "Ráda bych jezdila stabilně bez výkyvů a zlepšovala se. Důležité bude srovnat se se střelbou," řekla Davidová.</p>
      <p>Spolu s ní by mohla atakovat přední příčky od léta vdaná Eva Kristejn Puskarčíková. Pravidelně bodovat by měly Jessica Jislová a po dvou letech trápení i Lucie Charvátová. Návrat na někdejší pozice si přeje Veronika Vítková, která ale měla v přípravě dýchací problémy a v létě omezila přípravu.</p>
      <p>
        <b>Nemocný Krupčík, famózní Bö</b>
      </p>
      <p>Mezi muži je českou jedničkou Michal Krčmář. Ondřej Moravec jde do sezony s menším objemem tréninku v nohách, protože se mu vrátily problémy s játry a dva měsíce v létě odpočíval. "Nic neočekávám," řekl. Michal Šlesingr absolvuje rozlučkovou sezonu a tým ve Švédsku doplňují mladík Jakub Štvrtecký a Adam Václavík.</p>
      <p>Tomáš Krupčík, nejlepší z českých mužů na mistrovství světa, měl v létě boreliózu a příznaky se mu vrátily. V Östersundu proto startovat nebude.</p>
      <p>V minulé sezoně dominoval Bö, který vyhrál rekordních šestnáct závodů. "Výzvou bude navázat na ty výkony," řekl norským médiím. V novém ročníku SP dá soupeřům šanci uspět. V lednu totiž plánuje pauzu, jelikož by se mu měl narodit syn. "Do Vánoc chci jezdit co nejlépe, pak se připravím na mistrovství světa," řekl Bö.</p>
      <p>O návrat na trůn by mohl usilovat Francouz Martin Fourcade, silní budou tradičně i jeho krajané Quentin Fillon Maillet či Simon Desthieux. Počítat se musí s Rusem Alexandrem Loginovem a dalšími Nory. "Předloni to bylo o dvou mužích, naposledy one man show Böa, tak by bylo dobrý, aby to bylo zajímavější," řekl Moravec.</p>
      <p>
        <b>Italky favoritkami</b>
      </p>
      <p>Wiererové by měly šlapat na paty opět její krajanka Lisa Vitozziová, ze Švédek Hanna Öbergová, Slovenka Paulina Fialková, Norky a Rusky. Bát se už nemusí někdejších hvězd Němky Laury Dahlmeierové, Bělorusky Darji Domračevové a Slovenky Anastasie Kuzminové, které ukončily kariéru. "Ale přibude spousta mladých soupeřek, takže to je asi prašť jako uhoď," konstatovala Davidová.</p>
      <p>Sezona začne sobotními závody v mixech - štafetou dvojic a smíšenou štafetou. Nově se o den později uskuteční sprinty, zatímco dříve bývala pauza a individuální boje začínaly vytrvalostními závody. "Tohle je dobrý nápad," ocenil Moravec a Vítková přitakala: "Začínat kratším závodem je určitě mnohem příjemnější."</p>
      <p>Vrcholem bude mistrovství světa v italské Anterselvě od 12. do 23. února. Čeští fanoušci se těší na Světový pohár v Novém Městě na Moravě od 5. do 8. března. "Fanoušci jsou zde fantastičtí. Už se těším," prohlásila Davidová.</p>
    </article>
  </body>
</html>