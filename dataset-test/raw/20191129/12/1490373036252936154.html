<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/jaroslav-kubera-tchaj-wan-milos-zeman_1911291205_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T12:05:00+00:00"/>
    <meta property="og:title" content="Zemanova vyjádření nekomentuji, nechci to eskalovat, řekl Kubera ke kritice cesty na Tchaj-wan"/>
    <meta property="og:description" content="Tisková tajemnice Senátu Sue Nguyen uvedla, že prezidentův výrok je směřován k čínské straně, nikoli ke Kuberovi. Zeman prohlásil, že pokud šéf Senátu na Tchaj-wan pojede, tak jejich přátelství končí."/>
  </head>
  <body>
    <article>
      <h1>Zemanova vyjádření nekomentuji, nechci to eskalovat, řekl Kubera ke kritice cesty na Tchaj-wan</h1>
      <address><time datetime="2019-11-29T12:05:00+00:00">29 Nov 2019, 12:05</time> by <a rel="author">Monika Vosáhlová, ČTK</a></address>
      <p>
        <b>Předseda Senátu Jaroslav Kubera z ODS odmítl komentovat slova prezidenta Miloše Zemana, který ve čtvrtek kritizoval jeho plánovanou cestu na Tchaj-wan. Kubera to v pátek řekl Radiožurnálu. Tisková tajemnice Senátu Sue Nguyen pak pro ČTK uvedla, že prezidentův výrok je směřován k čínské straně, nikoli ke Kuberovi. Zeman ve čtvrtek prohlásil, že pokud šéf Senátu na Tchaj-wan pojede, tak jejich přátelství končí.</b>
      </p>
      <p>„Vyjádření pana prezidenta nekomentuji. Nechci to žádným způsobem eskalovat,“ řekl pro Radiožurnál předseda Senátu Jaroslav Kubera.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/jaroslav-kubera-dvacet-minut-radiozurnalu-tchaj-wan_1910310905_dok"/>
      </related>
      <p>„Pan předseda se nechce vyjadřovat ke každému výroku prezidenta. Co se týče výroku samotného, tak je směřován k čínské straně, ne k němu osobně,“ sdělila pak pro ČTK tisková tajemnice Senátu Sue Nguyen.</p>
      <p>Prezident Miloš Zeman cestu Kubery na Tchaj-wan ve čtvrtek opět kritizoval. „Je to jednání proti národním, v daném případě ekonomickým zájmům České republiky,“ dodal prezident. „Pokud tam pojede, tak v tomto smyslu to přátelství opravdu končí,“ prohlásil v televizi Barrandov. </p>
      <p>Kubera již před časem řekl, že prezident podle něj jen tak straší. „Naše vztahy jsou dlouhodobé, tyto věci jsou takové hrátky. Politicky jsme úhlavní nepřátelé, ale lidsky to je jiné,“ uvedl pro deník Právo.</p>
      <h3>Kuberova cesta na Tchaj-wan </h3>
      <p>Předseda Senátu příští rok na Tchaj-wan pojede pravděpodobně v lednu. Jeho rozhodnutí nebylo od začátku zcela jasné. Kubera nejprve tvrdil, že určitě pojede, později ale svá slova mírnil. Středečnímu Právu však řekl, že cesta na Tchaj-wan je definitivní.</p>
      <p>„Je to definitivní, nedá se to zvrátit. Čekáme jen na prezidentské volby na Tchaj-wanu, které budou v lednu. Ty mohou dopadnout tak, že Tchaj-pej bude mít k Pekingu vřelejší či chladnější vztah, ale moji cestu nijak neovlivní,“ uvedl Kubera.</p>
      <p>
        <b>Čína a Tchaj-wan</b>
      </p>
      <p>Čína považuje Tchaj-wan za jednu ze svých provincií a hrozí mu vojenským zásahem v případě vyhlášení nezávislosti. Tchaj-wan přesto funguje od roku 1949 de facto nezávisle, má vlastní vládu a demokratické zřízení, zatímco v Číně pokračuje režim jedné strany.</p>
      <p>Cestu na ostrov chce pojmout jako podnikatelskou misi. Prezident Hospodářské komory Vladimír Dlouhý ale řekl, že o cestě neví. Podnikatelé o cestu mají podle Kubery eminentní zájem.</p>
      <p>Zeman si myslí, že existuje riziko, že proti firmám, které by byly součástí Kuberovy delegace, mohou být ze strany Číny uplatňována odvetná opatření. Kubera v minulosti poukazoval na to, že Tchaj-wan je pro Česko třetím největším asijským obchodním partnerem.</p>
      <p>Proti jeho cestě byl mimo jiné ministr zahraničí Tomáš Petříček z ČSSD. A premiér a šéf ANO Andrej Babiš dříve řekl, že to může ohrozit vztahy s Čínou.</p>
      <p>Kuberu již v minulosti Čína kritizovala za jeho účast na recepci tchajwanského zastoupení v Praze. Podle předsedy českého Senátu musí Peking respektovat, že je Česko suverénní země a nemůže k němu přistupovat z pozice síly.</p>
      <h3>Reakce politiků</h3>
      <p>„Nemám rád, když podlézáme nějaké zemi. A některá vyjádření našich představitelů ve vztahu k Číně zavánějí podlézáním. Jsme samostatná svobodná Česká republika. Vyjádření pana prezidenta vnímám jako velmi tvrdé a velmi submisivní vůči Číně,“ reagoval pro Radiožurnál Ondřej Veselý z ČSSD.</p>
      <p>Upozornil, že takováto oficiální návštěva je zjevnou provokací. „Není důvod, proč Čínu provokovat,“ doplnil.</p>
      <figure>
        <iframe data-src="https://twitter.com/market_a/status/1200328750103175168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podle místopředsedy ODS Miloše Vystrčila kritické výroky prezidenta v mediích ničemu nepomáhají. „Za prospěšnější pro Českou republiku bych považoval, kdyby pan prezident řešil tyto věci například na pravidelných schůzkách nejvyšších ústavních činitelů. Jinak mi trochu začíná unikat jejich účel,“ sdělil ČTK.</p>
      <p>Dodal, že předpokládá, že předseda Senátu konzultuje své zahraniční cesty s ministerstvem zahraničí a vládou, je v jejichž gesci vytváření české zahraniční politiky.</p>
      <p>Europoslankyně a místopředsedkyně KSČM Kateřina Konečná Radiožurnálu řekla, že když Česko uznává jednotnou Čínu, měl by Kubera nejdřív jet do Pekingu.</p>
      <p>„Druhý nejvyšší ústavní činitel této země, pokud má a chce dělat nějaké obchodní vztahy s Čínou, včetně Tchaj-wanu, Hongkongu a všech jejích součástí, tak by měl především odletět do Pekingu a ne na Tchaj-wan,“ sdělila.</p>
      <figure>
        <iframe data-src="https://twitter.com/DanielDherman/status/1200336718219661313?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-domov/prehled-tisku-streda-jaroslav-kubera-tchaj-wan-cena-elektriny-cesko-evropa_1911270643_ako"/>
        <a href="https://www.irozhlas.cz/zpravy-domov/jaroslav-kubera-cinsky-velvyslanec-schuzka_1910291914_jak"/>
      </related>
    </article>
  </body>
</html>