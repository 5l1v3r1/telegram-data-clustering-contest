<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/Viskovic-U-kineskom-budzetu-postoje-grant-sredstva-i-za-RS/571149?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T12:47:34+00:00"/>
    <meta property="og:title" content="Višković: U kineskom budžetu postoje grant sredstva i za RS"/>
    <meta property="og:description" content="BANJALUKA - Predsjednik Vlade Republike Srpske Radovan Višković rekao je danas u Banjaluci da u Kinu neće ići turistički, već da sa kineskim investitorima razgovara o paketu važnih projekata za Republiku."/>
  </head>
  <body>
    <article>
      <h1>Višković: U kineskom budžetu postoje grant sredstva i za RS</h1>
      <address><time datetime="2019-11-29T12:47:34+00:00">29 Nov 2019, 12:47</time> by <a rel="author">Srna</a></address>
      <p>BANJALUKA - Predsjednik Vlade Republike Srpske Radovan Višković rekao je danas u Banjaluci da u Kinu neće ići turistički, već da sa kineskim investitorima razgovara o paketu važnih projekata za Republiku.</p>
      <p>"Otvoriću pitanje koje nikada kod nas nije otvoreno, a to je da u budžetu Kine postoje grant sredstva za BiH i Srpsku, i to odvojeno. Nikada nismo aplicirali za ta sredstva i želim da sa kineskim partnerima i prijateljima otvorim i to pitanje", rekao je Višković novinarima.</p>
      <p>Višković je istakao da želi da vidi na koji način i za koje potrebe se može aplicirati za ta sredstva kada je riječ o projektima iz oblasti industrije i energetike.</p>
      <p>On je rekao da će o tome pričati nakon povratka iz Kine, ponovivši da je stav Vlade od početka da treba puno raditi, a malo pričati i obećavati.</p>
      <p>Delegacija Vlade na čelu sa premijerom Radovanom Viškovićem uskoro putuje u u Kinu gdje bi sa kineskim partnerima trebalo da potpiše ugovor o izgradnji više hidrocentrala, ali i o realizaciji drugih važnih i korisnih projekata za Srpsku.</p>
    </article>
  </body>
</html>