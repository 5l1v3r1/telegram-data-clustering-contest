<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191928/sindic/exigeix/investigacio/rigorosa/imparcial/sobre/actuacio/policial/sentencia"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T12:20:00+00:00"/>
    <meta property="og:title" content="El Síndic exigeix una investigació «rigorosa i imparcial» sobre l'actuació policial per la sentència"/>
    <meta property="og:description" content="Rafael Ribó denuncia &quot;ús excessiu de la força&quot; dels cossos policials i remarca que &quot;la majoria de manifestacions&quot; van ser pacífiques"/>
  </head>
  <body>
    <article>
      <h1>El Síndic exigeix una investigació «rigorosa i imparcial» sobre l'actuació policial per la sentència</h1>
      <h2>Rafael Ribó denuncia "ús excessiu de la força" dels cossos policials i remarca que "la majoria de manifestacions" van ser pacífiques</h2>
      <address><time datetime="2019-11-29T12:20:00+00:00">29 Nov 2019, 12:20</time> by <a rel="author">Bernat Surroca</a></address>
      <p>El Síndic de Greuges, Rafael Ribó, ha presentat aquest matí al Parlament l'informe "Dret de manifestació i paper dels cossos policials en les mobilitzacions posteriors a la sentència 459/2019", que analitza els dispositius policials desplegats arreu de Catalunya durant les protestes per la sentència del procés. Després d'haver analitzat els fets que van tenir lloc entre el 13 i el 27 d'octubre, Ribó ha conclòs que la majoria de les manifestacions van ser pacífiques i ha reclamat una investigació "rigorosa i imparcial" sobre l'actuació policial. <br/><br/>Amb tot, el Síndic ha admès també que algunes manifestacions "minoritàries" van tenir "caràcter violent" que van fer "necessària" una intervenció de les forces de seguretat. En cas d'excés de fora i vulneració de drets, Ribó ha reclamat "sancionar adequadament" en cas que hi hagi hagut infraccions. "La gran majoria de la població que es va manifestar no va requerir d'intervenció policial", ha volgut deixar clar. i també ha defensat la "mediació" i la resolució de conflictes "alternativa" que eviti l'ús de la força.<br/><br/>Ribó ha dit que les imatges permeten constatar que algunes actuacions policials van ser "desproporcionades", amb càrregues excessives, carrusels, cops de porra i l'ús de pilotes de goma. "La policia espanyola no va prendre en consideració la resolució del Parlament que prohibeix l'ús de pilotes de goma a Catalunya", ha denunciat el síndic, que també ha dit que en algunes detencions hi va haver ús excessiu de la força, així com insults durant el trasllat dels detinguts i un cop a comissaria.<br/><br/>L'informe denuncia que es va vulnerar "seriosament" el dret a la integritat moral i els drets de la llei d'enjudiciament criminal, especialment pel que fa referència a l'ús excessiu de la força que denuncien les persones detingues. De l'anàlisi dels casos, també s'ha detectat que, a partir de les detencions, els relats canvien en funció del cos policial que les va practicar. Així, els detinguts asseguren que la policia espanyola va tenir un comportament "agressiu, inadequat i intimidatori" durant l'estada a la comissaria. <br/><br/><b>Revisar el protocol en l'ús de material antidisturbis</b><br/><br/>El document conclou que després de la sentència es va poder exercir el dret de manifestació i que la majoria de manifestacions van ser pacífiques. De tota manera, reclama al ministeri de l'Interior i al Departament d'Interior que mantinguin la coordinació policial a Catalunya sota la coordinació dels Mossos, tal com diu la llei. Així mateix, s'exigeix al ministeri que "revisi" els protocols que regulen l'ús d'armament antiavalots i substitueixi les pilotes de goma. <br/><br/>El Síndic també demana al Govern que aprofundeixi en el model de proximitat dels Mossos -un model que aposta per la mediació, és proper a la ciutadania i intenta evitar l'ús de la força"- i elabori la llei de la policia de Catalunya, una petició reiterada diverses vegades. Així mateix, Ribó ha demanat a les autoritats judicials que "reconsiderin" la situació de presó provisional dels joves que van participar en les protestes de la sentència.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>