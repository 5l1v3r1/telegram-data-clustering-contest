<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980908032.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-29T12:24:00+00:00"/>
    <meta property="og:title" content="معاون استاندار تهران: مجوز برای اعتراضات در چارچوب قانون داده می‌شود"/>
    <meta property="og:description" content="به گزارش  تسنیم ، شکرالله حسن بیگی شامگاه پنجشنبه در مراسم تکریم و معارفه فرماندار شهرستان ملارد ضمن تبریک به مناسبت هفته بسیج و روز نیروی دریایی اظهار داشت: در شهرستان ملارد و در امور مختلف با بزرگان شهر، علما، روحانیون و اعضای شورای تامین و فرهیختگان جلسات مشورتی باید برگزار شود و از نظرات آن‌ها استفاده شود چرا که بهره‌گیری از اتاق فکر و هیئت اندیشه‌ورز نتیجه موثری دارد."/>
  </head>
  <body>
    <article>
      <h1>معاون استاندار تهران: مجوز برای اعتراضات در چارچوب قانون داده می‌شود</h1>
      <address>
        <time datetime="2019-11-29T12:24:00+00:00">29 Nov 2019, 12:24</time>
      </address>
      <p>معاون سیاسی و اجتماعی استاندار تهران گفت: به هر فردی که خواهان تجمع است در قالب قانون مجوز داده می‌شود و در همین راستا ۹ مکان در شهر تهران و در شهرستان‌ها نیز با نظر شورای تامین برای این اقدام اختصاص پیدا می‌کند.</p>
      <p>به گزارش  تسنیم ، شکرالله حسن بیگی شامگاه پنجشنبه در مراسم تکریم و معارفه فرماندار شهرستان ملارد ضمن تبریک به مناسبت هفته بسیج و روز نیروی دریایی اظهار داشت: در شهرستان ملارد و در امور مختلف با بزرگان شهر، علما، روحانیون و اعضای شورای تامین و فرهیختگان جلسات مشورتی باید برگزار شود و از نظرات آن‌ها استفاده شود چرا که بهره‌گیری از اتاق فکر و هیئت اندیشه‌ورز نتیجه موثری دارد.</p>
      <p>وی سپس با اشاره به اغتشاشات اخیر در کشور تصریح کرد: در ساعات اولیه وقتی مردم شعارها را دیدند صف خود را از آشوبگران جدا کردند چرا که عده‌ای به بهانه‌ گران شدن بنزین دست به تخریب اموال و اماکن عمومی زدند و دستگیری‌هایی که انجام شده نشان می‌دهد که سردمدار جریان این آشوب‌ها از اراذل و اوباش بودند، همچنین 70 نفر از آن‌ها از اتباع بیگانه بودند که می‌خواستند از این شرایط سوءاستفاده کنند که با ورود به موقع نیروی نظامی، انتظامی، سپاه و بسیج موفق نشدند به اهداف خود برسند.</p>
      <p>معاون سیاسی و اجتماعی استاندار تهران بیان کرد: دشمنان وقتی دیدند تحریم‌های شدید اثری نداشته به‌دنبال توطئه‌های دیگر رفتند و از موضوع بنزین سوءاستفاده کردند که به اهداف خود نرسیدند از این‌رو وحدت و همگرایی که در این چند روز بین مسئولان استان و شهرستان‌ها و مردم بود باید همچنان تداوم داشته باشد.</p>
      <p>حسن بیگی ضمن اعلام موافقت با اعتراضات قانونی افزود: هر فردی که خواهان تجمع است و می‌خواهد به موضوعی در چارچوب قانون اعتراض داشته باشد در قالب قانون مجوز می‌دهیم و در همین راستا 9 مکان در شهر تهران و در شهرستان‌ها نیز با نظر شورای تامین برای این اقدام اختصاص پیدا می‌کند اما خط قرمز ما امنیت است و در مورد امنیت با کسی شوخی نداریم.</p>
      <p>وی سپس تصریح کرد: اگر احزاب و گروه‌ها بخواهند در چارچوب موازین قانونی اعتراض داشته باشند می‌توانند از این مکان‌ها استفاده کنند به علاوه باید قدر مردم را بدانیم مردم با همه سختی‌ها از نظام دفاع می‌کنند وظیفه ما نیز خدمت‌رسانی بهتر و بیشتر به مردم است.</p>
      <p>معاون سیاسی و اجتماعی استاندار تهران در پایان خاطرنشان کرد: مسئولان برای پیشرفت و توسعه شهرستان به‌دنبال سرمایه‌گذار باشند تا مشکلات شهرستان با کمک خیران و مردم برطرف شود.</p>
    </article>
  </body>
</html>