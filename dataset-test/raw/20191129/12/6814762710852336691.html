<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SzxkJ/babis-prolamuje-hranici-65-let-je-tu-potencial-duchodovy-vek-snizit"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T12:38:00+00:00"/>
    <meta property="og:title" content="Babiš prolamuje hranici 65 let: Je tu potenciál důchodový věk snížit"/>
    <meta property="og:description" content="Pokud se Česku bude dařit, mohl by se důchodový věk případně ze 65 let snížit. Seniorům to v pátek na jejich konferenci v Praze řekl premiér Andrej Babiš (ANO). Podle něj je v ČR „určitě potenciál“ spíš pro pokles hranice než pro její navýšení. Důchodový věk se v ČR zvedá každý rok o několik měsíců. Na 65 letech se zastaví ve 30. letech, kdy začne do penze odcházet silná generace takzvaných Husákových dětí. Podle expertů není systém penzí beze změn udržitelný a pomohl by právě pozdější nástup na odpočinek."/>
  </head>
  <body>
    <article>
      <h6 class="kicker">Babiš k důchodům</h6>
      <h1>Babiš prolamuje hranici 65 let: Je tu potenciál důchodový věk snížit</h1>
      <address><time datetime="2019-11-29T12:38:00+00:00">29 Nov 2019, 12:38</time> by <a rel="author" href="https://echo24.cz/author/ctk" target="_blank">čtk</a></address>
      <slideshow>
        <figure>
          <img src="https://echo24.cz/img/5de10df8ffd8fa2b1edd2222/1040/540/FIT?_sig=T2rwVs61jZDauN_d1uZ3qT6_9OM-Fj7ix8eiXs3kEHE"/>
          <figcaption>Premiér Andrej Babiš mezi důchodci před jednou z diskontních prodejen<cite>Reprofoto: YouTube hnutí ANO</cite></figcaption>
        </figure>
        <figure>
          <img src="https://echo24.cz/img/5de120c6ffd8fa2b1edecf23/1040/540/FIT?_sig=_FyABVGJ-_p76UxPC6GLW_9nhSw_uStaHFnf1pcZCH8"/>
          <figcaption>
            <cite>Dárek</cite>
          </figcaption>
        </figure>
      </slideshow>
      <p>
        <b>Pokud se Česku bude dařit, mohl by se důchodový věk případně ze 65 let snížit. Seniorům to v pátek na jejich konferenci v Praze řekl premiér Andrej Babiš (ANO). Podle něj je v ČR „určitě potenciál“ spíš pro pokles hranice než pro její navýšení. Důchodový věk se v ČR zvedá každý rok o několik měsíců. Na 65 letech se zastaví ve 30. letech, kdy začne do penze odcházet silná generace takzvaných Husákových dětí. Podle expertů není systém penzí beze změn udržitelný a pomohl by právě pozdější nástup na odpočinek.</b>
      </p>
      <p>„My jsme také zastropovali důchodový věk na 65 letech a nepočítáme s jeho zvýšením. Naopak. Pokud se nám bude dobře dařit, tak je tam určitě potenciál, abychom ho spíš snižovali,“ řekl premiér.</p>
      <p>Vláda má každých pět let dostávat zprávu o stavu důchodového systému a vývoji doby dožití. Podle výsledků má věk případně upravit tak, aby byl člověk v penzi čtvrtinu života. Dokument, který připravuje ministerstvo práce, dostal kabinet letos. Z materiálu vyplynulo, že pokud by měla podmínka čtvrtiny života v důchodu platit, měla by se hranice pro odchod do penze dál posouvat, život se totiž prodlužuje. Vláda nerozhodla. Další zprávu dostane v roce 2024, kdy by měla o postupu znovu hlasovat. „Až v roce 2030 je možné provést revizi této hranice,“ řekl seniorům v pátek premiér.</p>
      <p>V 65 letech se začne do důchodu odcházet ve 30. letech. Podle zprávy pro vládu by se měl věk pak dál zvedat, a to o rok za desetiletí. Za rok by to tedy bylo zhruba o pět týdnů. V 66 letech by šli do penze lidé, kteří se narodili v roce 1979. Letos slaví čtyřicáté narozeniny. Důchod v 67 by měli lidé s rokem narození 1992, letos jim je 27 let, vyplývá ze zprávy.</p>
      <p>Podle expertů není důchodový systém beze změn dál udržitelný a situaci zkomplikuje právě stanovení maximální hranice věku v době, kdy do penze půjdou nejpočetnější ročníky. Výdaje se tak výrazně zvednou.</p>
      <figure>
        <a href="https://eshop.echomedia.cz/d/txt?utm_source=ECHO24&amp;utm_medium=TEXT&amp;utm_campaign=VANOCE">
          <img src="https://echo24.cz/img/5de120c6ffd8fa2b1edecf23/500/260?_sig=Y7vTvdt1jzX7xxntLXL2TAPkXyhkiGyD8mZWzpOAK9g"/>
        </a>
      </figure>
      <p>Babišův kabinet ANO a ČSSD s podporou komunistů v programovém prohlášení slíbil, že připraví důchodovou reformu. Premiér v pátek na seniorské konferenci řekl, že vznikla důchodová komise. „Myslím si, že bychom měli především napravovat staré křivdy, to znamená řešit rozdíl mezi starobním důchodem pro muže a ženy, tam je velký rozdíl. Samozřejmě se připravují změny, které by to měly napravit. Trošku to dlouho trvá,“ uvedl Babiš. Dodal, že doufá, že ministryně práce Jana Maláčová (ČSSD) řešení brzy předloží.</p>
      <p>Maláčová se z konference seniorů kvůli nemoci omluvila, zastupovala ji poslankyně Alena Gajdůšková (ČSSD). Srovnání penzí mužů a žen začala ve vládě prosazovat ona. Už dřív uvedla, že reforma důchodového systému není potřeba a nutné je spíš odstranit nespravedlnosti. Proti dalšímu navyšování důchodového věku se důrazně postavila.</p>
      <p>Důchodová komise se zabývala i dřívější penzí pro náročné profese, téma teď předala politikům. „Vytváříme systém pro předčasný odchod do důchodu pro osoby, které vykonávají fyzicky náročné profese. To jsme měli (tento záměr) jako minulá koaliční vláda. Nechápu, proč to nemáme, to už mohlo být,“ uvedl Babiš. V minulém volebním období byl Babiš v Sobotkově vládě ČSSD, ANO a lidovců ministrem financí a vedl své hnutí ANO.</p>
      <related>
        <a href="https://echo24.cz/a/S2EFm/babis-napravuje-nespravedlnosti-kapitalistickych-garnitur-vitali-duchodci-premiera"/>
      </related>
    </article>
  </body>
</html>