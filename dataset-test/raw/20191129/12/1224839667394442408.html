<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/dimos-irakleioy-dwrean-syndesi-sxoleiwn-diktyo-a-113858.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-29T12:53:00+00:00"/>
    <meta property="og:title" content="Δήμος Ηρακλείου: Δωρεάν σύνδεση σχολείων στο δίκτυο φυσικού αερίου"/>
    <meta property="og:description" content="Στο δίκτυο του φυσικού αερίου, και μάλιστα δωρεάν, συνδέονται ακόμα περισσότερα σχολεία του Δήμου Ηρακλείου Αττικής: τέσσερα άμεσα και ένα εντός του 2020, σε υλοποίηση της συμφωνίας που εξασφάλισε η δημοτική Αρχή της πόλης και ο Δήμαρχος Νίκος Μπάμπαλος με την Εταιρία Διανομής Αερίου, η οποία προβλέπει την χωρίς χρέωση σύνδεση των δημοτικών κτιρίων σε αυτή τη νέα φάση της επέκτασης του δικτύου."/>
  </head>
  <body>
    <article>
      <h1>Δήμος Ηρακλείου: Δωρεάν σύνδεση σχολείων στο δίκτυο φυσικού αερίου</h1>
      <address>
        <time datetime="2019-11-29T12:53:00+00:00">29 Nov 2019, 12:53</time>
      </address>
      <p>Στο δίκτυο του φυσικού αερίου, και μάλιστα δωρεάν, συνδέονται ακόμα περισσότερα σχολεία του Δήμου Ηρακλείου Αττικής: τέσσερα άμεσα και ένα εντός του 2020, σε υλοποίηση της συμφωνίας που εξασφάλισε η δημοτική Αρχή της πόλης και ο Δήμαρχος Νίκος Μπάμπαλος με την Εταιρία Διανομής Αερίου, η οποία προβλέπει την χωρίς χρέωση σύνδεση των δημοτικών κτιρίων σε αυτή τη νέα φάση της επέκτασης του δικτύου.</p>
      <p>Στο αμέσως επόμενο διάστημα συνδέονται τα: 2ο Νηπιαγωγείο, 7ο Νηπιαγωγείο, 4ο Δημοτικό και 12ο Δημοτικό, για να λειτουργήσουν με φυσικό αέριο με τη νέα χρονιά, ενώ το 1ο Δημοτικό αναμένεται να συνδεθεί μέσα στο πρώτο 6μηνο του 2020, με το πέρας δηλαδή των εργασιών των προγραμματισμένων επεκτάσεων στην περιοχή που απλώνεται γύρω από το Πολιτιστικό Πολύκεντρο του Δήμου.</p>
      <p>Ο κ. Νίκος Μπάμπαλος υπέγραψε τις σχετικές συμβάσεις με την ΕΔΑ για την σύνδεση των σχολείων με το δίκτυο του αερίου, προκειμένου τα συγκεκριμένα, όπως και τα υπόλοιπα που έχουν ήδη συνδεθεί, να έχουν αποδοτικότερη και οικονομικότερη θέρμανση.</p>
      <p>Θυμίζουμε, σύμφωνα με τα σχέδια της ΕΔΑ, πέραν από την επέκτασή του δικτύου στην περιοχή γύρω από το Πολιτιστικό Πολύκεντρο και την Βίλα Στέλλα, τα έργα θα συνεχίσουν μέσα στο 2020 στο Κάτω Ψαλίδι, την Καναπίτσα, τον Πράσινο Λόφο και τις υπόλοιπες γειτονιές από όπου δεν έχει περάσει ακόμα το φυσικό αέριο.</p>
    </article>
  </body>
</html>