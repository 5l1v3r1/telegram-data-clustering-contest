<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/744324"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T12:50:00+00:00"/>
    <meta property="og:title" content="รับศพครูเอ็ม-ครูแนนกลับบ้านเกิด สวด5วันเผาพร้อมกัน"/>
    <meta property="og:description" content="ญาติเศร้ารับศพ”ครูเอ็ม-ครูแนน”เหยื่อถูก”ศุภกฤต”ฆ่าโหด บำเพ็ญกุศลบ้านเกิด และเผาศพพร้อมกันในวันที่ 6 ธ.ค.ด้านพ่อผู้ตาย วอนตำรวจเร่งจับตัวมือฆ่าให้ได้โดยเร็ว"/>
  </head>
  <body>
    <article>
      <h1>รับศพครูเอ็ม-ครูแนนกลับบ้านเกิด สวด5วันเผาพร้อมกัน</h1>
      <address>
        <time datetime="2019-11-29T12:50:00+00:00">29 Nov 2019, 12:50</time>
      </address>
      <p>
        <b>ญาติเศร้ารับศพ”ครูเอ็ม-ครูแนน”เหยื่อถูก”ศุภกฤต”ฆ่าโหด บำเพ็ญกุศลบ้านเกิด และเผาศพพร้อมกันในวันที่ 6 ธ.ค.ด้านพ่อผู้ตาย วอนตำรวจเร่งจับตัวมือฆ่าให้ได้โดยเร็ว</b>
      </p>
      <p>กรณีเกิดเหตุสะเทือนขวัญฆ่าโหดสองสามีภรรยาครูโรงเรียนเอกชนชื่อดัง น.ส.ปรียาภรณ์ เพียรงาม หรือ ครูแนน อายุ 33 ปี ครูสอนคณิตศาตร์ และนายอโลชา สุภานิชย์ หรือ ครูเอ็ม อายุ 33 ปี ครูสอนฟิสิกส์ ภายในบ้านพักเลขที่ 111/34 หมู่บ้านพรธนา อิลิแกรนซ์ หมู่ 4 ต.ทับมา อ.เมือง จ.ระยอง ต่อมาเจ้าหน้าที่ตำรวจ สภ.เมืองระยอง ได้ยื่นขออนุมัติหมายจับผู้ต้องสงสัยฆ่าสองสามีภรรยาต่อศาลจังหวัดระยอง ตามที่ได้เสนอข่าวไปแล้วนั้น<br/><br/>ความคืบหน้าเมื่อเวลา 17.30 น.วันที่่ 29 พ.ย.นายสมาน สุภานิชย์ อายุ  64 ปี บิดาของ นายอโลชา ที่ถูกฆ่าโหดคาบ้านพักพร้อมด้วยภรรยา ได้เดินทางมาพร้อมกับญาติ ไปพบกับพนักงานสอบสวน จากนั้นได้เดินทางมาที่ รพ.ระยอง เพื่อติดต่อขอรับศพบุตรชาย กลับไปบำเพ็ญกุศลตามประเพณีที่บ้านเกิด ต.โพนางดำ อ.สรรพยา จ.ชัยนาท หลังแพทย์ได้ชันสูตรเสร็จเรียบร้อยแล้ว ก่อนจะนำศพขึ้นรถ ทางนายสมาน ได้ กราบขอให้สิ่งศักดิ์สิทธิ์ ตรงบริเวณ เจดีย์เก่าแก่ที่ตั้งอยู่ภายใน รพ.ระยอง เพื่อขอให้เปิดทางให้ดวงวิญญาณของบุตรชายกลับสู่บ้านเกิดที่ จ.ชัยนาท</p>
      <figure>
        <img src="https://www.dailynews.co.th/admin/upload/20191129/news_lPSaLOeWWh194257_533.jpg?v=20191130083?v=4780"/>
      </figure>
      <p>นายสมาน กล่าวว่า หลังจากทราบว่าบุตรชายเสียชีวิต ตนเองเสียใจจนไม่มีน้ำตาไหลแล้ว กับการสูญเสียบุตรชายไปก่อนวัยอันควร ก็ได้แค่วิงวอนให้สามารถจับคนร้ายมาดำเนินคดีให้ได้โดยเร็ว อยากจะถามคนฆ่าว่า ทำไมจิตใจถึงโหดเหี้ยมผิดมนุษย์ถึงเพียงนี้<br/><br/>ด้านนายสมาน เพียรงาม อายุ 69 ปี บิดาของครูแนน ที่ได้มาร่วมส่งศพของครูเอ็มกลับบ้านเกิด กล่าวว่า สำหรับศพบุตรสาว ทางตนเองจะติดต่อขอรับศพในช่วงเช้าวันที่ 30 พ.ย.โดยจะนำศพไปจัดพิธีบำเพ็ญกุศล ที่บ้านเลขที่41 หมู่ 10 ต.ต๋อม อ.เมือง จ.พะเยา โดยกำหนดสวดพระอภิธรรม 5 คืน และ ฌาปณกิจศพในวันเดียวกันกับฝ่ายชาย ในวันที่ 6 ธ.ค. สำหรับเรื่องคดีก็ต้องปล่อยให้เป็นหน้าที่ของตำรวจ แต่ก็ต้องการให้จับตัวมาดำเนินคดีโดยเร็ว <br/><br/>ผู้สื่อข่าวรายงานว่า สำหรับศพของนายอโลชา ตั้งไว้ที่บ้าน 162 หมู่ 2 ต.โพนางดำ อ.สรรพยา จ.ชัยนาท กำหนดสวดพระอภิธรรมศพ รวม 5 คืน ฌาปณกิจศพในวันที่ 6 ธ.ค. สำหรับเรื่องคดีหลังจากที่ออกหมายจับ นายศุภกฤต สุจาศรี อายุ 22 ปี ชาวเชียงใหม่ ขณะนี้ยังไม่พบตัว ซึ่งทางตำรวจต่างปิดปากเงียบ หวั่นเสียรูปคดี<br/><br/>อ่านข่าวที่เกี่ยวข้อง<br/><a href="https://www.dailynews.co.th/crime/744299">'มือฆ่า'ผัวเมียครูซิ่ง'ดูคาติ'ขาย หอบ3.8แสนหนีลอยนวล</a>...<br/> </p>
    </article>
  </body>
</html>