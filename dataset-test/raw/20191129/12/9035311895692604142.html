<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/29/arastirma-amazon-yanginlar-and-daglar-buzullarin-daha-hizli-eritiyor"/>
    <meta property="og:site_name" content="euronews"/>
    <meta property="article:published_time" content="2019-11-29T12:13:48+00:00"/>
    <meta property="og:title" content="Amazon yangınları, And Dağları buzullarını daha hızlı eritiyor"/>
    <meta property="og:description" content="Amazon Ormanları'ndan kilometrelerce uzaklıktaki dağ buzulları, yangınlar nedeniyle daha hızlı erime riskiyle karşı karşıya"/>
  </head>
  <body>
    <article>
      <h1>Amazon yangınları, And Dağları buzullarını daha hızlı eritiyor</h1>
      <address><time datetime="2019-11-29T12:13:48+00:00">29 Nov 2019, 12:13</time> by <a rel="author">Enis Günaydın</a></address>
      <p>Amazon Ormanları'ndan kilometrelerce uzaklıktaki dağ buzulları, yangınlar nedeniyle daha hızlı erime riskiyle karşı karşıya.</p>
      <p>Bilim insanlarının perşembe yayımladığı bir rapora göre Amazon yangınları, Güney Amerika kıtasının batısında bulunan And Dağları buzullarının daha fazla ve daha hızlı erimesine sebep oluyor. Bunun sonucu olarak on milyonlarca kişinin su kaynağı tehlikede.</p>
      <h3>Erime hızını yüzde 14 artırıyor</h3>
      <p>Brezilyalı araştırmacılar, yangınlardan yükselen duman ve kül parçacıklarının rüzgarın da etkisiyle kilometrelerce sürüklendiğini ve And Dağları buzullarına ulaştığını açıkladı.</p>
      <figure>
        <iframe data-src="https://twitter.com/euronewses/status/1087083095910739968" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Söz konusu parçacıklar, buzullar üzerinde koyu renkli bir tabaka oluşturarak bunların güneş ışınlarını daha fazla emmesine neden oluyor. Sonuç olarak ısınan buzullar, normal koşullara oranla yüzde 14'e kadar daha hızlı eriyor.</p>
      <h4>'Bölgesel bir sorun değil'</h4>
      <p>And Dağları üzerindeki buzullar, milyonlarca kişiye su kaynağı olmanın haricinde, ekinlerin sulanması için de önemli değere sahip. Buzullardan toplam en az 75 milyon kişi faydalanıyor.</p>
      <p>Rio de Janeiro Üniversitesi'nden araştırmacı Newton de Magalheas Neto, "Bu bölgesel bir sorun olarak değerlendirilmemeli. Aksine tüm kıta üzerinde sosyal sonuçlar doğuracaktır" şeklinde konuşuyor.</p>
      <p>Neto, Amazon yangınlarının artmasıyla erime hızının daha da yükselebileceğine dikkat çekiyor.</p>
      <h3>Yangınları itfaiyeciler mi, çiftçiler mi başlatıyor?</h3>
      <p>Diğer yandan perşembe günü Brezilya'da görülen bir mahkemede, yangın başlatmakla suçlanarak gözaltına alınan dört gönüllü itfaiyecinin serbest bırakılmasına karar verdi.</p>
      <p>Emniyet güçleri, itfaiyecileri bilerek yangın başlatmak ve bu sayede çektikleri fotoğraflarla binlerce dolar değerinde yardım toplamakla suçluyor. Muhalefet ve sivil toplum kuruluşları ise bu soruşturmalarla hükümetin çevreci grupları taciz ettiğini öne sürüyor.</p>
      <p>Bilim insanları ve çevreciler, yangınların çiftçiler ve hayvan yetiştiricileri tarafından daha fazla tarım ve mera alanına sahip olmak için başlatıldığını iddia ediyor.</p>
      <ul>
        <li>
          <a href="https://tr.euronews.com/2019/08/24/dunyanin-gozu-amazon-ormanlarinda-iki-gunde-bin-663-yangin-cikti">
            <b>Dünyanın gözü Amazon Ormanları'nda: İki günde bin 663 yangın çıktı</b>
          </a>
        </li>
        <li>
          <a href="https://tr.euronews.com/2019/10/03/amazon-yanginlari-binlerce-cocuga-solunum-problemi-yasatiyor">
            <b>Amazon yangınları binlerce çocuğa solunum problemi yaşatıyor</b>
          </a>
        </li>
        <li>
          <a href="https://tr.euronews.com/2019/11/03/brezilyada-kacak-keresteciler-orman-savunan-amazon-yerlisini-oldurdu">
            <b>Brezilya’da kaçak keresteciler ormanı savunan Amazon yerlisini öldürdü</b>
          </a>
        </li>
      </ul>
      <p>Ek kaynaklar<b> • AFP, Reuters</b></p>
    </article>
  </body>
</html>