<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/asociatii-consumatorilor-cer-premierului-inlocuirea-mihaelei-ionescu-conducerea-interimara-anpc-persoana-folosit-banii-publici-institutiei-scop-personal-ar-trebui-ocupe-nicio-zi-respectiva-functie-1922402329442019111219185091"/>
    <meta property="og:site_name" content="News.ro"/>
    <meta property="article:published_time" content="2019-11-29T12:23:44+00:00"/>
    <meta property="og:title" content="Asociaţii ale consumatorilor cer premierului înlocuirea Mihaelei Ionescu de la conducerea interimară a ANPC: O persoană care a folosit banii publici ai instituţiei în scop personal nu ar mai trebui să ocupe nicio zi respectiva funcţie publică"/>
    <meta property="og:description" content="Trei asociaţii ale consumatorilor au transmis, vineri, o scrisoare deschisă premierului Ludovic Orban în care cer înlocuirea Mihaelei Ionescu de la conducerea interimară a ANPC, apreciind că ”o persoană care a folosit banii publici ai instituţiei în scop personal nu ar mai trebui să ocupe nicio zi respectiva funcţie publică”. În plus, asociaţiile cer premierului consultarea înainte de numirea unui nou şef al instituţiei."/>
  </head>
  <body>
    <article>
      <h1>Asociaţii ale consumatorilor cer premierului înlocuirea Mihaelei Ionescu de la conducerea interimară a ANPC: O persoană care a folosit banii publici ai instituţiei în scop personal nu ar mai trebui să ocupe nicio zi respectiva funcţie publică</h1>
      <address><time datetime="2019-11-29T12:23:44+00:00">29 Nov 2019, 12:23</time> by <a rel="author">News.ro</a></address>
      <p>
        <b>Trei asociaţii ale consumatorilor au transmis, vineri, o scrisoare deschisă premierului Ludovic Orban în care cer înlocuirea Mihaelei Ionescu de la conducerea interimară a ANPC, apreciind că ”o persoană care a folosit banii publici ai instituţiei în scop personal nu ar mai trebui să ocupe nicio zi respectiva funcţie publică”. În plus, asociaţiile cer premierului consultarea înainte de numirea unui nou şef al instituţiei.</b>
      </p>
      <p>”Asociaţia Utilizatorilor Români de Servicii Financiare (AURSF), Asociaţia pentru Apărarea Drepturilor şi Intereselor Consumatorilor (APCONS) şi Asociaţia CREDERE pentru Informarea, Consilierea şi Educarea Consumatorilor, în calitate de asociaţii active şi profund implicate în susţinerea drepturilor şi intereselor consumatorilor din România, vă solicită să dispuneţi neîntârziat înlocuirea dnei Mihaela Irina Ionescu de la conducerea interimară a Autorităţii Naţionale pentru Protecţia Consumatorilor. Considerăm că o persoană care a folosit banii publici ai instituţiei în scop personal, aşa cum reiese dintr-un raport de audit financiar al Curţii de Conturi făcut public în presă de curând, nu ar mai trebui să ocupe nicio zi respectiva funcţie publică, darămite să fie numită la conducerea acesteia, fie şi interimar”, au transmis, vineri, în scrisoarea deschisă, cele trei organizaţii.</p>
      <p>Semnatarii documentului solicită premierului să se consulte înaintea numirii unui nou şef al instituţiei şi consideră că acesta ar trebui să fie o persoană cu o vastă experienţă.</p>
      <p>”De asemenea, domnule prim-ministru, vă solicităm ca înainte de a nominaliza pe cineva pentru postul de Preşedinte al Autorităţii Naţionale pentru Protecţia Consumatorilor, care în opinia noastră ar trebui în mod obligatoriu să fie o persoană care deţine o vastă experienţă în materia Protecţiei Consumatorilor, să vă consultaţi cu reprezentanţii societăţii civile care susţin drepturile şi interesele consumatorilor din România. Am apreciat deschiderea dumneavoastră de a vă întâlni cu principalii stakeholderi, pentru a le afla punctele de vedere la preluarea guvernării şi pentru a vedea care sunt priorităţile lor în perioada următoare”, au mai transmis asociaţiile.</p>
      <p>Acestea consideră cer o întâlnire şi cu asociaţiile de consumatori, care reprezintă exact acea parte a societăţii pe care s-a bazat şi se bazează în continuare creşterea economică a României – consumatorii.</p>
      <p>Documentul este semnat de Alin Iacob, preşedinte AURSF, de Vasile Cazan, preşedinte APCONS şi de Dorinel Tănase, preşedinte Credere.</p>
      <p>Şeful Autorităţii Naţionale pentru Protecţia Consumatorilor, Horia Constantinescu, a fost demis joi, la aproape patru luni de la numire.</p>
      <p>Decizia premierului Ludovic Orban privind eliberarea din funcţie a lui Horia Constantinescu a fost publicată joi în Monitorul Oficial. Până la numirea unui nou preşedinte, atribuţiile sale vor fi preluate de către secretarul general Mihaela Irina Ionescu</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>