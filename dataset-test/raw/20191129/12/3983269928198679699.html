<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/laia-ferrer-i-marc-giro-presentaran-el-sorteig-de-la-grossa-de-cap-dany-2019/nota-de-premsa/2967164/"/>
    <meta property="og:site_name" content="CCMA"/>
    <meta property="article:published_time" content="2019-11-29T12:24:46+00:00"/>
    <meta property="og:title" content="Laia Ferrer i Marc Giró presentaran el sorteig de La Grossa de Cap d'Any 2019"/>
    <meta property="og:description" content="El dimarts 31 de desembre, a les 12.00, TV3 oferirà en directe, des dels platós de Sant Joan Despí, el sorteig de La Grossa de Cap d'Any 2019. Aquest any, els encarregats de presentar el programa seran Laia Ferrer i Marc Giró"/>
  </head>
  <body>
    <article>
      <h1>Laia Ferrer i Marc Giró presentaran el sorteig de La Grossa de Cap d'Any 2019</h1>
      <h2>El dimarts 31 de desembre, a les 12.00, TV3 oferirà en directe, des dels platós de Sant Joan Despí, el sorteig de La Grossa de Cap d'Any 2019. Aquest any, els encarregats de presentar el programa seran Laia Ferrer i Marc Giró</h2>
      <address><time datetime="2019-11-29T12:24:46+00:00">29 Nov 2019, 12:24</time> by <a rel="author">CCMA</a></address>
      <p>El compte enrere per a La Grossa de Cap d'Any 2019 ja ha començat, i el dimarts 31 de desembre, a les 12.00, es farà el sorteig que TV3 transmetrà en directe des dels platós de Sant Joan Despí, en un programa conduït per Laia Ferrer i Marc Giró.</p>
      <p>Laia Ferrer actualment treballa al programa "Tot es mou", el magazín de les tardes de TV3. Durant vuit anys va formar part de les retransmissions esportives de la Fórmula 1, amb qui va guanyar un Premi Ondas. Ha presentat diferents programes especials com les Campanades el 2011, les Havaneres el 2013 o el Piromusical de la Mercè de l'any passat.</p>
      <p>Marc Giró col·labora a l'"Està passant", el programa d'humor dels vespres de TV3. També ha format part del programa "Divendres", entre d'altres.  </p>
      <p>
        <b>Més premis que mai</b>
      </p>
      <p>Loteries de Catalunya ha ampliat l'emissió fins als 100.000 números, 20.000 números més que l'edició anterior, que mantenen el preu de 10 euros.</p>
      <p>La Grossa de Cap d'Any 2019 torna a tenir 8 premis: un primer premi de 200.000 euros per bitllet, un segon de 65.000 euros per bitllet, un tercer de 30.000 euros per bitllet, dos quarts de 10.000 euros per bitllet i tres cinquens de 5.000 euros per bitllet.</p>
      <p>També es mantenen els premis a les terminacions dels 8 números guanyadors, així com el número anterior i posterior de cadascun d'ells. Enguany, més de 850.000 bitllets podran tenir algun tipus de premi.</p>
      <p>
        <a href="http://www.tv3.cat/">tv3.cat</a>
      </p>
      <p>
        <a href="https://loteriesdecatalunya.cat/">loteriesdecatalunya.cat/</a>
      </p>
      <p> </p>
    </article>
  </body>
</html>