<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/egeszsegugy-kozelet/terjed-a-kanyaro-mar-tobb-tucat-aldozatot-szedett-a-betegseg-1900839/"/>
    <meta property="og:site_name" content="Világgazdaság"/>
    <meta property="article:published_time" content="2019-11-29T12:52:00+00:00"/>
    <meta property="og:title" content="Terjed a kanyaró, már több áldozatot szedett a betegség"/>
    <meta property="og:description" content="A kanyarós megbetegedések száma 2000 és 2016 között világszerte meredeken zuhant, de az utóbbi években ismét több országban felütötte a fejét."/>
  </head>
  <body>
    <article>
      <h1>Terjed a kanyaró, már több áldozatot szedett a betegség</h1>
      <address><time datetime="2019-11-29T12:52:00+00:00">29 Nov 2019, 12:52</time> by <a rel="author">MTI</a></address>
      <p>Több ország küld orvosokat és védőoltásokat Szamoára, ahol rohamosan terjed a kanyarójárvány: hat nap alatt megduplázódott, 42-re nőtt a halálos áldozatok száma, akiknek a többsége négy év alatti gyerek.</p>
      <p>Az egészségügyi minisztérium pénteki tájékoztatása szerint</p>
      <aside>a szigetországban eddig 3149-en betegedtek meg, közülük 213-an az elmúlt 24 órában. A közlemény szerint 197-en kórházban vannak, húsz gyerek és három várandós asszony állapota válságos.</aside>
      <p>Winston Peters új-zélandi külügyminiszter bejelentette pénteken, hogy növelik a szigetországnak nyújtandó egészségügyi segítséget: újabb mentős csoportokat és intenzív ellátásra szakosodott orvosokat, ápolókat, a helyi nyelvet ismerő specialistákat, illetve 100 ezer kanyaró és rubeola elleni védőoltást küldenek Szamoára. Nagy-Britannia és Ausztrália is egészségügyi szakembereket és vakcinákat küld a járvány megfékezéséhez.</p>
      <figure>
        <img src="https://www.vg.hu/wp-content/uploads/2019/09/shutterstock599753465-e1567973974706.jpg"/>
        <figcaption>Fotó: Shutterstock</figcaption>
      </figure>
      <aside>Az elmúlt években jelentős mértékben csökkent az oltottság Szamoán – az Egészségügyi Világszervezet (WHO) összesítése szerint a szigetország lakóinak csupán 31 százalékát oltották be -, és ezzel együtt rendkívüli mértékben nőtt a betegség elterjedésének veszélye.</aside>
      <p>Az egyenlítőtől délre, Hawaii és Új-Zéland között fekvő kétszázezres szigetországban október végén, az első halálesetek előfordulása után hirdettek kanyarójárványt, november 17-én pedig szükséghelyzetet vezettek be. Oltási kampányt indítottak, és a kormány adatai szerint eddig ötvenezernél több embert oltottak be kanyaró ellen.</p>
      <aside>Közben érkeznek hírek arról, hogy más térségbeli országokban, Tongán és a Fidzsi-szigeteken is ugrásszerűen nőtt a kanyarós betegek száma.</aside>
      <p>A kanyarós megbetegedések száma 2000 és 2016 között világszerte meredeken zuhant, de az utóbbi években a többnyire minden tudományos alapot nélkülöző oltásellenes és szkeptikus kezdeményezések miatt a fertőzés ismét több országban felütötte a fejét, és súlyos gondot jelent. Az WHO (Egészségügyi Világszervezet – World Health Organization) adatai szerint az év első hét hónapjában világszerte 360 ezer kanyarós megbetegedést regisztráltak, háromszor annyit, mint egy évvel korábban. A legsúlyosabban érintett országok a Kongói Demokratikus Köztársaság, Madagaszkár és Ukrajna.</p>
    </article>
  </body>
</html>