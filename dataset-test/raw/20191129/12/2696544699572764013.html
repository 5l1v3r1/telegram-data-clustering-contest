<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191129_35_000_madarat_varnak_a_19_Vadlud_Sokadalomra"/>
    <meta property="og:site_name" content="HVG.hu"/>
    <meta property="article:published_time" content="2019-11-29T12:10:00+00:00"/>
    <meta property="og:title" content="35 ezer madarat várnak a 19. Vadlúd Sokadalomra"/>
    <meta property="og:description" content="És húszezer embert. A helyszín a tatai Öreg-tó."/>
  </head>
  <body>
    <article>
      <h1>35 ezer madarat várnak a 19. Vadlúd Sokadalomra</h1>
      <address><time datetime="2019-11-29T12:10:00+00:00">29 Nov 2019, 12:10</time> by <a rel="author">MTI</a></address>
      <p><b>És húszezer embert. A helyszín a tatai Öreg-tó.<br/></b>Mintegy 35 ezer ludat figyelhet meg, aki szombaton ellátogat a 19. Vadlúd Sokadalom rendezvényre a tatai Öreg-tóhoz. Magyarország legnagyobb télköszöntő madárfesztiválját élőben is követni lehet a neten.</p>
      <p>"A tavon telelő vadludak akár öt-hatezer kilométeres távolságból, Skandinávia és Szibéria északi térségéből érkeznek. Nagyon fontos, hogy emlékezetből térnek vissza időről időre Tatára, mert itt nagyon jól érzik magukat. Ez az első település hazánkban, ahol a tilos a tűzijátékozás és a durrogtatás" - mondta Orbán Zoltán, a Magyar Madártani és Természetvédelmi Egyesület szóvivője az M1-en.</p>
      <p>Mint elhangzott, hat-hét lúdfaj telel az Öreg-tavon, a legnépesebb számban a nagy lilik, mellettük a vetési lúd, a nyári lúd, valamint ritkább fajták is, így a vörösnyakú lúd, amely a kihalás szélén egyensúlyoz. A ludak mellett öt-hat récefaj, néhány sirályfaj, gémek, kormoránok, réti sasok, vándorsólymok is megfigyelhetők.</p>
      <p>"Néhány száz méteres távolságból lehet figyelni a madarakat, amelyeket nagy teleszkópokon követünk, nemcsak élőben, hanem a <a href="http://vadludsokadalom.hu/">vadludsokadalom.hu</a> honlapon is" - jegyezte meg a szóvivő. A növényevő vízimadarak reggel kirepülnek a környező gyepekre, szántókra legelészni, délután, kora este pedig visszaérkeznek a tó fölé.</p>
      <p>A fesztivál három fő szervezője a Duna-Ipoly Nemzeti Park Igazgatóság, a Száz Völgy Természetvédelmi Egyesület és a Magyar Madártani és Természetvédelmi Egyesület. Összességében jóval több mint száz ember, köztük számos önkéntes dolgozik szombaton a rendezvényen, amelyre mintegy húszezer látogatót várnak.</p>
    </article>
  </body>
</html>