<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-dd9016a7527be61027.htm"/>
    <meta property="og:site_name" content="mako"/>
    <meta property="article:published_time" content="2019-11-29T12:49:00+00:00"/>
    <meta property="og:title" content="13 ימים לפיזור הכנסת: המועמדים מתבצרים בעמדתם"/>
    <meta property="og:description" content="יו&quot;ר כחול לבן תקף את ראש הממשלה וקרא לו להתפטר. גנץ טען כי חברי הליכוד אמרו לו בשיחות סגורות כי הם &quot;מבינים שנכון להרכיב ממשלת אחדות בלי נתניהו: &quot;גם היום הוא מסרב להכיר בתוצאות הבחירות ובמצבו המשפטי&quot;"/>
  </head>
  <body>
    <article>
      <h1>13 ימים לפיזור הכנסת: המועמדים מתבצרים בעמדתם</h1>
      <h2>יו"ר כחול לבן תקף את ראש הממשלה וקרא לו להתפטר. גנץ טען כי חברי הליכוד אמרו לו בשיחות סגורות כי הם "מבינים שנכון להרכיב ממשלת אחדות בלי נתניהו: "גם היום הוא מסרב להכיר בתוצאות הבחירות ובמצבו המשפטי". שקד: "הצעת נתניהו הוגנת"</h2>
      <address><time datetime="2019-11-29T12:49:00+00:00">29 Nov 2019, 12:49</time> by <a rel="author">דפנה ליאל</a></address>
      <p>13 ימים לפקיעת המועד להרכבת הממשלה, ועדיין לא נראה הסכם באופק. יו"ר כחול לבן תוקף את ראש הממשלה בנימין נתניהו. "נתניהו הפך לנטל על חברי הליכוד", כתב בחשבון הפייסבוק. "בינם לבין עצמם ובשיחות שלי איתם, הם מבינים שהדבר הנכון יהיה לאפשר להרכיב ממשלת אחדות בלעדיו". יו"ר הימין החדש <a href="https://www.mako.co.il/Tagit/%D7%90%D7%99%D7%99%D7%9C%D7%AA+%D7%A9%D7%A7%D7%93?partner=gtags">איילת שקד</a>: "ההצעה של נתניהו לאחדות הוגנת".</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>"גם היום נתניהו מסרב להכיר בתוצאות הבחירות ובמצבו המשפטי", תקף גנץ והוסיף לקרוא לראש הממשלה להתפטר: "אם הוא לא יתעשת ויבין שהפסיד את הבחירות ושראש ממשלה עם שלושה כתבי אישום לא יכול להמשיך ולכהן בתפקידו, מדינת ישראל עלולה לצערי להתדרדר למערכת <a href="https://www.mako.co.il/news-israel-elections?partner=gtags">בחירות</a> נוספת".</p>
      <p>יו"ר כחול לבן ציין כי הוא עדיין פועל כדי למנוע מערכות בחירות שלישית. "אני עושה הכל כדי למנוע זאת", אמר. "הנחיתי את צוותי המו"מ של כחול לבן להיפגש עם יו׳׳ר הכנסת וצוותי הליכוד, כדי להפוך כל אבן בניסיון למצוא את הנתיב שיוביל לאחדות".</p>
      <p>מהצד השני, יו"ר הימין החדש איילת שקד מגבה את ראש הממשלה נתניהו. "ההצעה שנתניהו העביר לכחול לבן מאוד הוגנת להיות ראשון ברוטציה למשך פחות מחצי שנה", כתבה בפייסבוק. "אני מקווה שכחול לבן או ישראל ביתנו יגלו אחריות ותוקם ממשלה. גם הפערים בין מה שישראל ביתנו דורשת לבין מה שהחרדים יכולים להסכים ניתנים לגישור. הכל עניין של רצון".</p>
      <p>מוקדם יותר היום, יו"ר ישראל ביתנו אביגדור ליברמן <a href="https://www.mako.co.il/news-politics/2019_q4/mako.co.il/news-politics/2019_q4/Article-8ba947f1166be61027.htm?sCh=31750a2610f26110&amp;pId=173113802&amp;Partner=interlink">חשף את דרישותיו המקלות בנושא דת ומדינה</a> והמשיך לעמוד מאחורי דבריו שלא יצטרף לממשלה צרה. "חבילת המינימום הזאת תקפה גם היום לכל המתעניינים", קרא לחזור למשא ומתן.</p>
    </article>
  </body>
</html>