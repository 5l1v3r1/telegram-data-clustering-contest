<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/surpriza-de-la-fonduri-europene-ministrul-marcel-bolos-vrea-comasarea-tuturor-autoritatilor-de-management-al-fondurilor-ue.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T12:50:59+00:00"/>
    <meta property="og:title" content="Surpriza de la Fonduri Europene: ministrul Marcel Boloș vrea comasarea tuturor autorităților de management al fondurilor UE"/>
    <meta property="og:description" content="Ministrul Fondurilor Europene, Marcel Boloș, a anunțat joi într-un eveniment public că vrea să comaseze sub comanda sa toate autoritățile de management al"/>
  </head>
  <body>
    <article>
      <h1> Surpriza de la Fonduri Europene: ministrul Marcel Boloș vrea comasarea tuturor autorităților de management al fondurilor UE </h1>
      <address><time datetime="2019-11-29T12:50:59+00:00">29 Nov 2019, 12:50</time> by <a rel="author">Mihai Roman</a></address>
      <p>Ministrul Fondurilor Europene, Marcel Boloș, a anunțat joi într-un eveniment public că vrea să comaseze sub comanda sa toate autoritățile de management al fondurilor UE. Propunerea, care apare pe <a href="http://mfe.gov.ro/ministerul-fondurilor-europene-a-organizat-cel-mai-amplu-eveniment-de-consultare-asupra-viitoarei-perioade-de-programare/">site-ul ministerului</a>, e în contradicție cu declarațiile lui Boloș de la audierile din Parlament, unde pledase pentru descentralizare (<a href="https://www.g4media.ro/ioan-marcel-bolos-candidat-la-functia-de-ministru-al-fondurilor-europene-este-audiat-in-comisiile-de-specialitate-din-parlament.html">sursa</a>)</p>
      <p>În documentul numit ”Arhitectura programelor operaționale – politica de coeziune 2021-2027”, ministerul Fondurilor arată că are în vedere ”o abordare unitară în termeni de proceduri/practici prin comasarea tuturor autorităţilor de management în cadrul MFE care va asigura coordonarea orizontală a structurilor de management”.<br/>În acest moment, la Ministerul Fondurilor Europene funcționează patru autorități de management ale unor programe finanțate din fonduri europene, alte trei autorități fiind în subordinea Ministerului Dezvoltării.</p>
      <p>Nu e clar dacă intenția ministrului Fondurilor Europene de centralizare a managementului fondurilor europene a fost convenită la nivelul guvernului Orban.</p>
      <p>Reamintim că vicepremierul Raluca Turcan declarase la momentul formării guvernului că, în viziunea PNL, Ministerul Fondurilor Europene a rămas instituție de sine stătătoare doar pentru că desființarea sa ar fi produs riscuri legate de acreditarea sistemelor de management și control în viitorul exercițiu financiar al Uniunii Europene, 2021-2027.</p>
      <p>La dezbaterea organizată de Ministerul Fondurilor Europene, Marcel Boloș a fost însoțit de Mihaela Toader, fost secretar de stat în guvernele PSD.</p>
    </article>
  </body>
</html>