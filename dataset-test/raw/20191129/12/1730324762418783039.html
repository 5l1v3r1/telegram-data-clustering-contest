<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/247175/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-29T12:35:17+00:00"/>
    <meta property="og:title" content="‘เดมเลอร์’ จ่อเลิกจ้างหมื่นตำแหน่งทั่วโลก หาเงินทุนเปลี่ยนผลิตรถไฟฟ้า"/>
    <meta property="og:description" content="“เดมเลอร์” ผู้ผลิตรถยนต์รายใหญ่สัญชาติเยอรมนี เจ้าของแบรนด์เมอร์เซเดส เบนซ์ ประกาศแผนปลดพนักงานอย่างน้อย 10,000 ตำแหน่งทั่วโลก ในความพยายามที่จะหาเงินทุนเพื่อสนับสนุนการเปลี่ยนสายการผลิตรถยนต์ มาเป็นรถยนต์ไฟฟ้า"/>
  </head>
  <body>
    <article>
      <h1>‘เดมเลอร์’ จ่อเลิกจ้างหมื่นตำแหน่งทั่วโลก หาเงินทุนเปลี่ยนผลิตรถไฟฟ้า</h1>
      <address><time datetime="2019-11-29T12:35:17+00:00">29 Nov 2019, 12:35</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>“เดมเลอร์” ผู้ผลิตรถยนต์รายใหญ่สัญชาติเยอรมนี เจ้าของแบรนด์เมอร์เซเดส เบนซ์ ประกาศแผนปลดพนักงานอย่างน้อย 10,000 ตำแหน่งทั่วโลก ในความพยายามที่จะหาเงินทุนเพื่อสนับสนุนการเปลี่ยนสายการผลิตรถยนต์ มาเป็นรถยนต์ไฟฟ้า</p>
      <figure>
        <img src="https://www.thebangkokinsight.com/wp-content/uploads/2019/11/000_1GS0YF-1.jpg"/>
      </figure>
      <p>การเคลื่อนไหวดังกล่าวเกิดขึ้นเพียงไม่กี่วัน หลังจากคู่แข่งอย่าง “ออดี้” เปิดเผยแผนลดพนักงาน 9,500 คนจากทั้งหมด 61,000 คนในเยอรมนี ด้วยเหตุผลเดียวกัน<br/>เดมเลอร์ระบุว่า อุตสาหกรรมรถยนต์กำลังเข้าสู่ช่วงการเปลี่ยนถ่ายครั้งใหญ่ในประวัติศาสตร์</p>
      <p>“การพัฒนาเพื่อมุ่งสู่ยานยนต์ที่เป็นมิตรกับสิ่งแวดล้อม จำเป็นต้องใช้การลงทุนขนาดใหญ่ ซึ่งนี่เหตุผลที่เดมเลอร์ประกาศไปเมื่อกลางเดือนพฤศจิกายนว่า จะเปิดโครงการเพื่อเพิ่มความสามารถทางการแข่งขัน เพิ่มนวัตกรรม และลงทุนอย่างแข็งแกร่ง”</p>
      <p>แถลงการณ์ของบริษัทบอกด้วยว่า ส่วนหนึ่งของโครงการดังกล่าวคือ การลดต้นทุนพนักงานลงมาราว 1,400 ล้านยูโร ภายในสิ้นปี 2565 และเหนือสิ่งอื่นใด คือ ลดจำนวนพนักงานในตำแหน่งบริหารจัดการทั่วโลกลง 10%</p>
      <p>เดมเลอร์ยืนยันว่า จะดำเนินการลดต้นทุน และลดจำนวนการจ้างงานลงในแบบที่มีความรับผิดชอบต่อสังคม รวมถึง การใช้วิธีการที่เป็น “ความผันผวนตามธรรมชาติ” ซึ่งแผนการนี้ได้รับความเห็นชอบจากสภาการทำงานของบริษัท ที่รวมถึงตัวแทนของสหภาพแรงงานแล้ว</p>
      <p>ที่ผ่านมา บรรดาค่ายรถยนต์เยอรมนีต่างมีการเคลื่อนไหวที่ล่าช้า ในการที่จะปรับตัวเข้ากับแนวโน้มเทคโนโลยีใหม่ๆ รวมถึง รถยนต์ขับเคลื่อนอัตโนมัติ และรถไฟฟ้า ทั้งยังต้องเผชิญกับความยากลำบาก จากความต้องการในจีนที่ลดลง และการทำสงครามการค้าระหว่างจีนกับสหรัฐ ก็ยิ่งบั่นทอนการเติบโต</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F247175%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/247237/"/>
        <a href="https://www.thebangkokinsight.com/247202/"/>
        <a href="https://www.thebangkokinsight.com/247133/"/>
        <a href="https://www.thebangkokinsight.com/246943/"/>
      </related>
    </article>
  </body>
</html>