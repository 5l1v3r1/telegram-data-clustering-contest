<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b5%cf%81%ce%bc%ce%b1%ce%bd%ce%af%ce%b1-%ce%b5%cf%81%ce%b3%ce%b1%ce%b6%cf%8c%ce%bc%ce%b5%ce%bd%ce%bf%ce%b9-%cf%84%ce%b7%cf%82-amazon-%ce%b1%cf%80%ce%b5%cf%81%ce%b3%ce%bf%cf%8d%ce%bd-%ce%b3.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T12:40:33+00:00"/>
    <meta property="og:title" content="Γερμανία: Εργαζόμενοι της Amazon απεργούν για την Black Friday"/>
    <meta property="og:description" content="«Η δουλειά τους δεν μπορεί να αμείβεται με γελοία ποσά»"/>
  </head>
  <body>
    <article>
      <h1>Γερμανία: Εργαζόμενοι της Amazon απεργούν για την Black Friday</h1>
      <address>
        <time datetime="2019-11-29T12:40:33+00:00">29 Nov 2019, 12:40</time>
      </address>
      <p>«Η δουλειά τους δεν μπορεί να αμείβεται με γελοία ποσά»</p>
      <p>
        <b>Εκατοντάδες εργαζόμενοι στη γιγάντια αμερικανική εταιρεία ηλεκτρονικού εμπορίου Amazon απεργούν σήμερα στη Γερμανία με την ευκαιρία της Black Friday, ζητώντας καλύτερους μισθούς και καλύτερες συνθήκες εργασίας.</b>
      </p>
      <p>Η απεργία, η οποία οργανώθηκε από το συνδικάτο Verdi, πρόκειται να συνεχισθεί μέχρι την Τρίτη, διαταράσσοντας έτσι τη δραστηριότητα της Amazon και τη Δευτέρα, η οποία είναι επίσης ημέρα προώθησης των ηλεκτρονικών πωλήσεων.</p>
      <p>«Πολλές εκατοντάδες» εργαζόμενοι της Amazon απεργούν σήμερα, δήλωσε στο Γαλλικό Πρακτορείο η εκπρόσωπος του Verdi Έβα Φέλπελ.</p>
      <p>Σύμφωνα με την ίδια, η απεργία αφορά τα κέντρα διανομής της Amazon στη Λειψία, το Μπαντ Χέρσφελντ, το Κόμπλεντς, το Ράινμπεργκ, το Βέρνε και το Γκράμπεν όπως αναφέρει το Αθηναϊκό Πρακτορείο Ειδήσεων.</p>
      <p>«Η δουλειά τους δεν μπορεί να αμείβεται με γελοία ποσά», κατήγγειλε το Verdi σε ανακοίνωσή του, ζητώντας να υπογραφεί συλλογική σύμβαση που να εγγυάται «έναν αξιοπρεπή μισθό και ποιοτικές και υγιείς θέσεις απασχόλησης».</p>
      <p>Το συνδικάτο κατηγορεί την Amazon ότι «στερεί από το προσωπικό θεμελιώδη δικαιώματά του» και ότι το υποβάλλει «σε ακραία πίεση».</p>
      <p>Η Amazon ανακοίνωσε πως οι περισσότεροι από τους 13.000 εργαζομένους στα 13 κέντρα επιμελητείας που διαθέτει σε όλη τη Γερμανία θα εργασθούν «κανονικά» σήμερα.</p>
    </article>
  </body>
</html>