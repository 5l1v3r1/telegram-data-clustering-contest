<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191129_disney_plus_streaming_elofizetok_szama"/>
    <meta property="og:site_name" content="HVG.hu"/>
    <meta property="article:published_time" content="2019-11-29T12:03:00+00:00"/>
    <meta property="og:title" content="Milliószámra özönlenek az előfizetők a Disney+-ra"/>
    <meta property="og:description" content="Naponta több mint 1 millióan regisztrálnak a Disney+-ra. A Netflix ellenében indított streaming szolgáltatás pedig még csak három országban elérhető."/>
  </head>
  <body>
    <article>
      <h1>Milliószámra özönlenek az előfizetők a Disney+-ra</h1>
      <address><time datetime="2019-11-29T12:03:00+00:00">29 Nov 2019, 12:03</time> by <a rel="author">hvg.hu</a></address>
      <p>
        <b>Naponta több mint 1 millióan regisztrálnak a Disney+-ra. A Netflix ellenében indított streaming szolgáltatás pedig még csak három országban elérhető.</b>
      </p>
      <p>Kissé <a href="https://hvg.hu/tudomany/20191113_disney_plusz_streaming_szolgaltatas_online_video">döcögősre sikerült ugyan a Disney nemrég indult streaming szolgáltatásának első napja</a>, a Disney+ miatt azonban így sincs oka szégyenkeznie a cégnek. A mérésük szerint <a href="https://hvg.hu/tudomany/20191113_disney_plus_streaming_szolgaltatas_elofizetok_szama">az első napon több mint 10 millió előfizetőjük lett</a>.</p>
      <p>Úgy tűnik, a lelkesedés azóta is kitart. Az Apptopia kutatócég adatait idéző <i><a href="https://nypost.com/2019/11/25/disney-averaging-almost-a-million-subscribers-a-day/">New York Post</a></i> írja, hogy keddig már 15,5 millióan töltötték le az appot. Mindezt november 12-e óta sikerült összehozni, vagyis lényegében két hét alatt, ami naponta 1,1 millió új letöltést jelent.</p>
      <figure>
        <img src="https://img2.hvg.hu/image.aspx?id=219aaf31-410e-4377-9127-be681b06d6ed&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Wikimedia Commons</cite>
        </figcaption>
      </figure>
      <p>Az elemzők szerint az alkalmazáson belül már 5 millió dollárnál (kb. 1,5 milliárd forint) is többet költöttek el az előfizetők. Dan Ives, a Wedbush cég elemzője szerint egyértelművé vált, hogy komoly kihívót kapott a Netflix.</p>
      <p>A számok főleg annak fényében tűnnek impozánsnak, hogy a Disney+ jelenleg csak az Egyesült Államokban, Kanadában és Hollandiában elérhető. Magyarországi megjelenése 2021-re várható.</p>
    </article>
  </body>
</html>