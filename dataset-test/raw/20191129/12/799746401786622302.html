<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/29/7103647/"/>
    <meta property="og:site_name" content="Європейська правда"/>
    <meta property="article:published_time" content="2019-11-29T12:12:59+00:00"/>
    <meta property="og:title" content="9 країн НАТО витрачають на оборону понад 2% ВВП: в лідерах - США і Болгарія"/>
    <meta property="og:description" content="У 2019 році витрати на оборону європейських союзників по НАТО та Канади збільшилися на 4,6% і зростають п’ятий рік поспіль."/>
  </head>
  <body>
    <article>
      <h1>9 країн НАТО витрачають на оборону понад 2% ВВП: в лідерах - США і Болгарія</h1>
      <address>
        <time datetime="2019-11-29T12:12:59+00:00">29 Nov 2019, 12:12</time>
      </address>
      <p>У 2019 році витрати на оборону європейських союзників по НАТО та Канади збільшилися на 4,6% і зростають п'ятий рік поспіль.</p>
      <p>Як повідомляє "Європейська правда", про це заявив генсек НАТО Єнс Столтенберг на пресконференції у Брюсселі.</p>
      <p>За словами Столтенберга, до кінця 2020 року ці союзники загалом збільшать витрати на оборону на $130 мільярдів. Виходячи з останніх підрахунків, збільшення витрат на оборону до кінця 2024 року становитиме $400 мільярдів.</p>
      <figure>
        <img src="https://img.eurointegration.com.ua/images/doc/9/a/9a8dfa8-143.jpg"/>
      </figure>
      <p> "Це небачений прогрес, і це робить НАТО сильнішим", - сказав генсек.</p>
      <p>Він також повідомив, що цього року 9 союзників досягли рівня  витрат на оборону у 2% ВВП. Більшість країн-членів Альянсу планують досягти цієї межі до 2024 року.</p>
      <p>"Союзники також вкладають мільярди більше в нові можливості та роблять внесок у розгортання НАТО по всьому світу. Тож ми на правильному шляху, але не маємо зупинятися, ми повинні тримати оберти", - сказав він.</p>
      <p>Відповідно до звіту на сайті НАТО, найбільше витрачають на оборону США – 3,42% ВВП. Далі йдуть Болгарія – 3,25%, та Греція – 2,28%.</p>
      <p>До списку країн, які досягли відповідного рівня, входять Велика Британія, Естонія, Румунія, Литва, Латвія та Польща.</p>
      <p>Цього тижня стало відомо, що адміністрація Білого дому переходить до істотного <a href="https://www.eurointegration.com.ua/news/2019/11/28/7103578/"><b>скорочення свого внеску</b> </a>в колективний бюджет НАТО.</p>
      <p>Раніше США забезпечували близько 22% прямого фінансування НАТО, що покривало витрати на утримання штаб-квартири, на спільні інвестиції у сфері безпеки, а також на окремі військові операції.</p>
      <p>Це значною мірою символічний крок, оскільки прямий бюджет НАТО відносно невеликий - близько $2,5 млрд, і він відокремлений від національних оборонних бюджетів.</p>
    </article>
  </body>
</html>