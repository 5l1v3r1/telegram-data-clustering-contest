<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783917/%D9%87%DB%8C%DA%86-%D8%A7%D9%85%D8%B1%DB%8C-%D9%86%D8%A8%D8%A7%DB%8C%D8%AF-%D8%B3%D8%A8%D8%A8-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%D9%88-%D8%AE%D8%AF%D9%85%D8%A7%D8%AA-%D9%85%D9%88%D8%B1%D8%AF-%D9%86%DB%8C%D8%A7%D8%B2-%D9%85%D8%B1%D8%AF%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T12:13:36+00:00"/>
    <meta property="og:title" content="امام جمعه رشت: هیچ امری نباید سبب افزایش قیمت کالاها و خدمات مورد نیاز مردم شود"/>
    <meta property="og:description" content="رشت- امام جمعه رشت با تأکید بر تشدید نظارت‌ها بر بازار از سوی دستگاه‌های متولی، گفت: هیچ امری نباید سبب افزایش قیمت کالاها و خدمات مورد نیاز مردم شود."/>
  </head>
  <body>
    <article>
      <h1>امام جمعه رشت: هیچ امری نباید سبب افزایش قیمت کالاها و خدمات مورد نیاز مردم شود</h1>
      <address>
        <time datetime="2019-11-29T12:13:36+00:00">29 Nov 2019, 12:13</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله رسول فلاحتی در خطبه‌های نمازجمعه این هفته رشت با اشاره به هشتم آذر سال ۶۰، اظهار کرد: این روز یادآور آزادسازی بستان در عملیات طریق القدس با دلاورمردی رزمندگان است.</p>
      <p>وی همچنین با اشاره به ۱۱ آذر سالروز شهادت روحانی مبارز گیلانی میرزا کوچک‌خان جنگلی، افزود: میرزا کوچک جنگلی نماد و اسوه آزادی‌خواهی برای تمام ملت‌ها است. میرزاکوچک جنگلی روحانی متعبد حوزوی بود که به نام روحانیت برای اسلام قیام کرد.</p>
      <p>امام جمعه رشت با بیان اینکه متاسفانه به علت غفلت مدیران در حوزه فرهنگی شاهد مشکلاتی در جامعه هستیم، گفت: چنین بی مدیریتی‌هایی سبب شده تا بسیاری از ناهنجاری‌ها در سطح جامعه به هنجار تبدیل شود.</p>
      <p>وی به مسئله عفاف و حجاب در سطح جامعه اشاره و با بیان اینکه شورای عالی انقلاب فرهنگی و سایر دستگاه‌های متولی متاسفانه در این زمینه اقدام مناسبی انجام نداده‌اند، تصریح کرد: دستگاه‌های متولی باید مردم را در امر عفاف و حجاب یاری کنند. رسانه‌ها نیز باید در این بار تولید محتوا کرده تا در سطح جامعه شاهد تأثیرات آن باشیم.</p>
      <p>نماینده ولی فقیه در گیلان با بیان اینکه امروز برخی از مسئولان وزارت امور خارجه به ناکارآمدی برجام و اعمال تحریم‌های جدید علیه نظام اعتراف کرده‌اند، گفت: کار به جایی رسیده که وزیر امور خارجه فرانسه ایران را به اجرای مکانیزم ماشه به دلیل خروج از برجام تهدید می کند.</p>
      <p>وی با اشاره به اینکه اروپایی‌ها هنوز ملت ایران را نشناخته‌اند، افزود: آمریکا دوران افول خود را طی می کند و مطرح کردن مذاکره جدید از طرف این کشور تنها به منظور زنده نگهداشتن خود است.</p>
      <p>آیت الله فلاحتی در ادامه با بیان اینکه رجال سیاسی کشور نباید به دنبال معاهده‌های دیگر همانند برجام باشند، تأکید کرد: ملت ایران دیگر به این مذاکره‌ها اعتقاد و اعتمادی ندارد زیرا قدرت‌های استکباری تنها به فکر منافع خود هستند.</p>
      <p>وی با اشاره به در پیش بودن انتخابات مجلس شورای اسلامی، گفت: نمایندگان باید عملکرد چهارساله خود را به ویژه در حوزه اشتغالزایی و کارآفرینی برای جوانان و نظارت‌های خود در کنترل گرانی و تورم طی دو سال اخیر را برای مردم را بیان کنند.</p>
      <p>امام جمعه با تأکید بر لزوم تشدید نظارت‌ها و کنترل بازار از سوی دستگاه‌های متولی، افزود: مسئولان مواظب باشند که قیمت کالاهای اساسی و مورد نیاز مردم افزایش نیابد. هیچ امری نباید موجب افزایش قیمت‌ها شود.</p>
    </article>
  </body>
</html>