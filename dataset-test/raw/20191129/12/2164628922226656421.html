<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/43047_Odin-v-reanimatsi-inshiy-zahinuv-Na-Rivnenshchini-smertelna-avtoprihoda-FOTO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-29T12:09:00+00:00"/>
    <meta property="og:title" content="Один в реанімації, інший загинув. На Рівненщині смертельна автопригода (ФОТО)"/>
    <meta property="og:description" content="Дорожньо-транспортна пригода, в якій один водій загинув, а інший — в реанімації, сталася сьогодні, 29 листопада, близько другої ночі на"/>
  </head>
  <body>
    <article>
      <h1>Один в реанімації, інший загинув. На Рівненщині смертельна автопригода (ФОТО)</h1>
      <address>
        <time datetime="2019-11-29T12:09:00+00:00">29 Nov 2019, 12:09</time>
      </address>
      <p>
        <b>Дорожньо-транспортна пригода, в якій один водій загинув, а інший — в реанімації, сталася сьогодні, 29 листопада, близько другої ночі на автодорозі "Київ-Чоп". </b>
      </p>
      <p>Поліцейські на місці події встановили, що водій вантажного автомобіля "Iveco", 22-річний житель села Вишеньки Київської області, рухаючись у напрямку Львова, у селі Підлужжя виїхав на смугу зустрічного руху, де допустив зіткнення із автомобілем "Mercedes-Benz Sprinter", під керуванням 24-річного жителя селища Савинці Балаклійського району Харківської області.  </p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D0%B4%D1%83%D0%B1%D0%B5%D0%BD%D1%89%D0%B8%D0%BD%D0%B0.jpg"/>
      </figure>
      <p>Внаслідок ДТП водій вантажівки постраждав та був доставлений до лікарні. Медики у нього діагностували політравму, відкриту черепно-мозкову травму, відкритий перелом передпліччя та закриту травму грудної клітки. Нині він перебуває у реанімаційному відділенні Дубенської центральної районної лікарні. </p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D0%B4%D1%83%D0%B1%D0%B5%D0%BD%D1%89%D0%B8%D0%BD%D0%B0%202.jpg"/>
      </figure>
      <p>Керманич мікроавтобуса від отриманих травм загинув на місці події. Його тіло із понівеченого авто деблокували рятувальники.</p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D0%B4%D1%83%D0%B1%D0%B5%D0%BD%D1%88%D0%B8%D0%BD%D0%B0%204.jpg"/>
      </figure>
      <p>За фактом порушення правил безпеки дорожнього руху, що спричинили смерть потерпілого, слідчим слідчого управління розпочато досудове розслідування за частиною 2 статті 286 Кримінального кодексу України. <br/>Наразі транспортні засоби знаходяться на місці події та перекривають одну смугу руху. Дорожній рух іншою смугою відновлено, його регулює екіпаж патрульної поліції. </p>
      <p>Про це повідомляє відділ комунікації поліції Рівненської області</p>
    </article>
  </body>
</html>