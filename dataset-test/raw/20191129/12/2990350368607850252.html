<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/news/economics/my-perekhodymo-v-naysylnishu-stahnatsiiu-ihor-palytsia-pro-padinnia-kursu-dolara/"/>
    <meta property="og:site_name" content="Волинські новини"/>
    <meta property="article:published_time" content="2019-11-29T12:59:00+00:00"/>
    <meta property="og:title" content="Ми переходимо в найсильнішу стагнацію, – Ігор Палиця про падіння курсу долара"/>
    <meta property="og:description" content="Ситуація, яка склалася на валютному ринку України, стрімко призводить до стагнації та зубожіння"/>
  </head>
  <body>
    <article>
      <h1>Ми переходимо в найсильнішу стагнацію, – Ігор Палиця про падіння курсу долара</h1>
      <address>
        <time datetime="2019-11-29T12:59:00+00:00">29 Nov 2019, 12:59</time>
      </address>
      <p>Ситуація, яка склалася на валютному ринку України, стрімко призводить до стагнації та зубожіння країни. При чому робиться це не випадково, а навмисно. Про це заявив народний депутат від Луцька <a href="https://www.volynnews.com/dossiers/177/"><b>Ігор Палиця</b></a> під час ефіру на телеканалі «Аверс» 28 листопада.<br/><br/>Народний депутат пояснює: вплив падіння курсу іноземної валюти на українську економіку – колосальний. Зміцнення курсу гривні і, як наслідок, падіння долара – штучне явище, від якого вітчизняна економіка несе великі втрати.<br/><br/>«Відбувається пограбування України і українців. Адже коли уряд почав масово розміщувати короткотермінові облігації внутрішнього займу в обсязі близько 3 мільярдів доларах в гривні під 16% річних, то іноземні фінансові установи зайшли в Україну. Вони продали валюту по курсу 28-29 і скупили облігації внутрішнього займу в гривні. Сьогодні вони отримують за пів року 8% за свої цінні папери, зараз долар по 23, і закінчується термін виходу з облігацій», - зазначив він.<br/><br/>Тобто, уточнює Ігор Палиця, іноземні капітали продали долар в Україні по 28, купили облігації, отримали 8% за пів року і після того, як їх скинуть, - куплять валюту на 20% дешевше за нинішнім курсом. Фактично ці фінустанови заробили 28% за пів року за допомогою Нацбанку.</p>
      <figure>
        <iframe src="https://www.youtube.com/embed/cdlx7vi6d0k" width="950" height="534" data-service="Youtube" scrolling="no"/>
      </figure>
      <p>«Іде пограбування національного бюджету, їм плювати, що Нацбанк втратив 12 мільярдів під час цього падіння долару. Ми валютнозалежна країна, дефіцит валютного балансу за 9 місяців склав 10,8 мільярда. Тобто валюти виходить більше, ніж заходить.<br/><br/>Як заходить валюта? Це або заробітчани, або послуги, або експортери (металурги, аграрії). Металурги платять податки в гривнях, за сировину платять в гривнях, зарплату платять в гривнях. Вони вклали в продукцію по 28 гривень за долар, а отримали по 23, і втратили 20% собівартості, тож працюють у збиток. Аграрії теж. Їх заганяють в збиток спеціально: коли відкриється ринок землі, то вони не змогли б стати його учасниками.<br/><br/>Сьогодні люди не поспішають продавати долари, бо це невигідно. Зупиняється торгівля і оборот грошей в Україні. Крім цього, банки не кредитують внутрішній ринок. Ми переходимо в найстрашнішу стагнацію з того часу, як я в 1993 році почав займатися бізнесом. Я ще не бачив, щоб так цілеспрямовано і таким турборежимом країну доводили до стагнації і зубожіння. Це все робиться не випадково, а спеціально», - переконаний нардеп. Реклама ﻿</p>
    </article>
  </body>
</html>