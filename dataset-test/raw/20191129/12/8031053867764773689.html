<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7%cf%87%ce%b7%cf%81%cf%8c-%cf%8c%cf%87%ce%b9-%ce%b1%cf%80%cf%8c-%cf%84%ce%b7-%ce%bb%ce%ac%cf%81%ce%b9%cf%83%ce%b1-%cf%83%cf%84%ce%b9%cf%82-%ce%b2%ce%ac%cf%83%ce%b5%ce%b9%cf%82-%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T12:55:01+00:00"/>
    <meta property="og:title" content="Ηχηρό «όχι« από τη Λάρισα στις βάσεις του ΝΑΤΟ: «Το κακό έχει παραγίνει»"/>
    <meta property="og:description" content="Επιτροπή Αγώνα που θα απαρτίζεται από εκπροσώπους φορέων της Λάρισας συγκροτείται στην περιοχή. «Να κλείσουν οι ΑμερικανοΝΑΤΟϊκές στρατιωτικές βάσεις στην Ελλάδα» είναι το σύνθημά τους."/>
  </head>
  <body>
    <article>
      <h1>Ηχηρό «όχι« από τη Λάρισα στις βάσεις του ΝΑΤΟ: «Το κακό έχει παραγίνει»</h1>
      <address>
        <time datetime="2019-11-29T12:55:01+00:00">29 Nov 2019, 12:55</time>
      </address>
      <p>
        <b>Επιτροπή Αγώνα που θα απαρτίζεται από εκπροσώπους φορέων της Λάρισας συγκροτείται στην περιοχή. «Να κλείσουν οι ΑμερικανοΝΑΤΟϊκές στρατιωτικές βάσεις στην Ελλάδα» είναι το σύνθημά τους.</b>
      </p>
      <p>Κάτοικοι στη Λάρισα αντιδρούν για την επέκταση των ΝΑΤΟϊκών βάσεων. Για τον λόγο αυτό, αποφάσισαν να αντισταθούν. Έτσι, συγκροτείται Επιτροπή Αγώνα, η οποία θα απαρτίζεται από εκπροσώπους φορέων της Λάρισας, με το σύνθημα: «Να κλείσουν οι ΑμερικανοΝΑΤΟϊκές στρατιωτικές βάσεις στην Ελλάδα».</p>
      <p>του Λάμπρου Ζαχαρή</p>
      <p>Η απόφαση ελήφθη αυτή την εβδομάδα σε σύσκεψη φορέων που συγκάλεσε η Επιτροπή Ειρήνης Λάρισας, στην ισόγεια αίθουσα του Εργατικού Κέντρου, αναφέρει το sputniknews.gr.</p>
      <p><i>«Σκοπός της επιτροπής είναι η αμοιβαία αντιμετώπιση αυτής της νέας αμυντικής συνεργασίας, που έχει υπογραφεί μεταξύ Ελλάδας και ΗΠΑ»</i>, τονίζει στο Sputnik <b>η Δήμητρα Παπαστεργίου, πρόεδρος της Επιτροπής Ειρήνης</b>, ένα από τα σωματεία που συγκροτούν τη νέα επιτροπή αγώνα.</p>
      <p>Και συμπληρώνει:</p>
      <p>«Είμαστε εκατοντάδες άνθρωποι που, με ομιλίες, με αρθρογραφία, συνεντεύξεις, συλλαλητήρια, πορείες ειρήνης, θέλουμε να δείξουμε την αντίθεσή μας στην επέκταση του ΝΑΤΟ. Καλούμε τον κόσμο να συμμετάσχει και να δείξει την αντίθεσή του. Συγκεντρωθήκαμε στο εργατικό κέντρο Λάρισας. Η επιτροπή αγώνα αποτελείται από την επιτροπή Ειρήνης, το εργατικό κέντρο Λάρισας με τα σωματεία του, η ένωση γυναικών Λάρισας, η ΠΟΕ- ΟΤΑ, το ΕΚΛ, το Συνδικάτο ΟΤΑ, ο Σύλλογος Υπαλλήλων Δήμου Λάρισας, η ΠΕΑΕΑ παράρτημα Λάρισας, η Ένωση Γονέων Λάρισας, η Ένωση Γυναικών Λάρισας, το Σωματείο Συνταξιούχων ΙΚΑ ν. Λάρισας.»</p>
      <h3>Γιατί αποφάσισαν να φτιάξουν την επιτροπή;</h3>
      <p>«Η επέκταση των βάσεων είναι ο βασικός λόγος», ξεκαθαρίζει η ίδια. Μάλιστα, σημειώνει, πως «πάντοτε υπήρχαν στην Ελλάδα βάσεις, αλλά, τώρα, το κακό έχει παραγίνει και η Ελλάδα έχει μετατραπεί σε ένα απέραντο ΝΑΤΟϊκό ορμητήριο, από την Αλεξανδρούπολη μέχρι τη Σούδα».</p>
      <p>Όπως εξηγεί η κ. Παπαστεργίου:</p>
      <p>«Με τη νέα αμυντική συμφωνία Ελλάδας – ΗΠΑ, το κύριο βάρος, ρίχνεται κυρίως στη Σούδα, η οποία είναι το αβύθιστο αεροπλανοφόρο των ΗΠΑ. Από εκεί, ξεκινούν όλες οι επιχειρήσεις προς τη Μέση Ανατολή, Λιβύη, Ιράκ, Αφγανιστάν, Συρία. Εδώ, τα αεροπλανοφόρα του ΝΑΤΟ και των ΗΠΑ ανεφοδιάζονται με καύσιμα και επιχειρούν από εδώ. Πλέον, δεν τους φτάνει το λιμάνι της Σούδας, επιχειρούν και στο Μαράθι (κοντά στη Σούδα). Μιλούν και για μια νέα βάση που θα στηθεί στην Αλεξανδρούπολη, αλλά και για νέες βάσεις στη Λάρισα και στο Στεφανοβίκειο Μαγνησίας. Στη Λάρισα έχουμε την 110 πτέρυγα μάχης, εδώ έχουν εγκατασταθεί από το 2018 τα drones, δηλαδή, τα μη επανδρωμένα πολεμικά αεροσκάφη, που κατασκοπεύουν και μπορούν, σε ελάχιστες ώρες, να επιβλέπουν μια διαδρομή, από την Αίγυπτο μέχρι τη Λευκορωσία.»</p>
      <p>«Υπάρχουν πληροφορίες και για <b>Global Hawk</b> που είναι θηριώδη μη επανδρωμένα αεροσκάφη και τα οποία έχουν αισθητήρες, με υπέρυθρες ακτίνες. Μπορούν να φέρουν ακόμα και πυραύλους και με αυτά μπορούν να επιτεθούν οι Ηνωμένες Πολιτείες σε οποιοδήποτε μέρος της Γης. Έχουμε, ήδη, εδώ, στη Λάρισα, το ευρωενωσιακό στρατηγείο (της ΕΕ) που εδρεύει στην πρώτη στρατιά. Το στρατηγείο αυτό έπαιξε καθοριστικό ρόλο στις επιθέσεις στην κεντροαφρικανική δημοκρατία. Επιχειρεί, δηλαδή, η Ευρωπαϊκή Ένωση και μόνη της έξω από το ΝΑΤΟ. Την ίδια στιγμή, στο Στεφανοβίκειο ήρθαν τα ελικόπτερα απάτσι και τα <b>Black Hawk</b>, αναμένεται και η αερομεταφερόμενη ταξιαρχία του στρατού με χιλιάδες πεζοναύτες. <i><b>Δηλαδή, τι γίνεται στην περιοχή μας; Όλος αυτός ο εξοπλισμός, όλες αυτές οι δυνάμεις που μαζεύονται, για ποιο λόγο μαζεύονται;</b></i>», διερωτάται.</p>
      <h3>Aύξηση των ασκήσεων</h3>
      <p>Η πρόεδρος της Επιτροπής Ειρήνης παρατηρεί ότι γίνονται ασκήσεις μεταφοράς τραυματισμένων Αμερικανών στρατιωτών από το Στεφανοβίεκιο στο Πανεπιστημιακό νοσοκομείο Λάρισας. «Εκεί», περιγράφει, «σπεύδει το ΕΚΑΒ, τους παραλαμβάνει».</p>
      <p>«Για ποιο λόγο γίνονται τέτοιες ασκήσεις; Συνέχεια, έρχονται Αμερικανοί στρατιώτες, όχι μόνο στην περιοχή μας, αλλά σε όλη την Ελλάδα; Είμαστε μια μικρή χώρα, περίκλειστη χώρα από τις βάσεις. <i>Αυτή η άσκηση έγινε πρώτη φορά πέρυσι τον Δεκέμβριο. Τότε, το αντιληφθήκαμε, εμείς τουλάχιστον, και πριν από λίγες μέρες επανελήφθη. Τι σημαίνει αυτό; Μας προετοιμάζουν για κάτι;», συνεχίζει.</i></p>
      <p>Υπογραμμίζε, επίσης, ότι «η περιοχή μας έχει βαρύνει πάρα πολύ, με όλες αυτές τις δυνάμεις που επιχειρούν».</p>
      <p>«Πιστεύουμε ότι πρέπει να αντιδράσουμε. <i>Είμαστε στο κέντρο της χώρας, κάτι που σημαίνει ότι αν συμβεί οτιδήποτε, η χώρα κόβεται στα δύο και επειδή θέλουμε ένα ειρηνικό μέλλον και όχι να είμαστε στο στόχαστρο του αντιπάλου, που, για τις ΗΠΑ, δεν είναι άλλος από τη Ρωσία. </i>Η Ρωσία λέει ότι θα ανταποδώσει εκεί που υπάρχουν βάσεις. Εμείς είμαστε γεμάτοι βάσεις. Αυτό που θέλουμε είναι να αντιδράσουμε, να ενημερώσουμε τον κόσμο, ώστε να κάνουμε αυτό που μπορούμε ως πολίτες της περιοχής», επισημαίνει.</p>
      <h3>Η μυθολογία των βάσεων και η Τουρκία</h3>
      <p>«Υπάρχει μια μυθολογία των βάσεων αναφορικά με την Τουρκία, ότι δηλαδή είμαστε εξασφαλισμένοι εναντίον των Τούρκων. Βλέπετε εσείς τους Τούρκους, να έχουν κάνει πίσω, γιατί η Ελλάδα έχει ΝΑΤΟϊκές βάσεις; Ασφαλώς και όχι. Οι Τούρκοι παραβιάζουν καθημερινά, το θαλάσσιο και εναέριο χώρο μας, χωρίς να δίνουν λογαριασμό σε κανένα. Πήραν τα οπλικά συστήματα S-400 από τη Ρωσία και ενώ τους απειλούν (σ.σ οι Αμερικανοί τους Τούρκους) δεν κάνουν τίποτα στην πραγματικότητα.  Επομένως, αυτό είναι ένας μύθος, ότι, γενικότερα, θα κάνουν κάτι οι ΗΠΑ στην Τουρκία. Την ίδια στιγμή, υπάρχει η ΝΑΤΟϊκή αρμάδα στο Αιγαίο. Την έφερε, πριν από δυο- τρία χρόνια, η κυβέρνηση του ΣΥΡΙΖΑ, ώστε να διαφυλάξει τη χώρα μας από τις προσφυγικές ροές. Εδώ πια, δε χωράμε από τις προσφυγικές ροές. Άρα, τι κάνει η ΝΑΤΟϊκή αρμάδα; Τίποτα», σημειώνει η κ. Παπαστεργίου.</p>
      <h3>Τα εξοπλιστικά και η εκπαίδευση</h3>
      <p>«Στον Άραξο, υπάρχει η πληροφορία ότι ανακαινίζουν την παλιά βάση που υπήρχε εκεί και μιλούν για ενδεχόμενη μεταφορά πυρηνικών όπλων. Για όνομα του Θεού, μετά τη Χιροσίμα και το Ναγκασάκι, η ανθρωπότητα δεν έχει βάλει μυαλό; Θα φέρουμε στην Ελλάδα πυρηνικά, όταν τα διώξαμε από τη δεκαετία του ’60; Αν, δηλαδή, τα σπάσει με την Αμερική η Τουρκία και φέρει τα πυρηνικά από τη βάση του Ιντσιρλκίκ στον Άραξο; Είναι αφελής αντίληψη: «Είναι εδώ οι Αμερικανοί, θα βγάλουμε χρήματα». Προσωπικά, ντρέπομαι για αυτά τα πράγματα. Πληρώνουμε 4,35 δισ. στο ΝΑΤΟ κάθε χρόνο, το 2% του ΑΕΠ της Ελλάδας κάθε χρόνο, είμαστε η δεύτερη χώρα στο ΝΑΤΟ μετά τις ΗΠΑ που πληρώνει αυτά τα χρήματα», αναφέρει χαρακτηριστικά.</p>
      <p>Ως συνταξιούχος δασκάλα, διαφωνεί, τέλος, με την προσέγγιση του ΝΑΤΟ στην εκπαίδευση.</p>
      <p>«Το ΝΑΤΟ έχει και άλλες πλευρές που προσπαθεί να επηρεάσει, τον πολιτισμό, την παιδεία. Παραδινόμαστε αμαχητί σε έναν άλλο κόσμο.</p>
      <p>Ήδη, έχουν μπει στα σχολεία, ζητώντας προγράμματα ΝΑΤΟϊκά. Για παράδειγμα, στο τρίτο δημοτικό Πυλαίας του Χορτιάτη, ξεκίνησαν εκδρομή, να πάνε στο στρατηγείο του ΝΑΤΟ στη Νάπολη της Ιταλίας, στο πρόγραμμα «We Are NATO». Να πάνε τα παιδάκια του δημοτικού σε στρατηγείο του ΝΑΤΟ; <b><i>Δεν υπάρχει πόλεμος, σύρραξη και ανωμαλία, πίσω από την οποία να μην κρύβεται το ΝΑΤΟ. Να διδαχθούν οράματα και ιδανικά;</i></b> Ευτυχώς, ξεσηκώθηκαν οι γονείς και, μάλλον, έχουν πάρει πίσω την εκδρομή».</p>
      <p>Στην ίδια συνάντηση, συζητήθηκε και η συμμετοχή της Λάρισας στην πανθεσσαλική συγκέντρωση των Επιτροπών Ειρήνης και μαζικών φορέων, το Σάββατο 7 Δεκεμβρίου στον Βόλο, ενάντια στην παρουσία των Αμερικανονατοϊκών δυνάμεων στη Λάρισα και στο Στεφανοβίκειο.</p>
      <p>«Βεβαίως, σκοπός μας είναι, η, όσο το δυνατόν, μεγαλύτερη επιτυχία του συλλαλητηρίου που σχεδιάζουμε, ένα πανθεσσαλικό συλαλλητήριο το Σάββατο, 7 Δεκέμβρη, στο Βόλο. Θα συμμετέχουμε και από τους τέσσερις νομούς της Θεσσαλίας, οι φορείς που μετέχουν στην επιτροπή αγώνα. Φυσικά, μπορούν να συμμετάσχουν όλοι, ανεξάρτητα από το αν εντάσσονται στους φορείς αυτούς».</p>
    </article>
  </body>
</html>