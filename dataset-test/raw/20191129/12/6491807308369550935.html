<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/biznes/lek-spad-na-proizvodstvenite-ceni-prez-oktomvri"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-29T12:22:01+00:00"/>
    <meta property="og:title" content="Лек спад на производствените цени през октомври"/>
    <meta property="og:description" content="Общият индекс на цените на производител (вътрешен и външен пазар) през октомври 2019 г. намалява с 0,1% спрямо предходния месец. Понижение е регистрирано в добивната промишленост - с 1,0%, и в преработващата промишленост - с 0,1%, а при производството и разпределението на електрическа и топлоенергия и газ се наблюдава покачване на цените с 0,3%, сочат данни на Националния статистически институт (НСИ)."/>
  </head>
  <body>
    <article>
      <h1>Лек спад на производствените цени през октомври</h1>
      <address>
        <time datetime="2019-11-29T12:22:01+00:00">29 Nov 2019, 12:22</time>
      </address>
      <p>Общият индекс на цените на производител (вътрешен и външен пазар) през октомври 2019 г. <b>намалява с 0,1% спрямо предходния месец.</b> Понижение е регистрирано в добивната промишленост - с 1,0%, и в преработващата промишленост - с 0,1%, а при производството и разпределението на електрическа и топлоенергия и газ се наблюдава покачване на цените с 0,3%, сочат данни на Националния статистически институт (НСИ).</p>
      <p>В преработващата промишленост по-ниски цени на производител са отчетени при производството на хартия, картон и изделия от хартия и картон - с 1,0%, и при производството на основни метали - с 0,7%.</p>
      <p><b>Най-съществено увеличение</b> на цените е регистрирано при: печатната дейност и възпроизвеждането на записани носители, производството на метални изделия, без машини и оборудване и обработката на кожи и производството на изделия от обработени кожи без косъм - по 0,4%.</p>
      <p>Производствените цени през октомври нарастват с 2,3% в сравнение със същия месец на 2018 година.</p>
      <p>Нарастване на цените е регистрирано при производството и разпределението на електрическа и топлоенергия и газ - с 10,2%, и в добивната промишленост - с 5,9%, а в преработващата промишленост е отчетено намаление с 0,3%.</p>
      <p>Понижение на цените в преработващата промишленост се наблюдава при: производството на хартия, картон и изделия от хартия и картон - с 3,2%, производството на дървен материал и изделия от него, без мебели - с 1,6%, и производството на химични продукти - с 0,4%.</p>
      <p>Съществено покачване е отчетено при: обработката на кожи и производството на изделия от обработени кожи без косъм - с 4,5%, ремонта и инсталирането на машини и оборудване - с 4,3%, и производството на лекарствени вещества и продукти - с 3,7%.</p>
    </article>
  </body>
</html>