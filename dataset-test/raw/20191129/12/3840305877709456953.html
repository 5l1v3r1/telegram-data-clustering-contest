<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/eugen-tomac-pmp-sustine-alegerile-anticipate-308210.html"/>
    <meta property="og:site_name" content="B1 TV"/>
    <meta property="article:published_time" content="2019-11-29T12:58:13+00:00"/>
    <meta property="og:title" content="Eugen Tomac: PMP susține alegerile anticipate cu câteva condiţii esenţiale, prevăzute în Protocolul cu PNL"/>
    <meta property="og:description" content="Eugen Tomac a reiterat, vineri, că PMP susține alegerile anticipate, dar cu condițiile prevăzute în Protocolul semnat cu PNL înainte de învestirea Guvernului Orban. &quot;PMP-ul susţine alegerile anticipate, dar..."/>
  </head>
  <body>
    <article>
      <h1>Eugen Tomac: PMP susține alegerile anticipate cu câteva condiţii esenţiale, prevăzute în Protocolul cu PNL</h1>
      <address><time datetime="2019-11-29T12:58:13+00:00">29 Nov 2019, 12:58</time> by <a rel="author">B1.ro</a></address>
      <p><a href="https://www.b1.ro/tag/eugen-tomac-84194.html">Eugen Tomac</a> a reiterat, vineri, că <a href="https://www.b1.ro/tag/pmp-127908.html">PMP</a> susține alegerile anticipate, dar cu condițiile prevăzute în Protocolul semnat cu PNL înainte de învestirea Guvernului Orban.</p>
      <p>"<a href="https://www.b1.ro/tag/pmp-127908.html">PMP</a>-ul susţine alegerile anticipate, dar cu câteva condiţii esenţiale pe care le putem rezolva mâine. În Parlament se află legea cu privire la reducerea numărului de parlamentari la 300 , ea are nevoie de doar un singur vot. În Senat a fost adoptat tacit şi românii aşteaptă ca Parlamentul să aibă mai puţini parlamentari şi mai buni. De asemenea, crede că că trebuie să respectăm ceea ce le-am promis românilor, şi anume alegerea primarilor în două tururi. Am avut ieri o întâlnire cu premierul Orban, şi i-am spus că pentru <a href="https://www.b1.ro/tag/pmp-127908.html">PMP</a> acest obiectiv e sfânt. (...) Reforma reală în administraţia publică locală se poate face prin revenirea la alegerea primarilor în două tururi. În Parlament este iniţiativa noastră pe care Senatul a adoptat-o, mai este nevoie de un vot în Camera Deputaţilor. Aşa cum am găsit un consens să dăm jos PSD-ul, aşa trebuie să găsim un consens pentru a da la alegerile locale şansa de a alege cei mai buni gospodari din localităţile noastre care să ne reprezinte interesele. Cu aceste condiţii susţinem şi alegerile anticipate, altfel este doar o păcăleală", a declarat Tomac, la începutul Consiliului Naţional al <a href="https://www.b1.ro/tag/pmp-127908.html">PMP</a>, potrivit <a href="https://www.agerpres.ro/">Agerpres</a>.</p>
      <p>"Nu putem trece nici cu vederea pensiile nesimţite de zeci de mii de lei, pe care poate unii le merită, dar alţii nu. Şi pentru asta trebuie să avem un sistem corect de calcul al pensiilor şi de asta am cerut ca pensiile speciale să fie eliminate şi condiţionăm susţinerea noastră de implementarea acestor obiective asumate parcă de toată lumea, dar când ajungem la vot începem să pierdem din elan. Aceasta va fi linia pe care o vom susţine în următoarea perioadă stabilită de altfel şi în Protocolul semnat cu PNL înainte de învestirea Guvernului Orban", a adăugat Tomac.</p>
      <p>Declarațiile au fost făcute la începutul Consiliului Naţional al <a href="https://www.b1.ro/tag/pmp-127908.html">PMP</a>.</p>
    </article>
  </body>
</html>