<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/laisvalaikis-ir-kultura/kultura/svedu-klimato-aktyviste-g-thunberg-didziojoje-britanijoje-paskelbta-metu-autore-941848"/>
    <meta property="og:site_name" content="Kauno diena"/>
    <meta property="article:published_time" content="2019-11-29T12:29:00+00:00"/>
    <meta property="og:title" content="Švedų klimato aktyvistė G. Thunberg Didžiojoje Britanijoje paskelbta Metų autore"/>
    <meta property="og:description" content="Švedų klimato aktyvistė Greta Thunberg Didžiojoje Britanijoje paskelbta Metų autore už savo pirmąją knygą „Niekas nėra per mažas pakeisti padėtį“ (No One Is Too Small to Make a Difference) pagal vieno didžiausių Jungtinėje Karalystėje knygynų tinklų „Waterstones“ versiją."/>
  </head>
  <body>
    <article>
      <h1>Švedų klimato aktyvistė G. Thunberg Didžiojoje Britanijoje paskelbta Metų autore</h1>
      <address><time datetime="2019-11-29T12:29:00+00:00">29 Nov 2019, 12:29</time> by <a rel="author">ELTOS inf.</a></address>
      <p>
        <b>Švedų klimato aktyvistė Greta Thunberg Didžiojoje Britanijoje paskelbta Metų autore už savo pirmąją knygą „Niekas nėra per mažas pakeisti padėtį“ (No One Is Too Small to Make a Difference) pagal vieno didžiausių Jungtinėje Karalystėje knygynų tinklų „Waterstones“ versiją.</b>
      </p>
      <p>Tai penktadienį pranešė laikraštis „The Daily Mail“.</p>
      <p>Knyga su 16-metės švedės kalbomis pasirodė Didžiosios Britanijos knygynuose gegužės mėnesį. Jau paskelbta, kad bus išleistas papildytas jos pasisakymų rinkinys. Be to, G. Thunberg taps laikina BBC radijo laidos vedėja. Ši laida, kurios metu aktyvistė kalbėsis su svečiais ekologijos temomis, bus transliuojama nuo gruodžio 26 d. iki gruodžio 31 d. </p>
      <p>Švedų klimato aktyvistė, šiais metais nominuota Nobelio taikos premijai, kartu su 15-mete žmogaus teisių gynėja iš Kamerūno Divina Maloum tapo Tarptautinės vaikų taikos premijos, kurią nuo 2005 metų kasmet teikia Nyderlandų organizacija „KidsRight“, laureate.</p>
      <p>Nors G. Thunberg dar tik 16 metų, ji tapo žinoma visame pasaulyje, kai pradėjo penktadieniais viena protestuoti priešais Švedijos parlamentą, laikydama plakatą su užrašu „Mokyklų streikas už klimatą“.</p>
    </article>
  </body>
</html>