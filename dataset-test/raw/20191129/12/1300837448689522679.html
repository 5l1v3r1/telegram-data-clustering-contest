<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/libri/2019/11/28/incursioni-nuova-collana-di-narrativa-di-italo-svevo_303980bd-ec55-46b4-8f2f-74a88c97b9cb.html"/>
    <meta property="og:site_name" content="ANSA.it"/>
    <meta property="article:published_time" content="2019-11-29T12:42:15+00:00"/>
    <meta property="og:title" content="'Incursioni', nuova collana di narrativa di Italo Svevo"/>
    <meta property="og:description" content="Arriva in libreria 'Incursioni', una nuova collana di narrativa della Italo Svevo Edizioni, diretta da Dario De Cristofaro, con pagine intonse, come tradizione della casa editrice, e progetto grafico di Maurizio Ceccato. (ANSA)"/>
  </head>
  <body>
    <article>
      <h1>'Incursioni', nuova collana di narrativa di Italo Svevo</h1>
      <h2>Diretta da Dario De Cristofaro, in libreria i primi due titoli</h2>
      <address><time datetime="2019-11-29T12:42:15+00:00">29 Nov 2019, 12:42</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/28/ae42ea0694cb4ead62b742e3de7dfbb7.jpg"/>
          <figcaption>
            <cite>RIPRODUZIONE RISERVATA © Copyright ANSA</cite>
          </figcaption>
        </figure>
        <figure>
          <img src="http://www.ansa.it/webimages/img_700/2019/11/28/06c97b124447daa5062f90f14abbd04e.jpg"/>
          <figcaption>
            <cite>RIPRODUZIONE RISERVATA © Copyright ANSA</cite>
          </figcaption>
        </figure>
      </slideshow>
      <p> Arriva in libreria 'Incursioni', una nuova collana di narrativa della Italo Svevo Edizioni, diretta da Dario De Cristofaro, con pagine intonse, come tradizione della casa editrice, e progetto grafico di Maurizio Ceccato.<br/>    I primi due titoli sono 'Alba senza giorno' del barese Fernando Coratelli, 49 anni, ispirato a fatti di cronaca, in cui si intrecciano con l'andamento del thriller le vicende di due ragazzi rom in viaggio per cercare fortuna nell'Europa occidentale, una giovane madre della periferia milanese e un sicario della 'ndrangheta. In 'Scavare' che segna l'esordio di Giovanni Bitetto, nato ad Andria nel 1992, viene raccontata l'amicizia, prima simbiotica, poi conflittuale, fra uno scrittore nichilista e un filosofo marxista, in un lungo monologo notturno.<br/>    Nata dall'esperienza decennale di Dario De Cristofaro con lo scouting della rivista Effe, Incursioni vuole "provare a unire l'esperienza delle riviste, in questi anni rifiorite, a una collana, unite alla forma libro dal tempo lento, con le pagine intonse" spiegano i curatori. Nelle storie proposte "la bellezza della forma non è mai fine a se stessa, ma esprime e libera la profondità dei contenuti. I libri - sottolineano gli ideatori - si contraddistinguono per sensibilità e intelligenza, istinto narrativo e sguardo acuto sulla realtà" .<br/>    La collana non intende lavorare sulla quantità, ma concentrarsi su una selezione di titoli che sia attenta e curata in ogni aspetto, redazionale, grafico e promozionale, inserendosi nel percorso già tracciato con successo dalla Piccola Biblioteca di Letteratura Inutile. (ANSA).<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>