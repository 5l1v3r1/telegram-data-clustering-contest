<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtv_gazdasagi_hirei/szijjarto-iden-is-minden-rekordot-megdont-a-magyar-turizmus-2491107"/>
    <meta property="og:site_name" content="hírTV"/>
    <meta property="article:published_time" content="2019-11-29T12:35:00+00:00"/>
    <meta property="og:title" content="Szijjártó: Idén is minden rekordot megdönt a magyar turizmus"/>
    <meta property="og:description" content="Közölte, Budapest az európai turisztikai célpontok élvonalába tartozik."/>
  </head>
  <body>
    <article>
      <h1>Szijjártó: Idén is minden rekordot megdönt a magyar turizmus</h1>
      <address><time datetime="2019-11-29T12:35:00+00:00">29 Nov 2019, 12:35</time> by <a rel="author">MTI</a></address>
      <h4>A tavalyi turisztikai rekordév volt, és az idén is megdől minden turizmussal kapcsolatos rekord - mondta Szijjártó Péter külgazdasági és külügyminiszter a Párisi Udvar Hotel Budapest szálloda hivatalos megnyitóján pénteken Budapesten.</h4>
      <p>Hozzátette, míg Magyarország 9 éve a szakadék szélén állt, gazdasága ma már európai szinten is kimagasló teljesítményt nyújt, amiben a turizmusnak kiemelt szerepe van.</p>
      <p>Közölte, Budapest az európai turisztikai célpontok élvonalába tartozik. A magyar főváros jelentős fejlődésen ment keresztül, és egyre nő az érdeklődés iránta, 5 év alatt 86-ról 147-re nőtt például azoknak a városoknak a száma, ahonnan Budapest közvetlen légi járattal elérhető.</p>
      <p>Kiemelte: Budapest a világ egyik legbiztonságosabb fővárosa, Magyarország a világ egyik legbiztonságosabb országa, a biztonság egyre fontosabb érték lett.</p>
      <p>A miniszter rendkívül fontosnak nevezte, hogy a fővárosban minél több színvonalas szálláshely legyen. A kínálat most újabb szállodával bővült, amely hozzájárul Budapest szállodai színvonalának emelkedéséhez és a dinamikus fejlődéshez is.</p>
      <p>A több mint 100 éves műemléképület felújításának 13 milliárd forintot meghaladó beruházásához az Eximbank 8,2 milliárd forintos hitelt nyújtott - ismertette Szijjártó Péter. Hozzátette: elismerés illeti a szálloda üzemeltetőit, akik 12 szállodát üzemeltetnek Budapesten és több mint 600 embert foglalkoztatnak.</p>
      <p>Guller Zoltán, a Magyar Turisztikai Ügynökség vezérigazgatója közölte, tavaly az ország lakóinál másfélszer több turista fordult meg az országban, ez a lendület idén is folytatódik. Idén Budapest Európa legjobb úti célja lett Barcelonát megelőzve. A magyar turizmus aranykorát éli - mondta.</p>
      <p>A most megnyílt szállodáról elmondta: az ismét Budapest ikonikus épülete lett, önmagában turisztikai attrakció, visszakapta régi pompáját.</p>
      <p>Schwindt-Kiss Andrea, a Párisi Udvar Hotel Budapest igazgatója arról beszélt, hogy az épület mindig kiemelt helyet foglalt el Budapest életében. Felújítása 2014-ben kezdődött, mára újra régi fényében tündököl, az ötcsillagos szállodát a Mellow Mood Hotels üzemelteti - mondta.</p>
      <p> </p>
      <p>MTI</p>
    </article>
  </body>
</html>