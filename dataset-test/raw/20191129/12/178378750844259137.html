<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/citta/letizia-diana-scomparsa-telefonata-misteriosa-mamma.html"/>
    <meta property="og:site_name" content="Today"/>
    <meta property="article:published_time" content="2019-11-29T12:01:00+00:00"/>
    <meta property="og:title" content="Letizia Diana è scomparsa: la telefonata misteriosa alla mamma"/>
    <meta property="og:description" content="Letizia Diana David, 17 anni, è scomparsa dalla sua casa di Conegliano, in provincia di Treviso. Ora sul caso indaga la Procura: il reato ipotizzato è sottrazione di minore"/>
  </head>
  <body>
    <article>
      <h1>Letizia Diana è scomparsa: la telefonata misteriosa alla mamma</h1>
      <h2>Letizia Diana David, 17 anni, è scomparsa dalla sua casa di Conegliano, in provincia di Treviso. Ora sul caso indaga la Procura: il reato ipotizzato è sottrazione di minore</h2>
      <address><time datetime="2019-11-29T12:01:00+00:00">29 Nov 2019, 12:01</time> by <a rel="author">Redazione</a></address>
      <p><b>Letizia Diana David</b> è una ragazza di 17 anni di origine romena che vive a <b>Conegliano</b>, in provincia di <a href="http://www.trevisotoday.it/cronaca/conegliano-letizia-diana-scomparsa-28-novembre-2019.html"><b>Treviso</b></a>. Da domenica 24 novembre la sua famiglia non ha più sue notizie. La madre Ioana Botezatu ha lanciato un disperato appello su Facebook alla ricerca di qualsiasi informazione in grado di far tornare a casa la figlia. Ma il mistero sulla sua <b>scomparsa </b>è ancora fitto.</p>
      <h3>Letizia Diana scomparsa, la telefonata misteriosa alla mamma</h3>
      <p>I familiari temono che la ragazza possa essere finita nelle mani di uno sfruttatore. La Procura di Treviso ha aperto un fascicolo di inchiesta: <b>sottrazione di minore è il reato ipotizzato</b> dal pubblico ministero Barbara Sabattini. La mamma di <b>Letizia Diana</b> è convinta che la figlia sia finita nelle mani di un 27enne, anche lui romeno, che vive in Germania, e che avrebbe conosciuto Letizia attraverso una chat. Nel tardo pomeriggio di ieri, la donna ha dichiarato nel corso del programma <i>"Pomeriggio 5"</i> di aver ricevuto poche ore prima <b>una telefonata da Letizia</b>, che le avrebbe detto di stare bene e di ritirare le denunce. Un contatto della cui genuinità sospettano gli inquirenti, che battono ogni pista che possa portare sulle tracce lasciate dall'uomo sospettato di aver portato via Letizia.</p>
      <h3>Scomparsa Letizia Diana David: le ultime notizie</h3>
      <p>Nelle ultime ore sono stati ascoltati anche amici e conoscenti della famiglia e della ragazzina nel tentativo di dare un nome certo a quel giovane uomo che, poco dopo la <b>scomparsa</b>, avrebbe chiamato la mamma della ragazza dicendo: <i>"Non preoccuparti, è con me. Da adesso mi occuperò io di lei".</i></p>
      <p>Ieri, intanto, un giovane della provincia di<a href="http://www.foggiatoday.it/cronaca/uomo-foggia-rapimento-letizia-diana-conegliano.html"><b> Foggia</b></a> (ma residente in Germania) si è presentato spontaneamente ai carbinieri per chiarire la sua posizione. Sarebbe stato indicato come l'uomo che, la scorsa domenica, potrebbe aver prelevato la 17enne dalla sua abitazione facendone perdere le tracce. E' risultato <b>totalmente estraneo ai fatti</b>.</p>
      <p>
        <i>Qui sotto, la scheda di "Chi l'ha visto?" su Letizia Diana, scomparsa da Conegliano</i>
      </p>
      <figure>
        <img src="http://1.citynews-today.stgy.ovh/~media/48653132900371/letizia-diana-scomparsa-conegliano-2.png"/>
      </figure>
    </article>
  </body>
</html>