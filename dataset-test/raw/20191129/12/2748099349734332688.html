<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/kultura/izlozhbata-shriftat-plovdiv-predstavia-shriftovata-familiia2-161912/"/>
    <meta property="og:site_name" content="trafficnews"/>
    <meta property="article:published_time" content="2019-11-29T12:10:00+00:00"/>
    <meta property="og:title" content="Изложбата &quot;Шрифтът на Пловдив” представя шрифтовата фамилия Plovdiv Typeface - портрет на пловдивчани в букви"/>
    <meta property="og:description" content="Изложбата разказва за началото на проекта от 24 май в Деня на славянската писменост"/>
  </head>
  <body>
    <article>
      <h1>Изложбата "Шрифтът на Пловдив” представя шрифтовата фамилия Plovdiv Typeface - портрет на пловдивчани в букви</h1>
      <h2>Изложбата разказва за началото на проекта от 24 май в Деня на славянската писменост</h2>
      <address><time datetime="2019-11-29T12:10:00+00:00">29 Nov 2019, 12:10</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Пловдив е първият град със собствена шрифтова фамилия, вдъхновена и създадена на базата на почерците на неговите граждани и приятели. След нейното официално публикуване на сайта plovdivtypeface.com на 1 ноември в Деня на народните будителите всички ние можем да свалим безплатно и да използваме свободно седемте шрифта на PlovdivTypeface.</p>
      <p>От 28 ноември 2019 г. на площад Римски стадион в центъра на Пловдив авторите на проекта графичното студио PUNKT и студиото за шрифтов дизайн Typedepot представят етапите от развитието на проекта в изложбата “Шрифтът на Пловдив”. С появата на шрифтовата фамилия през 2019 г. Пловдив отпразнува домакинството си като първата европейска столица на културата, която пише на кирилица.</p>
      <p>Изложбата разказва за началото на проекта от 24 май в Деня на славянската писменост, поставено със събирането на повече от 3800 почерци, методиката и резултатите от анализите на попълнените бланки, създаването на трите основни шрифта във фамилията – ръкописния Plovdiv Script, изтънчения Plovdiv Display и практичния Plovdiv Sans, както и двете специални начертания - Plovdiv Pictograms и Plovdiv Maina Mode. Plovdiv Pictograms дава възможност да играем с пиктограмите, създадени като част от визуалната идентичност на Пловдив 2019 и станали символни за града. Plovdiv Maina Mode пък е програмиран така, че да “превежда” текстове, написани с него, на пловдивски жаргон.</p>
      <p>Авторите разказват как почеркът се развива и как се оформя неговият характер както в исторически, така и в индивидуален план.</p>
      <p>Любопитна част от изложбата заемат и статистическите инфографики, които с помощта на постиженията на графологията правят опит за психологически портрет на пловдивчани.</p>
      <p>Богатата текстова и визуална информация на изложбата е побрана в 36 пана върху 12 триъгълни призми, проектирани и създадени така, че дават възможност за инсталиране както на закрити, така и на открити обществени пространства.</p>
      <p>Идеята е в бъдеще изложбата да направи своеобразно “турне” из града - на други знакови за Пловдив места – библиотека, градски паркове, търговски центрове и разбира се в кварталите, като така се върне обратно сред хората, от които е вдъхновена.</p>
      <p>Plovdiv Typeface е първият по рода си градски шрифт за свободно ползване, създаден специално за Пловдив. Целта му е да създаде безплатен за ползване шрифт, вдъхновен от характера на пловдивчани, който да остане като част от наследството на Пловдив 2019 и да бъде припознат и използван от пловдивчани като част от градската идентичност.</p>
      <p>Шрифтовата фамилия Plovdiv Typeface можете да изтеглите от тук: <a href="https://plovdivtypeface.com/bg">https://plovdivtypeface.com/bg</a></p>
      <p>Последвайте проекта в социалните медии за повече информация:</p>
      <p>Instagram - <a href="https://www.instagram.com/plovdivtypeface/">https://www.instagram.com/plovdivtypeface/</a></p>
      <p>Facebook - <a href="https://web.facebook.com/plovdivtypeface/">https://web.facebook.com/plovdivtypeface/</a></p>
      <figure>
        <img src="https://trafficnews.bg/data/images/2019_11_29/204.jpg"/>
      </figure>
      <figure>
        <img src="https://trafficnews.bg/data/images/2019_11_29/202.jpg"/>
      </figure>
      <figure>
        <img src="https://trafficnews.bg/data/images/2019_11_29/201.jpg"/>
      </figure>
      <related>
        <h4>Прочетете още</h4>
        <a href="https://trafficnews.bg/bohemi/painer-zvezdi-kuponiasvaha-zaedno-fenove-aftar-partito-162409/"/>
        <a href="https://trafficnews.bg/obshtestvo/noi-izcheznalite-pensionni-dosieta-po-tiah-e-rabotil-edin-i-162421/"/>
        <a href="https://trafficnews.bg/obshtestvo/silniiat-sniag-blokira-nad-20-kamioni-i-busove-krai-klisura-162324/"/>
        <a href="https://trafficnews.bg/bohemi/kolodruma-se-praska-po-shevovete-kontserta-planeta-18-162304/"/>
      </related>
    </article>
  </body>
</html>