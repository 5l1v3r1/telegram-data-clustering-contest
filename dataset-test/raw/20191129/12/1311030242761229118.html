<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/northamerica/article/1626866/%E0%A7%A8%E0%A7%AF%E0%A6%A4%E0%A6%AE-%E0%A6%A8%E0%A6%BF%E0%A6%89%E0%A6%87%E0%A7%9F%E0%A6%B0%E0%A7%8D%E0%A6%95-%E0%A6%AC%E0%A6%BE%E0%A6%82%E0%A6%B2%E0%A6%BE-%E0%A6%AC%E0%A6%87%E0%A6%AE%E0%A7%87%E0%A6%B2%E0%A6%BE-%E0%A6%A1%E0%A6%BE.-%E0%A6%9C%E0%A6%BF%E0%A7%9F%E0%A6%BE%E0%A6%89%E0%A6%A6%E0%A7%8D%E0%A6%A6%E0%A6%BF%E0%A6%A8-%E0%A6%86%E0%A6%B9%E0%A6%AE%E0%A7%87%E0%A6%A6"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T12:45:00+00:00"/>
    <meta property="og:title" content="২৯তম নিউইয়র্ক বাংলা বইমেলা ডা. জিয়াউদ্দিন আহমেদ আহ্বায়ক নির্বাচিত"/>
    <meta property="og:description" content="মুক্তিযোদ্ধা ও সাংস্কৃতিক ব্যক্তিত্ব ডা. জিয়াউদ্দিন আহমেদকে ২০২০ সালে অনুষ্ঠেয় ২৯তম নিউইয়র্ক বাংলা বইমেলার আহ্বায়ক হিসেবে নির্বাচিত করা হয়েছে। মুক্তধারা ফাউন্ডেশনের কার্যকরী পরিষদ সম্প্রতি এক সভায় সর্বসম্মতিক্রমে তাঁকে আহ্বায়ক করা হয়।খ্যাতনামা চিকিৎসক জিয়াউদ্দিন আহমেদ বর্তমানে ফিলাডেলফিয়ার ড্রেক্সেল বিশ্ববিদ্যালয় কলেজের প্রফেসর অফ মেডিসিন হিসেবে দায়িত্ব পালন করছেন। এ ছাড়া তিনি ফিলাডেলফিয়ার..."/>
  </head>
  <body>
    <article>
      <h1>২৯তম নিউইয়র্ক বাংলা বইমেলা ডা. জিয়াউদ্দিন আহমেদ আহ্বায়ক নির্বাচিত</h1>
      <address><time datetime="2019-11-29T12:45:00+00:00">29 Nov 2019, 12:45</time> by <a rel="author">উত্তর আমেরিকা অফিস</a></address>
      <p>মুক্তিযোদ্ধা ও সাংস্কৃতিক ব্যক্তিত্ব ডা. জিয়াউদ্দিন আহমেদকে ২০২০ সালে অনুষ্ঠেয় ২৯তম নিউইয়র্ক বাংলা বইমেলার আহ্বায়ক হিসেবে নির্বাচিত করা হয়েছে। মুক্তধারা ফাউন্ডেশনের কার্যকরী পরিষদ সম্প্রতি এক সভায় সর্বসম্মতিক্রমে তাঁকে আহ্বায়ক করা হয়।<br/>খ্যাতনামা চিকিৎসক জিয়াউদ্দিন আহমেদ বর্তমানে ফিলাডেলফিয়ার ড্রেক্সেল বিশ্ববিদ্যালয় কলেজের প্রফেসর অফ মেডিসিন হিসেবে দায়িত্ব পালন করছেন। এ ছাড়া তিনি ফিলাডেলফিয়ার ডায়ালাইসিস ক্লিনিক ইনকের মেডিকেল ডিরেক্টর ও প্রধান নির্বাহী। একাত্তরের বীর মুক্তিযোদ্ধা জিয়াউদ্দিন প্রবাসে একাধিক সাংস্কৃতিক ও পেশাদারি সংগঠনের সঙ্গে যুক্ত। তিন বছর ধরে তিনি মুক্তধারা ফাউন্ডেশনের চেয়ারম্যান হিসেবে দায়িত্ব পালন করছেন।<br/>মুক্তধারা ফাউন্ডেশনের সিদ্ধান্ত অনুযায়ী, ২৯তম বইমেলার মূল থিম হবে জাতির জনক বঙ্গবন্ধু শেখ মুজিবুর রহমানের জন্মশতবার্ষিকী। এ উপলক্ষে বঙ্গবন্ধু বিষয়ে প্রবাসী লেখকদের ভাবনাসমৃদ্ধ লেখা নিয়ে একটি স্মারক গ্রন্থ প্রকাশের সিদ্ধান্ত নেওয়া হয়েছে। মেলার চূড়ান্ত সময়সূচি নির্ধারণ না হলেও আগামী বছরের মে-জুন মাসে এটি আয়োজনের সিদ্ধান্ত গৃহীত হয়।<br/>ফাউন্ডেশনের গৃহীত আরেক সিদ্ধান্ত অনুযায়ী, পরবর্তী শিশু-কিশোর মেলা আগামী বছরের ১২, ১৩ ও ১৪ মার্চ অনুষ্ঠিত হবে। এই তিন দিন উত্তর আমেরিকার শিশু-কিশোরদের অংশগ্রহণে জাতির জনকের জন্মদিন সুচারুরূপে পালনের উদ্দেশ্যে ব্যাপক কর্মসূচি গৃহীত হবে। এ লক্ষ্যে মেলার আহ্বায়ক সেমন্তী ওয়াহেদের নেতৃত্বে নতুন প্রজন্মের সদস্যদের একটি প্রস্তুতি ও অনুষ্ঠান কমিটি গঠন করা হয়েছে।<br/>প্রথমাবধি বাংলা বইমেলার অংশ হিসেবে শিশু-কিশোর মেলা উদ্‌যাপিত হলেও গত তিন বছর সম্পূর্ণ স্বতন্ত্র আয়োজনে ও নবীন প্রজন্মের ব্যবস্থাপনায় এই মেলা আয়োজিত হয়ে আসছে।</p>
    </article>
  </body>
</html>