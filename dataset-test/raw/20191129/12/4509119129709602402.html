<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1053983/article/epikairothta/kosmos/nees-voles-makron-enantion-ths-agkyras"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T12:14:25+00:00"/>
    <meta property="og:title" content="Νέες βολές Μακρόν εναντίον της Αγκυρας"/>
    <meta property="og:description" content="Ενα βήμα πίσω, δύο βήματα εμπρός. Κάπως έτσι μπορούν να συνοψιστούν οι χθεσινές «εξηγήσεις» του Εμανουέλ Μακρόν για τις πρόσφατες δηλώσεις του περί «εγκεφαλικού θανάτου» του ΝΑΤΟ."/>
  </head>
  <body>
    <article>
      <h1>Νέες βολές Μακρόν εναντίον της Αγκυρας</h1>
      <address><time datetime="2019-11-29T12:14:25+00:00">29 Nov 2019, 12:14</time> by <a rel="author">REUTERS, A.P.</a></address>
      <p>Ενα βήμα πίσω, δύο βήματα εμπρός. Κάπως έτσι μπορούν να συνοψιστούν οι χθεσινές «εξηγήσεις» του Εμανουέλ Μακρόν για τις πρόσφατες δηλώσεις του περί «εγκεφαλικού θανάτου» του ΝΑΤΟ. Υποδεχόμενος στο Ελιζέ τον γενικό γραμματέα της Συμμαχίας Γενς Στόλτενμπεργκ, ενόψει της συνόδου κορυφής που θα διεξαχθεί την επόμενη εβδομάδα στο Λονδίνο, ο Γάλλος πρόεδρος προσπάθησε να εξωραΐσει τον αφορισμό του ως «σήμα αφύπνισης» των εταίρων του. Επί της ουσίας, όμως, επέμεινε στις θέσεις του.</p>
      <p>«Τα ερωτήματα που έθεσα είναι ανοιχτά, είναι ερωτήματα που δεν έχουμε επιλύσει», δήλωσε ο Μακρόν στην κοινή συνέντευξη Τύπου με τον Νορβηγό επισκέπτη του, για να επεξηγήσει: «Η ειρήνη στην Ευρώπη, οι σχέσεις με τη Ρωσία, το τουρκικό ζήτημα... ποιος είναι τελικά ο εχθρός μας; Λέω, λοιπόν, ότι όσο αυτά τα ερωτήματα δεν έχουν απαντηθεί, ας μην ασχολούμαστε με το πώς θα μοιράσουμε το κόστος και τα βάρη». Οσο για την επίμαχη δήλωσή του, επέμεινε ότι έγινε για καλό σκοπό: «Ισως χρειαζόμαστε ένα σήμα αφύπνισης. Είμαι ευτυχής που έστειλα αυτό το σήμα και που τώρα όλοι συμφωνούν ότι οφείλουμε να σκεφτούμε γύρω από τις στρατηγικές επιδιώξεις μας».</p>
      <p>Σε άλλο σημείο, ο Γάλλος πρόεδρος τόνισε ότι η Τουρκία δεν δικαιούται να προσδοκά αλληλεγγύη από τους συμμάχους του ΝΑΤΟ στον βαθμό που εξαπολύει μονομερώς επίθεση στη Συρία, φέρνοντάς τους προ τετελεσμένων. Απαντώντας, ο Τούρκος υπουργός Εξωτερικών Μεβλούτ Τσαβούσογλου δήλωσε ότι «δεν έχει καμία σημασία» τι λέει ο πρόεδρος της Γαλλίας γιατί, κατά τη γνώμη του, είναι «υποστηρικτής της τρομοκρατίας», δηλαδή των Κούρδων μαχητών.</p>
      <p>Αναφορικά με τη Ρωσία, ο Εμανουέλ Μακρόν επέμεινε ότι πρέπει να έχει θέση στην επεξεργασία μιας νέας αρχιτεκτονικής ασφαλείας στην Ευρώπη και τόνισε την ανάγκη διαβουλεύσεων για το τι θα διαδεχθεί την INF, η οποία εξέπνευσε τον περασμένο Αύγουστο. Αν και διέψευσε πληροφορίες ότι είχε δεχθεί πρόταση του Βλαντιμίρ Πούτιν για μορατόριουμ στα πυρηνικά, δήλωσε ότι το ΝΑΤΟ δεν μπορεί απλά να απορρίψει την εν λόγω πρόταση, αλλά οφείλει να προσέλθει σε διάλογο με τη Μόσχα.</p>
      <p>Ο Γάλλος ηγέτης έλαβε αποστάσεις από την κυβέρνηση Τραμπ και σε ό,τι αφορά την αντιμετώπιση της Κίνας, ιδιαίτερα δε του κινεζικού μεγαθηρίου των τηλεπικοινωνιών, Huawei. Ερωτηθείς από δημοσιογράφο για τους κινδύνους ασφαλείας που, σύμφωνα με την Ουάσιγκτον, θέτει η συνεργασία με τη Huawei για τα δίκτυα κινητής τηλεφωνίας πέμπτης γενεάς (5G), δήλωσε ότι δεν επιθυμεί να στιγματίσει κάποια συγκεκριμένη χώρα ή εταιρεία.</p>
    </article>
  </body>
</html>