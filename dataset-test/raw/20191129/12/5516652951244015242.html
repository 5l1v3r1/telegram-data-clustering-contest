<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426785/exixniasthkan-14-periptwseis-klophs-sth-rodo-synelhfthh-enas-32xronos-diarrhkths"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-29T12:55:02+00:00"/>
    <meta property="og:title" content="Εξιχνιάστηκαν 14 περιπτώσεις κλοπής στη Ρόδο - Συνελήφθη ένας 32χρονος διαρρήκτης"/>
    <meta property="og:description" content="Εξιχνιάστηκαν χθες από αστυνομικούς της Υποδιεύθυνσης Ασφαλείας Ρόδου δεκατέσσερις περιπτώσεις κλοπής και συνελήφθη ο δράστης."/>
  </head>
  <body>
    <article>
      <h1>Εξιχνιάστηκαν 14 περιπτώσεις κλοπής στη Ρόδο - Συνελήφθη ένας 32χρονος διαρρήκτης</h1>
      <address>
        <time datetime="2019-11-29T12:55:02+00:00">29 Nov 2019, 12:55</time>
      </address>
      <p>
        <b>Εξιχνιάστηκαν χθες από αστυνομικούς της Υποδιεύθυνσης Ασφαλείας Ρόδου δεκατέσσερις περιπτώσεις κλοπής και συνελήφθη ο δράστης.</b>
      </p>
      <p>Πρόκειται για έναν 32χρονο ημεδαπό, σε βάρος του οποίου σχηματίστηκε ποινική δικογραφία για διάπραξη κλοπών, κατοχή ναρκωτικών ουσιών και όπλου.</p>
      <p>Ειδικότερα όπως διαπιστώθηκε, τον τελευταίο μήνα ο κατηγορούμενος χρησιμοποιώντας κλεμμένα δίκυκλα μετέβαινε σε διάφορες περιοχές του νησιού (πόλη Ρόδου, Παστίδα, Κρεμαστή, Μαριτσά) και παραβίαζε καταστήματα απ’ όπου αφαιρούσε χρήματα και ηλεκτρονικές συσκευές.</p>
      <figure>
        <img src="https://www.rodiaki.gr/medias/2019/11/29/8cb70b6152d0ebf171e3ee747526a647.jpg"/>
      </figure>
      <p>Στο πλαίσιο της αστυνομικής έρευνας και έπειτα από συνδυαστική αξιολόγηση στοιχείων της υπόθεσης, διακριβώθηκε το εύρος της εγκληματικής δραστηριότητας του 32χρονου και εξιχνιάστηκαν δώδεκα κλοπές σε καταστήματα (τροφίμων, εστίασης, ψιλικών, ταχυμεταφορών) και δυο κλοπές δικύκλων.</p>
      <p>Στην κατοχή του δράστη βρέθηκαν και κατασχέθηκαν ηρωίνη βάρους -2- γραμμαρίων, ένα μαχαίρι-σουγιάς, ένα χρηματοκιβώτιο και το χρηματικό ποσό των 27 ευρώ.</p>
      <p>Ο συλληφθείς θα οδηγηθεί στον κ. Εισαγγελέα Πρωτοδικών Ρόδου.</p>
    </article>
  </body>
</html>