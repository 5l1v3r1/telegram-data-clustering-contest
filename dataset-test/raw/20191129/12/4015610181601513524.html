<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816658"/>
    <meta property="og:site_name" content="Sportal.bg"/>
    <meta property="article:published_time" content="2019-11-29T12:25:00+00:00"/>
    <meta property="og:title" content="Георги Дерменджиев: Лудогорец вече е клуб над средното европейско ниво"/>
    <meta property="og:description" content="Националният селекционер Георги Дерменджиев разказа как навремето Ивайло Петев го е поканил на работа в Лудогорец. След това специалистът се върна ..."/>
  </head>
  <body>
    <article>
      <h1>Георги Дерменджиев: Лудогорец вече е клуб над средното европейско ниво</h1>
      <address><time datetime="2019-11-29T12:25:00+00:00">29 Nov 2019, 12:25</time> by <a rel="author">SPORTAL.BG</a></address>
      <p>Националният селекционер Георги Дерменджиев разказа как навремето Ивайло Петев го е поканил на работа в <a href="https://www.sportal.bg/statistics_team_news.php?champ=1&amp;team=343">Лудогорец</a>. След това специалистът се върна към мачовете от Шампионската лига с "орлите".<br/><br/>"Как се озовах в Лудогорец ли? Ивайло Петев ми се обади и ме покани. Бях в Пловдив. Попита ме: "Искаш ли да дойдеш при мен в Разград? Ще се прави отбор, проектът е много добър". Веднага му отговорих, че съм навит, но само да ми каже как да стигна до Разград. Така започна всичко. Не е нито авантюра, нито приключение. Това е нещо с много голяма стойност. Много хора не искат да отдадат значение на това нещо, но само си помислете каква база се направи в Разград, стадион, който отговаря на европейските изисквания - с лични средства на братя Домусчиеви. Не е като в другите градове, където всеки мрънка: "Искаме това, искаме онова, нямаме това, нямаме онова". Не искам да съдя никого, но когато има коментар, трябва и да се съобразяваш какво говориш.</p>
      <figure>
        <img src="https://img4.sportal.bg/uploads/galery/2014_10/ludogrealm/images/7MDM4724.jpg"/>
      </figure>
      <p>
        <a href="https://www.sportal.bg/galery.php?category=&amp;galery=9293&amp;image_id=287200#6">@@@</a>
      </p>
      <p>Случващото се в Разград трябва да бъде за пример. Лудогорец вече е над средното европейско ниво - като клуб и като управление. Има екип, интелект на екипа, има собственици, които вярват на екипа, отпускат средства за селекция. Постепенно играчите натрупват рутина с годините, което е много важно. Вече дори не се притесняват, когато излизат на терена срещу Реал Мадрид. Знаете, че и с <a href="https://www.sportal.bg/statistics_team_news.php?champ=6&amp;team=93">Пари Сен Жермен</a> играхме, направихме 2:2 в Париж. Мачове с <a href="https://www.sportal.bg/statistics_team_news.php?champ=5&amp;team=106">Ливърпул</a>, <a href="https://www.sportal.bg/statistics_team_news.php?champ=5&amp;team=99">Арсенал</a>, с <a href="https://www.sportal.bg/statistics_team_news.php?champ=35&amp;team=606">Базел</a> - това са мачове, които остават в историята. Ние излизахме да играем като равен с равен, дори и срещу Реал", каза Дерменджиев пред "Блиц".</p>
    </article>
  </body>
</html>