<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783926/%D9%87%DB%8C%DA%86-%DA%86%DB%8C%D8%B2%DB%8C-%D8%AF%D8%B1-%D8%A8%D8%B3%DB%8C%D8%AC-%D9%88%D8%A7%D8%B1%D8%AF%D8%A7%D8%AA%DB%8C-%D9%88-%D8%A7%D9%84%DA%AF%D9%88-%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%AF%DB%8C%DA%AF%D8%B1%D8%A7%D9%86-%D9%86%DB%8C%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T12:10:23+00:00"/>
    <meta property="og:title" content="امام جمعه عسلویه: هیچ چیزی در بسیج وارداتی و الگو برداری از دیگران نیست"/>
    <meta property="og:description" content="بوشهر - امام جمعه عسلویه گفت: هیچ چیزی در بسیج وارداتی و الگو برداری از دیگران نیست."/>
  </head>
  <body>
    <article>
      <h1>امام جمعه عسلویه: هیچ چیزی در بسیج وارداتی و الگو برداری از دیگران نیست</h1>
      <address>
        <time datetime="2019-11-29T12:10:23+00:00">29 Nov 2019, 12:10</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام علی زاهددوست در خطبه‌های امروز نماز جمعه دلوار با اشاره به ششم آذر ماه و دیدار و تجدید بیعت بسیجیان دلاور با امام بسیجیان اظهار داشت: سخنان و رهنمودهای امام خامنه‌ای مانند همیشه، سرشار از نکات ناب، راهبردهای دقیق و  راهگشا بود.</p>
      <p>امام جمعه دلوار بیان کرد: وی ترسیمی بدیع و زیبا از بسیج را مطرح فرمودند بسیج هیچ مشابه و نظیری در دنیا ندارد. هیچ چیز بسیج وارداتی و الگو برداری ازدیگران نیست. یک حرکت کاملا دینی و متکی به اندیشه اسلامی و انقلاب اسلامی است که خدا به قلب مبارک امام بزرگوار ما انداخت.</p>
      <p>وی تاکید کرد: تفکر بسیجی و بسیج که مرهون امام راحل (ره) است باید بیش از پیش در جامعه خود نهادینه شود.</p>
      <p>حجت الاسلام زاهددوست به این فراز رهبر معظم انقلاب اشاره کرد که هدف اول دشمن تفکر بسیجی است و افزود: به فرموده حضرت آقا دشمن در صدد است جوان امروز را بی ایمان، بی انگیزه، بی امید، اسیر شهوات، بیکار و تنبل و دچار اعتیاد وشکننده باربیاورد. برای این کار هم دنبال جنگ نرم است تا بتواند به اهدافش برسد.</p>
      <p>وی تصریح کرد: اینجاست که جوان بسیجی که جوان با ایمان، با انگیره، پرکار و امیدوار، با اعتماد به نفس، اهل کار و ابتکار، قدردان جوانی و نعمت وجودخود است باید در مقابل دشمن بایستد و در هر دو عرصه جنگ سخت و جنگ نرم در میدان حضور داشته باشد.</p>
      <p>زاهددوست گفت: آن چه در روزهای اخیر در سه کشور عراق و لبنان و ایران مشاهده کردیم، به تعبیر حضرت آقا توطئه عمیق و بسیارخطرناک بود. جلوه‌ای از نسل چهارم جنگ‌ها بود که شباهت‌های بسیاری با هم داشتند.</p>
      <p>وی افزود: صاحب‌نظران حوزه جنگ و دفاع، نسل‌های جنگ را به ۴ دسته تقسم می کنند که در نسل چهارم و آخرین آن، ابتداء به شکل نامحسوس و نرم عرصه‌های اجتماعی و فرهنگی و اقتصادی مورد حمله واقع می‌شود و سپس با اطلاعات و برآوردهایی که انجام می‌گیرد در فرصت مناسب و به بهانه‌های مختلف، هجمه سیاسی با پیشتازی فناوری اطلاعات و آتش عقبه و پشتیبانی حملات چریکی و سازمان یافته در بازه‌ی زمانی محدود و با شدت و سرعت و خشونت شروع و ادامه می‌یابد.</p>
      <p>امام جمعه دلوار بیان کرد: مطلوب اصلی در این حمله در گروه‌ها و کشورهای ضعیف‌تر براندازی و اسقاط حاکمیت است و در کشورهای مقتدرتر، فشار بر مردم و حاکمیت به قصد گرفتن برگ برنده در مواجهات آینده و تغییر محاسبات و رفتار مردم و مسئولان است.</p>
      <p>وی افزود: نسل چهارم جنگ‌ها، تمرکز اصلی خود را بر اطلاعات و ارتباطات و کار شبکه‌ای قرار داده و هدف اصلی‌اش، تسخیر افکار و انگیزه‌ها و مغلوب سازی اراده سیاسی مردم برای تغییرات سیاسی در کشورها است.</p>
      <p>زاهددوست ادامه داد: در حوادث ناامن سازی اخیر در ایران اسلامی هم، جلوه هایی از نسل چهارم جنگ‌ها را شاهد بودیم که با لطف الهی و عنایات امام زمان علیه السلام و هدایت حکیمانه رهبرانقلاب و بصیرت مردم انقلابی ایران بار دیگر خنثی و رفع شد.</p>
      <p>وی خاطرنشان کرد: اغتشاشات اخیر، شرایطی را به وجود آورد تا شورای عالی امنیت ملی تصمیم گرفت، تا به خاطر جلوگیری از سوء استفاده دشمن در شکل دهی و ساماندهی گروههای آشوبگر، استفاده از اینترنت برای مدتی محدود شود. شگفت این که بلافاصله کشورهای اروپایی و آمریکا که خودشان، که منشا بسیاری ازسختی‌ها وگرفتاری‌های امروز مردم ما هستند، دایه دلسوزتر از مادر شده و برای قطعی اینترنت فریاد برآورده اند.</p>
      <p>زاهددوست اظهار داشت: متاسفانه جمعی از رسانه‌ها و افراد و حتی برخی مسئولان در داخل هم بدون توجه به رنج‌ها و آلام مردم از مشکلات کنونی، برای قطعی اینترنت ناله می‌کنند. رهبر عزیز و دیده بان هوشیار انقلاب بیش از ۱۵ سال است، موضوع فوق العاده مهمِ ایجاد شبکه ملی اطلاعات را از مسئولین کشور مکرر مطالبه می کنند.</p>
      <p>وی افزود: مواجهه عاقلانه با اینترنت و فضای مجازی، کنار گذاشتن کامل آن یا بدون قید و بند مواجه شدن با آن نیست بلکه راه عاقلانه و هوشمندانه آن همان تدبیر رهبر عزیزمان یعنی راه اندازی شبکه ملی اطلاعات است تا هم بتوانیم در فضای مجازی حضور داشته باشیم و در عین حال از تمامی تهدیدها و آسیب‌های این فضا برحذر بوده و از فرصتهای آن حداکثر استفاده را ببریم.</p>
      <p>امام جمعه دلوار بیان کرد: با راه اندازی شبکه ملی اطلاعات از خروج سرمایه ملی برای خرید پهنای باند جهانی جلوگیری می شود، هزینه بسیار زیاد اینترنت برای مردم کاهش می یابد، بازار کار گسترده و عظیم برای جوانان بوجود می آید و از همه مهم‌تر از تسلط دشمن بر فضای اطلاعاتی کشور جلوگیری می شود.</p>
      <p>وی با اشاره به برگزاری یادواره شهدای شهرستان تنگستان افزود: برگزاری محافل معنوی یادواره شهدا یک رویداد مهم فرهنگی و از مهمترین و تاثیرگذارترین ابزار ترویج فرهنگ ایثار و شهادت است  لذا دعوت می کنم عموم مردم و ارادتمندان به شهدا در این مراسم معنوی که روز پنج شنبه ۱۴ آذر در مصلی جمعه اهرم برگزار می گردد شرکت نمایند..</p>
    </article>
  </body>
</html>