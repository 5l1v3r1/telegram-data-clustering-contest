<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/einstein-telescoop-weer-stap-dichterbij"/>
    <meta property="og:site_name" content="1limburg"/>
    <meta property="article:published_time" content="2019-11-29T12:16:19+00:00"/>
    <meta property="og:title" content="Einstein Telescoop weer stap dichterbij"/>
    <meta property="og:description" content="De komst van de Einstein Telescoop naar Zuid-Limburg is weer een stap dichterbij gekomen. De EU heeft deze week een subsidie toegekend van 7,5 miljoen euro voor verder bodemonderzoek."/>
  </head>
  <body>
    <article>
      <h1>Einstein Telescoop weer stap dichterbij</h1>
      <h2>De komst van de Einstein Telescoop naar Zuid-Limburg is weer een stap dichterbij gekomen. De EU heeft deze week een subsidie toegekend van 7,5 miljoen euro voor verder bodemonderzoek.</h2>
      <address><time datetime="2019-11-29T12:16:19+00:00">29 Nov 2019, 12:16</time> by <a rel="author">Lex van Moorsel</a></address>
      <p>Uit een eerste onderzoek in de buurt van Epen bleek dat daar de ondergrond geschikt is voor de telescoop.</p>
      <p><b>Zwaartekrachtgolven</b><br/>Met de Einstein Telescoop worden zwaartekrachtgolven gemeten. Dat gebeurt in drie tunnels van elk tien kilometer lang met uiterst gevoelige apparatuur, honderden meters onder de grond. De bodem moet daarom aan verschillende eisen voldoen. Trillingen van buitenaf mogen bijvoorbeeld niet doordringen tot de apparatuur. Twee locaties zijn nog in de race voor plaatsing van de detector: Limburg en Sardinië.</p>
      <p>
        <b>Lees ook: </b>
        <a href="https://www.1limburg.nl/prestigieuze-einstein-telescoop-limburg-stap-naderbij">Prestigieuze Einstein Telescoop in Limburg stap naderbij</a>
      </p>
      <p><b>Groot gebied</b><br/>Omdat de telescoop zo groot is, moet de bodem op meerdere plaatsen worden onderzocht in het gebied ten zuiden van de Limburgse grens, vooral in Wallonië. De uitvoering van het bodemonderzoek staat onder leiding van de Universiteit van Luik. Daar wordt ook een prototype gebouwd van de spiegels die laserlicht in de telescoop moeten weerkaatsen. In totaal is voor het bodemonderzoek en de bouw van de spiegel 15 miljoen euro beschikbaar: 7,5 miljoen van de EU en nog eens 7,5 miljoen van Nederlandse, Belgische en Duitse overheden, wetenschappelijke instellingen en bedrijven.</p>
      <figure>
        <img src="https://www.1limburg.nl/sites/default/files/public/styles/media-paragraph/public/671508.jpg?itok=WsWdvSjG"/>
        <figcaption>
          <cite>Foto: UM</cite>
        </figcaption>
      </figure>
      <p><b>Prototype</b><br/>In Maastricht zal een <a href="https://www.technischweekblad.nl/artikelen/tech-achtergrond/prototype-einstein-telescoop-verrijst-in-maastricht">prototype</a> van de Einstein Telescoop op kleine schaal worden gebouwd, met buizen van 20 meter lang en torens van 6 meter hoog. De kosten daarvoor bedragen 15 tot 20 miljoen euro. Voor deze ETPathfinder is al eerder een subsidie verleend. De verwachting is dat over een jaar de eerste testen met het schaalmodel van de telescoop kunnen beginnen.</p>
      <figure>
        <img src="https://www.1limburg.nl/sites/default/files/public/styles/media-paragraph/public/671509.jpg?itok=R7Qm1ryo"/>
        <figcaption>
          <cite>Foto: Marco Kraan, Nikhef</cite>
        </figcaption>
      </figure>
    </article>
  </body>
</html>