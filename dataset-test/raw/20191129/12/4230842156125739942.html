<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191129-zminy-z-grudnya-2019-pererahunok-sotsvyplat-novi-groshi-ta-5g/"/>
    <meta property="og:site_name" content="ФАКТИ"/>
    <meta property="article:published_time" content="2019-11-29T12:09:30+00:00"/>
    <meta property="og:title" content="Зміни з грудня 2019: підвищення пенсій, соцвиплат, нові гроші та 5G"/>
    <meta property="og:description" content="У грудні в Україні збільшиться прожитковий мінімум, через що зростуть основні виплати. В обіг вводиться нова монета номіналом 5 гривень і купюра в 50 гривень."/>
  </head>
  <body>
    <article>
      <h1>Зміни з грудня 2019: підвищення пенсій, соцвиплат, нові гроші та 5G</h1>
      <address>
        <time datetime="2019-11-29T12:09:30+00:00">29 Nov 2019, 12:09</time>
      </address>
      <p>У грудні в Україні збільшиться прожитковий мінімум, через що зростуть основні виплати. В обіг вводиться нова монета номіналом 5 гривень і купюра в 50 гривень.</p>
      <p>Що зміниться в Україні з 1 грудня 2019 року і протягом місяця – читайте в матеріалі Фактів ICTV.</p>
      <h3>Виплати</h3>
      <p>З 1 грудня <b>збільшиться прожитковий мінімум</b> – з 1 936 грн до 2 027 грн.</p>
      <p>Для основних соціальних і демографічних груп населення він становитиме:</p>
      <ul>
        <li>для дітей віком до 6 років – 1 779 гривень;</li>
        <li>для дітей віком від 6 до 18 років – 2 218 гривень;</li>
        <li>для працездатних осіб – 2 102 гривні;</li>
        <li>для осіб, які втратили працездатність, – 1 638 гривень.</li>
      </ul>
      <p>Збільшення прожиткового мінімуму потягне за собою <b>зміни в основних виплатах</b>:</p>
      <p><b>Мінімальний розмір пенсії за віком</b>. Пенсійні виплати тих осіб, які отримують пенсію в мінімальному розмірі, тобто 1 564 грн, збільшаться на 74 грн і становитимуть 1 638 грн.</p>
      <p><b>Допомога з безробіття</b>. Максимальний розмір допомоги з безробіття зросте до 8 408 грн. На мінімальній допомозі з безробіття збільшення прожиткового мінімуму не позначиться.</p>
      <p><b>Розмір аліментів</b>. Для дітей до 6 років зросте на 40 грн та становитиме 889,5 грн, а для дітей від 6 до 18 років – 1 109 грн.</p>
      <p><b>Допомога одиноким матерям</b>. З дитиною до 6 років – 1 779 грн, 6-18 років – 2 218 грн, 18-23 роки – 2 102 грн.</p>
      <p><b>Допомога на дітей опікунам та піклувальникам</b>. Для дітей до 6 років – 3 558 грн, для дітей 6-18 років – 4 438 грн.</p>
      <p><b>Пенсія через втрату годувальника</b>. На одну дитину – 1 638 грн, на двох дітей – 1 966 грн, на трьох дітей – 2 457 грн.</p>
      <h3>Нові гроші</h3>
      <p>20 грудня Національний банк України <b><a href="https://fakty.com.ua/ua/ukraine/20191126-nbu-vvodyt-monety-5-10-grn-i-onovlyuye-kupyury-50-i-200-grn/">вводить в обіг монету номіналом 5 гривень</a></b>. Крім монети, в обігу з’явиться купюра в 50 гривень із новим дизайном.</p>
      <figure>
        <img src="https://fakty.com.ua/wp-content/uploads/2019/11/26/2019-11-banknoty.jpg?1574765541"/>
      </figure>
      <p><b>Читайте:</b> <a href="https://fakty.com.ua/ua/ukraine/20190923-yakym-bude-kurs-gryvni-do-kintsya-roku-ta-chy-varto-skupovuvaty-dolary/">Яким буде курс гривні до кінця року та чи варто скуповувати долари</a></p>
      <h3>Транспорт</h3>
      <p>У грудні в Україні <a href="https://fakty.com.ua/ua/lifestyle/auto/20191122-koly-v-ukrayini-zapratsyuyut-tsyfrovi-vodijski-prava-ta-tehpasport/"><b>запустять електронні водійські права</b></a>. Доступ до електронних прав та електронного техпаспорта можна буде отримати у додатку <a href="https://plan.diia.gov.ua/">Дія</a>. Електронні версії документів матимуть таку саму юридичну силу, що й оригінали.</p>
      <h3>Зв’язок</h3>
      <p>В Україні  в грудні <b>розпочнуть тестувати 5G-зв’язок</b>. Експеримент планують реалізувати в шести містах – Києві, Одесі, Дніпрі, Харкові, Черкасах і Львові.</p>
      <h3>Перепис населення</h3>
      <p>1 грудня в Україні <b>розпочнеться пробний перепис населення</b>. Пробне анкетування буде проведено у частині Оболонського району Києва та Пісківській ОТГ Бородянського району Київської області.</p>
      <h3>Ринок землі</h3>
      <p>В Україні <b>розпочнеться підготовка до ухвалення ринку землі</b>. 1 грудня запускається пілотний проект у шести регіонах України з формування фермерського реєстру або реєстру агровиробників.</p>
      <h3>Донбас</h3>
      <p>Усі <b>контрольні пункти в’їзду-виїзду</b> у районі проведення Операції об’єднаних сил з 1 грудня <b>перейдуть на зимовий графік роботи</b>. Пропуск через лінію розмежування буде здійснюватися щоденно з 08.00 до 17.00.</p>
      <h3>Київ</h3>
      <ul>
        <li>У грудні комунальники планують завершити ремонт станції швидкісного трамваю бульвар Кольцова у Святошинському районі столиці.</li>
        <li>Мер столиці Віталій Кличко пообіцяв у грудні відкрити для проїзду Шулявський шляхопровід.</li>
        <li>На естакаді Південного мосту з 8 грудня відкриють повноцінний рух транспорту.</li>
      </ul>
      <p>Нагадаємо, <a href="https://fakty.com.ua/ua/ukraine/20191101-zminy-z-lystopada-2019-zdorozhchannya-gazu-i-onovlena-mytnytsya/">що змінилося в Україні з 1 листопада</a> 2019 року і протягом місяця.</p>
    </article>
  </body>
</html>