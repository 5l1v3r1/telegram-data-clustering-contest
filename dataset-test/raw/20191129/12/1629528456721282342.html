<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/ceske-budejovice/zpravy/kradez-senior-kardasova-recice-pachatele-jindrichohradecko.A191129_103351_budejovice-zpravy_neb"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T12:24:00+00:00"/>
    <meta property="og:title" content="Senior nechtěl dát tisíce za vnucované zboží, tak jej mladíci oloupili"/>
    <meta property="og:description" content="Jindřichohradečtí kriminalisté obvinili z loupeže dva mladíky ze Slovenska, kteří přepadli v Kardašově Řečici 72letého důchodce. Nejprve z něj chtěli peníze jen vylákat, když se však zdráhal, natlačili jej do svého auta. Muže připravili téměř o dva tisíce korun."/>
  </head>
  <body>
    <article>
      <h1>Senior nechtěl dát tisíce za vnucované zboží, tak jej mladíci oloupili</h1>
      <address><time datetime="2019-11-29T12:24:00+00:00">29 Nov 2019, 12:24</time> by <a rel="author" href="https://www.idnes.cz/novinari/david-nebor.N4258" target="_blank">David Nebor</a></address>
      <p>Jindřichohradečtí kriminalisté obvinili z loupeže dva mladíky ze Slovenska, kteří přepadli v Kardašově Řečici 72letého důchodce. Nejprve z něj chtěli peníze jen vylákat, když se však zdráhal, natlačili jej do svého auta. Muže připravili téměř o dva tisíce korun.</p>
      <p>Seniora lupiči přepadli minulý týden. V ranních hodinách jej oslovili na náměstí Jaromíra Hrubého před restaurací Plzeňská pivnice, kolem které projížděli v renaultu. Po důchodci chtěli, aby jim ukázal, kudy jet směrem na Třeboň.</p>
      <p>„Poté mu nabídli ke koupi různé balíčky s věcmi, přičemž jeden z podezřelých neváhal a ihned z okénka vozidla strčil tyto balíčky do nákupní tašky, kterou senior držel v ruce. Následně za to po něm požadovali peníze a senior jim dobrovolně ze své peněženky dal 300 korun,“ popisuje policejní mluvčí Hana Millerová.</p>
      <p>Pachatelé však chtěli více peněz. To důchodce odmítl a vydal se směrem k domovu. Muži ho však pronásledovali a poté jej natlačili na zadní sedadla svého vozu. Jeden z mužů si k seniorovi přisedl, aby se nemohl dostat ven.</p>
      <p>„Řidič vozidla vytáhl z nákupní tašky seniorovu peněženku, ze které vzal dvě papírové bankovky, celkem 1 500 korun. Poté poškozeného pustili z vozidla s tím, že si má jít domů pro další peníze,“ přibližuje mluvčí jihočeských policistů.</p>
      <p>Aby na sebe pachatelé neupozornili, okradeného muže dále nepronásledovali. Podařilo se mu tak ukrýt za nedalekým domem. Když se ujistil, že ho nikdo nesleduje, odešel do svého bytu, odkud zavolal policii.</p>
      <h3>Mladé lupiče žalobce nařídil pustit z cely</h3>
      <p>„Jindřichohradečtí kriminalisté ustanovili vozidlo pomocí operativně-pátracích prostředků a vyhlásili po něm pátrání,“ zmínila Millerová.</p>
      <p>Policisté záhy zjistili majitele vozidla i totožnost dvou mužů, kteří seniora oloupili. Dopadli je minulý týden ve středu v půl páté ráno v Bechyni na Táborsku. Mužům ze Slovenska je 22 a 18 let.</p>
      <p>Policisté oba pachatele převezli do policejních cel v Jindřichově Hradci.</p>
      <p>„Státní zástupce udělil policejnímu orgánu příkaz k propuštění obviněných ze zadržení. Trestní stíhání je tak vedeno na svobodě,“ dodala mluvčí.</p>
      <p>Pokud lupičům soud prokáže vinu, hrozí jim dva až deset let za mřížemi.</p>
    </article>
  </body>
</html>