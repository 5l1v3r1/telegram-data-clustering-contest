<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/externe/legea-care-i-ar-obliga-pe-medici-sa-reimplanteze-in-uter-o-sarcina-extrauterina-o-sa-mergem-cu-totii-la-inchisoare-18630999"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T12:29:00+00:00"/>
    <meta property="og:title" content="Legea care i-ar obliga pe medici să „reimplanteze în uter o sarcină extrauterină”: „O să mergem cu toţii la închisoare”"/>
    <meta property="og:description" content="Un proiect de lege introdus în legislatura statului american Ohio impune medicilor să „reimplanteze o sarcină extrauterină” înapoi în uterul unei femei, în caz contrar, aceştia fiind acuzaţi de „crimă..."/>
  </head>
  <body>
    <article>
      <h1>Legea care i-ar obliga pe medici să „reimplanteze în uter o sarcină extrauterină”: „O să mergem cu toţii la închisoare”</h1>
      <h2>Un proiect de lege introdus în legislatura statului american Ohio impune medicilor să „reimplanteze o sarcină extrauterină” înapoi în uterul unei femei, în caz contrar, aceştia fiind acuzaţi de „crimă prin avort”, transmite The Guardian.</h2>
      <address><time datetime="2019-11-29T12:29:00+00:00">29 Nov 2019, 12:29</time> by <a rel="author" href="https://www.mediafax.ro/autor/ioana-scholler" target="_blank">Ioana Scholler</a></address>
      <p>O procedură de reimplantare a unei sarcini extrauterine nu există în medicină, aceasta fiind pentru a doua oară când ginecologii şi obstetricienii încearcă să explice legislativului din Ohio faptul că ideea este imposibilă din punct de vedere medical.</p>
      <p>Proiectul de lege este cel mai recent dintr-un val de măsuri anti-avort introduse în Statele Unite, pe măsură ce conservatorii republicani încearcă să convingă Curtea Supremă să interzică avortul.</p>
      <p>Proiectul de lege din Ohio, care doreşte reintroducerea unei sarcini extrauterine înapoi în uterul unei femei, este una dintre cele mai extreme legi propuse până acum.</p>
      <p>„Nu pot să cred că scriu asta din nou, dar este imposibil aşa ceva”, a scris un ginecolog din Ohio pe Twitter. „O să mergem cu toţii la închisoare”, a adăugat acesta, <b><a href="https://www.theguardian.com/us-news/2019/nov/29/ohio-extreme-abortion-bill-reimplant-ectopic-pregnancy">scrie The Guardian. </a></b></p>
      <p>O sarcină extrauterină poate fi letală. Pe lângă faptul că legea propusă îi obligă pe medici să facă imposibilul sau în caz contrar să ajungă după gratii, legea 413 interzice complet avortul şi defineşte un ovul fertilizat drept un „copil nenăscut”.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>