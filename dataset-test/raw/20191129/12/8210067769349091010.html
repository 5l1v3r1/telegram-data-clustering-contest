<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11028390"/>
    <meta property="og:site_name" content="TV 2"/>
    <meta property="article:published_time" content="2019-11-29T12:21:09+00:00"/>
    <meta property="og:title" content="Foreldrepar siktet for grov vold mot tre måneder gammel sønn"/>
    <meta property="og:description" content="Et foreldrepar som tidligere har vært siktet for grov vold i en sak der barnet deres døde, er igjen siktet for vold - denne gangen mot sin tre måneder gamle sønn."/>
  </head>
  <body>
    <article>
      <h1>Foreldrepar siktet for grov vold mot tre måneder gammel sønn</h1>
      <h2>Et foreldrepar som tidligere har vært siktet for grov vold i en sak der barnet deres døde, er igjen siktet for vold – denne gangen mot sin tre måneder gamle sønn.</h2>
      <address><time datetime="2019-11-29T12:21:09+00:00">29 Nov 2019, 12:21</time> by <a rel="author" href="mailto:magnus.braaten@tv2.no" target="_blank">Magnus Braaten</a></address>
      <p>Moren er varetektsfengslet i to uker, én av dem i full isolasjon. Også faren er fremstilt for varetektsfengsling, men retten har ennå ikke avsagt en kjennelse for ham.</p>
      <p>Det var <a href="https://www.vg.no/nyheter/innenriks/i/GGJ5Lx/foreldrepar-ble-etterforsket-etter-babydoedsfall-siktet-for-vold-mot-ny-baby?utm_content=row-2&amp;utm_source=vgfront">VG </a>som først meldte om saken.</p>
      <p>
        <b>Den tre måneder gamle sønnen ligger på sykehus, men er ikke livstruende skadd.</b>
      </p>
      <p>– Det stemmer at de tidligere har vært siktet for vold mot barnet sitt, og at den saken endte med et dødsfall, sier politiadvokat Jane Lundstadsveen til TV 2.</p>
      <p>Hun bekrefter samtidig at den henlagte saken igjen blir relevant når foreldrene nå igjen er siktet for lignende kriminalitet.</p>
      <p>Kvinnens forsvarer, advokatfullmektig Maria Mæhlumshagen, vil ikke svare på om hun har tatt stilling til spørsmålet om straffskyld.</p>
      <p>– Hun har det tøft, og hun har gitt en forklaring for politiet. Mer enn det vil jeg ikke si per nå, sier hun til TV 2.</p>
      <p>TV 2 har foreløpig ikke vært i kontakt med farens forsvarer.</p>
      <p>Guttens bistandsadvokat Tom-Daniel Karlstad opplyser at han fremdeles venter på dokumentene i saken.</p>
    </article>
  </body>
</html>