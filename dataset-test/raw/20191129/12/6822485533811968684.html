<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980908029.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-29T12:04:00+00:00"/>
    <meta property="og:title" content="یارانه معیشتی باید به تمام مردم داده شود "/>
    <meta property="og:description" content="به گزارش خانه ملت، حمید بنایی عضو کمیسیون عمران مجلس، در واکنش به عدم واریز یارانه معیشتی برای برخی از اقشار ضعیف و متوسط جامعه، گفت: با بررسی‌های انجام شده، مشخص شد که متأسفانه دولت به برخی از اقشار، یارانه معیشتی پرداخت نکرده است، حال سوال اینجاست که چرا برخی از فرهنگیان و بازنشستگان از دریافت یارانه حذف شده اند."/>
  </head>
  <body>
    <article>
      <h1>یارانه معیشتی باید به تمام مردم داده شود </h1>
      <address>
        <time datetime="2019-11-29T12:04:00+00:00">29 Nov 2019, 12:04</time>
      </address>
      <p>عضو کمیسیون عمران مجلس، گفت: با توجه به ابهامات موجود در شناسایی و روند واریز یارانه معیشتی، این اعتبار باید به تمام مردم داده شود، زیرا روند کنونی به هیچ وجه عادلانه نبوده و عده‌ای از اقشار نیازمند هنوز این کمک معیشتی را دریافت نکرده اند.</p>
      <p>به گزارش خانه ملت، حمید بنایی عضو کمیسیون عمران مجلس، در واکنش به عدم واریز یارانه معیشتی برای برخی از اقشار ضعیف و متوسط جامعه، گفت: با بررسی‌های انجام شده، مشخص شد که متأسفانه دولت به برخی از اقشار، یارانه معیشتی پرداخت نکرده است، حال سوال اینجاست که چرا برخی از فرهنگیان و بازنشستگان از دریافت یارانه حذف شده اند.</p>
      <p>نماینده مردم گناباد و بجستان در مجلس شورای اسلامی ادامه داد: دولت اعلام کرده که به حدود ۶۰ میلیون نفر یارانه معیشتی پرداخت کرده، اما مشخص نیست که این جمعیت چگونه شناسایی شده اند، از این رو دولت باید توضیح دهد که بر چه اساس و با چه شاخصی، ۶۰ میلیون نفر را انتخاب کرده است.</p>
      <p>
        <b>یارانه معیشتی باید به تمام مردم داده شود</b>
      </p>
      <p>وی گفت: به نظر من با توجه به ابهامات موجود در شناسایی و روند واریز یارانه معیشتی، این اعتبار باید به تمام مردم داده شود، زیرا روند کنونی به هیچ وجه عادلانه نیست.</p>
      <p>این نماینده مردم در مجلس دهم افزود: البته بار‌ها مردم اعلام کرده اند که دولت به جای پرداخت مستقیم اعتبار، از افزایش قیمت‌ها در بازار جلوگیری کند، اما متأسفانه مورد توجه قرار نگرفته است.</p>
      <p>
        <b>دولت درباره روند اجرای یارانه معیشتی به مجلس گزارش دهد</b>
      </p>
      <p>عضو کمیسیون عمران مجلس ادامه داد: دولت در هفته‌های آتی باید درباره روند اجرا و واریز یارانه معیشتی به مجلس گزارش دهد، زیرا بسیاری از نمایندگان نسبت به عملکرد دولت در نحوه واریز این کمک معیشتی برای مردم معترض هستند. </p>
    </article>
  </body>
</html>