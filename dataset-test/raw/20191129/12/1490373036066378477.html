<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/black-friday-slevy-nakupy-sleva-nakupni-horecka_1911291220_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T12:20:00+00:00"/>
    <meta property="og:title" content="Jak se ‚čaruje‘ s cenami během Black Friday? Zboží i po slevě 50 % v některých obchodech stojí jako jinde"/>
    <meta property="og:description" content="Internetové slevy vypadají na první pohled velmi lákavě. Jenže když si zákazníci ceny zboží porovnají s jinými obchody, tak mnohdy zjistí, že za ceny po slevě nabízejí výrobek ostatní prodejci běžně."/>
  </head>
  <body>
    <article>
      <h1>Jak se ‚čaruje‘ s cenami během Black Friday? Zboží i po slevě 50 % v některých obchodech stojí jako jinde</h1>
      <address><time datetime="2019-11-29T12:20:00+00:00">29 Nov 2019, 12:20</time> by <a rel="author">Barbora Kladivová</a></address>
      <p>
        <b>Nákupní horečka, slevy, kam se podíváte, nebo třeba nákupy téměř zadarmo. I to jsou slogany některých prodejců, kteří lákají zákazníky na nákupy v jejich internetových obchodech. A právě tento pátek vyvrcholí marketingová slevová akce v Česku, tedy Black Friday. Tento den se navíc považuje také za start té nejsilnější vánoční nákupní sezony.</b>
      </p>
      <p>Internetové slevy vypadají na první pohled velmi lákavě. Obchodníci totiž své zboží opatří štítkem, že je zlevněno o dvacet, třicet, někdy dokonce i o víc než čtyřicet procent. Jenže když si zákazníci ceny zboží porovnají s jinými obchody, tak mnohdy zjistí, že za ceny po slevě nabízejí stejné zboží ostatní prodejci běžně. A třeba i v průběhu roku. Lidé tak při takových příliš nákupech neušetří.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/obchod-vevio-recenze-obchod-stiznosti_1911060600_zit"/>
      </related>
      <p>„Ceny jednotlivých prodejců se mohou lišit od průměru až o 50 procent. Znamená to, že někteří prodejci i po slevě padesát procent nabízí zboží za cenu, ze kterou se dá sehnat i u ostatních prodejců. A to třeba i bez slevové akce,“ potvrzuje i Marek Dobrý ze srovnávače Heureka.cz.</p>
      <p>Jako konkrétní případ můžeme uvést robotický vysavač Xiaomi, který jeden z velkých internetových obchodníků nabízí po slevě z dvaceti šesti procent za necelých 10 tisíc korun. Jenže v jiných e-shopech stejný výrobek stojí stejně i bez slevy.</p>
      <h3>Ceny je nutné porovnávat</h3>
      <p>Právě takový přístup je podle mluvčího České obchodní inspekce Jiřího Fröhlicha typický pro české prodejce.</p>
      <p>„Už v minulosti byl monitorovaný vývoj cen na trhu v souvislosti s horečkou Black Friday a závěr byl takový, že ceny jsou uměle navyšovány, aby z toho potom byla sleva. V tom je ten problém. Speciálně u elektroniky je to jednoduché, obchodník s tím nemusí ani moc ‚čarovat‘, vychází z původních cen,“ popsal. I tady tedy platí, že je potřeba ceny porovnávat.</p>
      <related>
        <h4>Číst článek</h4>
        <a href="https://www.irozhlas.cz/ekonomika/alibaba-singles-day-den-nezadanych-prodeje_1911111809_elev"/>
      </related>
      <h3>Místo dne týden</h3>
      <p>Lidé během horečky Black Friday nakupují vše od elektroniky přes hračky, knihy, oblečení, boty až po kosmetiku nebo třeba léčiva. Každým rokem totiž prodejců, kteří se k těmto akcím připojují, přibývá. Navíc v Česku nejde, jako například v Americe, o jeden den. Někteří velcí prodejci tyto akce nabízejí i několik dní před tzv. Černým pátkem.</p>
      <p>Během pátku Češi podle analýzy společnosti Shoptet utratí v e-shopech 800 milionů korun. Přitom průměrné útraty se během pátku pohybují okolo 320 milionů korun. Jde tak o nárůst o víc než 150 procent. Letošní útraty by navíc měly být i o čtvrtinu vyšší než loni. V průměru pak za jeden nákup lidé zaplatí 900 korun.</p>
      <p>Problémy se slevami jsou ale i v jiných zemích, třeba loňský průzkum na 83 produktech ve Velké Británii ukázal, že 95 procent nabízeného zboží ve slevě bylo během následujících šesti měsíců k dispozici za stejnou cenu nebo dokonce i levněji.</p>
      <p>Podle analýzy srovnávače Heureka.cz se ale během listopadu nedá výhodně nakoupit. Na větší slevy narazí zákazníci třeba v prosinci, kdy ceny v průměru u některého zboží padají až o 20 procent. Jedná se hlavně o televize nebo notebooky.</p>
      <related>
        <h4>Související články</h4>
        <a href="https://www.irozhlas.cz/ekonomika/pruzkum-deti-kapesne-nakupy-penize-elektronika_1910190830_kro"/>
        <a href="https://www.irozhlas.cz/ekonomika/nakup-potravin-online-e-shopy_1905111130_jak"/>
        <a href="https://www.irozhlas.cz/ekonomika/nakupy-ekonomika-cesi-obleceni-obuv-gfk-slevy-fashion-2019_1903281342_gak"/>
      </related>
    </article>
  </body>
</html>