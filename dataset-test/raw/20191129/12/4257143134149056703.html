<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/29/biztonsagi-akcio-bekescsaba-belvarosaban"/>
    <meta property="og:site_name" content="infostart"/>
    <meta property="article:published_time" content="2019-11-29T12:48:00+00:00"/>
    <meta property="og:title" content="Biztonsági akció Békéscsaba belvárosában"/>
    <meta property="og:description" content="Hat Munkácsy-festmény érkezett Budapestről, a Magyar Nemzeti Galériából a Munkácsy Mihály Múzeumba."/>
  </head>
  <body>
    <article>
      <h1>Biztonsági akció Békéscsaba belvárosában</h1>
      <address><time datetime="2019-11-29T12:48:00+00:00">29 Nov 2019, 12:48</time> by <a rel="author">Infostart</a></address>
      <h3>Hat Munkácsy-festmény érkezett Budapestről, a Magyar Nemzeti Galériából a Munkácsy Mihály Múzeumba.</h3>
      <p>Speciális, 25 tonnás műtárgyszállító kamionnal szállították a képeket, azért kellett ekkora jármű, mert a Siratóasszonyok a keresztfánál című Munkácsy-kép hat méter magas, tizenhat négyzetméteres. A biztonságos megérkezést, bepakolást a városi kapitányság rendőrei felügyelték – írja a <a href="https://www.beol.hu/kozelet/helyi-kozelet/hazatert-bekescsabara-tobb-munkacsy-kep-2353668/">beol.hu.</a></p>
      <p>A Krisztus a keresztfán, az Újoncozás, a Mély út, a Női arckép és a Krisztus Pilátus előtt színvázlat a Magyar Nemzeti Galéria tulajdona, de a festőről elnevezett békéscsabai intézmény állandó kiállításán láthatta ezeket a közönség. Amíg zajlottak a múzeum felújítási munkálatai, a Magyar Nemzeti Galériába vitték el restaurálásra a festményeket.</p>
      <p>Egy hatodik alkotás is szerepelt a műtárgyak között, mégpedig a Siratóasszonyok a keresztfánál című festmény, amelynek az értékét 500 millió forintra becsülik. A festményt Andrássy Gyula özvegye rendelte meg Munkácsytól, férje jó barátjától. A képet 1920 körül a család átszállította Budapestre. Az Andrássy-mauzóleum boltíve a festmény 20. század eleji elkerülése óta üres volt, ezért 2014-ben a Munkácsy-alkotás keretezett digitális másolatát ajándékozta Békéscsaba városa és a múzeum a testvérintézménynek.</p>
      <p>
        <i>Nyitókép: beol.hu/Lehoczky Péter</i>
      </p>
    </article>
  </body>
</html>