<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/za-desheviy-rosiyskiy-gaz-ukrajina-vzhe-zaplatila-vtratoyu-svojih-teritoriy-klimpush-cincadze-643357.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T12:28:42+00:00"/>
    <meta property="og:title" content="За дешевий російський газ Україна вже заплатила втратою своїх територій – Климпуш-Цинцадзе"/>
    <meta property="og:description" content="Щоразу, домовляючись із Росією про дешевий газ, Україна платила за це надто дорогою ціною, підкреслила Климпуш-Цинцадзе"/>
  </head>
  <body>
    <article>
      <h1>За дешевий російський газ Україна вже заплатила втратою своїх територій – Климпуш-Цинцадзе</h1>
      <address>
        <time datetime="2019-11-29T12:28:42+00:00">29 Nov 2019, 12:28</time>
      </address>
      <h4>Щоразу, домовляючись із Росією про дешевий газ, Україна платила за це надто дорогою ціною, підкреслила Климпуш-Цинцадзе</h4>
      <p>Партія «Європейська Солідарність» застерігає від проведення прямих двосторонніх переговорів України з Росією щодо купівлі російського газу. Як показує недалека історія, за ці газові знижки Україна щоразу платить найдорожчу ціну – своєю територією і життями тисяч загиблих громадян.</p>
      <p>Про це заявила депутат фракції «Європейська Солідарність», голова комітету з питань інтеграції України до Євросоюзу Іванна Климпуш-Цинцадзе.</p>
      <p>«За час після відновлення Україною незалежності кожен школяр мав би зрозуміти те, наскільки небезпечними є будь-які знижки на газ від РФ. Це як ситуація в поганому супермаркеті, де ти, підходячи до каси, вже розумієш, що це була ніяка не знижка, бо цей товар коштує настільки дорожче і ти його вже не можеш повернути на полицю», – підкреслила голова комітету.</p>
      <p>Климпуш-Цинцадзе заявила, що історія українсько-російських відносин свідчить – щоразу, домовляючись із Росією про дешевий газ, Україна платила за це надто дорогою ціною.</p>
      <p>«Дороговизна цього газу нами вже має бути чітко усвідомлена. Дороговизна тих знижок, які ми мали в 1997 році і потім у 2010 році, вилилася у втрати українських територій – українського Криму, втрату і окупацію українського Донбасу, у тисячі загиблих», – сказала Климпуш-Цинцадзе.</p>
      <p>«Це те, що сьогодні має стояти на заваді до будь-яких ініціатив щодо відновлення прямих поставок російського газу в Україну», – підкреслила вона.</p>
      <p>Голова комітету додала: «Навіть якщо нам Російська Федерація буде безкоштовно постачати газ, ціна, яка заплачена за те, що ми були під атакою цієї російської зброї у вигляді газу, вже є просто неприйнятною».</p>
      <p>Раніше 28 листопада стало відомо, що у Відні <a href="https://glavcom.ua/news/ukrajina-i-rf-proveli-gazovi-peregovori-u-vidni--643172.html">представники України та Росії провели газові переговори</a>, які напередодні не анонсувались. </p>
      <p>До слова, напередодні прем'єр Олексій <a href="https://glavcom.ua/news/goncharuk-ukrajina-ne-vede-peregovori-pro-kupivlyu-gazu-z-rosiji-642951.html">Гончарук запевнив, що Україна не веде переговори</a> про купівлю газу з Росії.</p>
      <p>У Міністерстві енергетики та захисту довкілля України <a href="https://glavcom.ua/news/u-minenergo-prokomentuvali-gazovi-peregovori-predstavnikiv-ukrajini-i-rf-u-vidni-643203.html">прокоментували двосторонні переговори України і Росії щодо транзиту газу,</a> які відбулися 28 листопада у Відні.</p>
      <related>
        <a href="https://glavcom.ua/economics/finances/uryad-zaproponuvav-ukrajincyam-dva-varianti-oplati-za-gaz-643003.html"/>
        <a href="https://glavcom.ua/news/stalo-vidomo-skilki-koshtuvatime-gaz-cijeji-zimi--642847.html"/>
        <a href="https://glavcom.ua/news/goncharuk-i-orzhel-mayut-poyasniti-sviy-namir-znovu-kupuvati-gaz-u-rosiyan-jevropeyska-solidarnist--642815.html"/>
      </related>
    </article>
  </body>
</html>