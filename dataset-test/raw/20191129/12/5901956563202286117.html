<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/dobre-novice-v-novem-letu-se-obeta-dodatni-dan-placanega-dopusta-255766"/>
    <meta property="og:site_name" content="Slovenske novice"/>
    <meta property="article:published_time" content="2019-11-29T12:16:00+00:00"/>
    <meta property="og:title" content="Dobre novice: v novem letu se obeta dodatni dan plačanega dopusta"/>
    <meta property="og:description" content="Odbor državnega zbora za delo je potrdil predlog novele zakona o delovnih razmerjih, po katerem bi med osebne okoliščine, za katere ima delavec pravico do plačane odsotnosti z dela, dodali spremst..."/>
  </head>
  <body>
    <article>
      <h1>Dobre novice: v novem letu se obeta dodatni dan plačanega dopusta</h1>
      <h2>Izredni dopust za spremstvo prvošolčka prvi šolski dan soglasno podprl odbor za delo.</h2>
      <address><time datetime="2019-11-29T12:16:00+00:00">29 Nov 2019, 12:16</time> by <a rel="author">N. Č.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/29/1426293.jpg"/>
          <figcaption>Zaposlenim v gospodarstvu pravica samodejno ne pripada, jo pa mnoga podjetja omogočajo v okviru politike družinam prijaznih zaposlovalcev. Po novem bi lahko to pravico še uzakonili za vsa podjetja. FOTO: Blaž Samec, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/29/1002843.jpg"/>
          <figcaption>Zaposleni v javnem sektorju so se letos prvič veselili dodatnega prostega dne za spremstvo prvošolca v šolo na prvi šolski dan. Prihodnje leto bi se lahko veselili tudi zaposleni v zasebnem sektorju. FOTO: Roman Šipić</figcaption>
        </figure>
      </slideshow>
      <p>Odbor državnega zbora za delo je potrdil predlog novele zakona o delovnih razmerjih, po katerem bi med osebne okoliščine, za katere ima delavec pravico do plačane odsotnosti z dela, dodali spremstvo otroka v šolo na prvi šolski dan. S tem bi izenačili zaposlene v zasebnem in javnem sektorju, gospodarstvu pa ne bi povzročili večjih težav, so menili člani odbora.</p>
      <h3>Poslanske skupine soglasno potrdile predlog</h3>
      <p>Predlog so podprle vse poslanske skupine, zato v Levici, ki je bila predlagatelj zakona in se je podpore razveselila, pričakujejo, da bo predlog soglasno podprt tudi na decembrski redni seji državnega zbora.</p>
      <figure>
        <iframe data-src="https://twitter.com/strankalevica/status/1200078201709572097" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Lani je vrhovno sodišče odločilo, da so javni uslužbenci na prvi šolski dan svojega otroka prvošolca upravičeni do dodatnega dneva plačane odsotnosti z dela. »To je enkraten dogodek. Za otroke in starše je enako pomemben ne glede na to, ali starši delajo v zasebnem ali javnem sektorju,« je dejal poslanec<b> Miha Kordiš</b> (Levica). Meni, da bi bilo prav, da imajo enako pravico tudi zaposleni v zasebnem sektorju, kjer so glede tega odvisni od dogovora z delodajalcem.</p>
      <h3>Ministrstvo za delo predlogu nasprotuje</h3>
      <figure>
        <img src="https://www.slovenskenovice.si/images/slike/2019/11/29/1002843.jpg"/>
        <figcaption>Zaposleni v javnem sektorju so se letos prvič veselili dodatnega prostega dne za spremstvo prvošolca v šolo na prvi šolski dan. Prihodnje leto bi se lahko veselili tudi zaposleni v zasebnem sektorju. FOTO: Roman Šipić</figcaption>
      </figure>
      <p>Ministrstvo za delo, družino in socialne zadeve je predlogu nasprotovalo, piše <i>STA</i>. Kot je dejal državni sekretar <b>Urban Krajcar</b>, predlog ni usklajen med socialnimi partnerji. Dodal je, da so delodajalske organizacije opozorile, da predlog zakon spreminja brez soglasja vseh socialnih partnerjev, poleg tega nasprotujejo tudi vsebini sprememb.</p>
      <h3>Dosedanje pravice do plačane odsotnosti z dela</h3>
      <p>Predlog novele med osebne okoliščine, zaradi katerih ima delavec pravico do plačane odsotnosti z dela do skupaj največ sedem delovnih dni v koledarskem letu, uvršča spremstvo otroka v šolo na prvi šolski dan. Po veljavnem zakonu so med temi okoliščinami, za katere pripada vsaj en plačani dan odsotnosti, tudi lastna poroka, smrt zakonca ali zunajzakonskega partnerja, smrt otroka, posvojenca ali otroka zakonca ali zunajzakonskega partnerja, smrt staršev in hujša nesreča, ki zadane delavca.</p>
    </article>
  </body>
</html>