<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/svajcba_menekul_risc-v_alapitvany.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-29T12:49:00+00:00"/>
    <meta property="og:title" content="Svájcba menekül a RISC-V alapítvány"/>
    <meta property="og:description" content="Az USA-n kívüli fejlesztés erősítése, illetve a Trump-adminisztráció kiszámíthatatlansága késztette a szervezetet erre a lépésre."/>
  </head>
  <body>
    <article>
      <h1>Svájcba menekül a RISC-V alapítvány</h1>
      <address><time datetime="2019-11-29T12:49:00+00:00">29 Nov 2019, 12:49</time> by <a rel="author" href="https://prohardver.hu/tag/abu85.html" target="_blank">Abu85</a></address>
      <p>Még 2016-ban számoltunk be először <a href="http://prohardver.hu/hir/komoly_tamogatokat_nyert_maganak_risc-v.html">a RISC-V nevű utasításarchitektúráról</a>, amely teljesen nyílt specifikációt használ, vagyis szabadon építhetők rá különböző processzordizájnok. Emiatt viszonylag felkapott lett mára az egyes piacokon, illetve <a href="https://prohardver.hu/hir/sifive_iparag_elso_nyilt_chiptervezo_platform.html">elérhetővé vált hozzá</a> az iparág első, nyílt forrású chiptervező platformja is.</p>
      <h3>H﻿ir﻿d﻿e﻿t﻿és﻿</h3>
      <figure>
        <a href="https://track.adform.net/C/?bn=34459576;C=0">
          <img src="https://track.adform.net/adfserve/?bn=34459576;srctype=4;ord=[timestamp]"/>
        </a>
      </figure>
      <p>A fejlesztési hátteret a RISC-V alapítvány delegálja, ez a szervezet von be különböző partnereket a kutatásba, menedzseli magát a márkát, birtokolja a védjegyeket, tehát összességében az egész rendszer felett őrködik. Mindezt eddig az Egyesült Államokban tették, de az alapítvány most bejelentette, hogy Svájcba költöznek, sőt, konkrétan menekülnek, ugyanis a potenciális partnerek a Trump-adminisztrációt rendkívül kiszámíthatatlannak tartják, így nem minden esetben könnyű USA-n kívüli érintetteket bevonni a fejlesztésekbe.</p>
      <p>Bár nem lett egyértelműen kimondva, de valószínű, hogy az Egyesült Államok és Kína közötti feszültség a probléma alapja, ugyanis bizonyos kínai ügyfelek nem szívesen lennének úgy részei a RISC-V alapítványnak, hogy Delaware államára vonatkozhatnak az USA kormányának döntései. Svájc azonban ebből a szempontból igen semleges terepnek tekinthető, így rendkívül csekély annak az esélye, hogy a kínai ügyfeleket hátrány éri egy kedvezőtlen kormányzati döntés miatt.</p>
      <p>A RISC-V döntése egy üzenetként is felfogható az USA számára, hiszen a Trump-adminisztráció több szempontból is gondot jelent az egyes piaci szereplőknek. És ezen nem pont azt kell érteni, hogy a kormány bizonyos kínai vállalatokat nemzetbiztonsági kockázatnak tart, hanem az erre vonatkozó szankciók körüli bizonytalanság a probléma, elvégre a Huawei ügye sem halad semerre. Az USA kormánya egyszerűen képtelen bizonyos kérdésekben dönteni, kiszámíthatatlanságba taszítva ezzel az ipart, és ez bizonyos szervezetek működésében jelentős hátrány. A RISC-V alapítványt gyakorlatilag döntéskényszerbe kergették, és tulajdonképpen az USA elhagyása is egy lehetőség volt, csak a Trump-adminisztráció valószínűleg nem tartott realitásnak.</p>
    </article>
  </body>
</html>