<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/744320"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T12:06:00+00:00"/>
    <meta property="og:title" content="อินเดียรวบแก๊งทุรชนสุดโหด ข่มขืนฆ่าเผา'สาวมังสวิรัติ'"/>
    <meta property="og:description" content="ตำรวจรวบตัวผู้ต้องสงสัยแก๊งทุรชนสุดโหดได้ 4 คนเพื่อสอบปากคำหลังพบศพของสาวมังสวิรัติวัย 27 ปีถูกข่มขืนและฆ่าเผาอย่างโหดเหี้ยมทางตอนใต้ของประเทศอินเดีย"/>
  </head>
  <body>
    <article>
      <h1>อินเดียรวบแก๊งทุรชนสุดโหด ข่มขืนฆ่าเผา'สาวมังสวิรัติ'</h1>
      <address>
        <time datetime="2019-11-29T12:06:00+00:00">29 Nov 2019, 12:06</time>
      </address>
      <p>
        <b>ตำรวจรวบตัวผู้ต้องสงสัยแก๊งทุรชนสุดโหดได้ 4 คนเพื่อสอบปากคำหลังพบศพของสาวมังสวิรัติวัย 27 ปีถูกข่มขืนและฆ่าเผาอย่างโหดเหี้ยมทางตอนใต้ของประเทศอินเดีย</b>
      </p>
      <p>สำนักข่าวเอพีรายงานจากเมืองไฮเดอราบัด ประเทศอินเดีย เมื่อวันที่ 29 พ.ย.ว่า นายวี.ซี. สัจจะนาร์ อธิบดีกรมตำรวจรัฐเตลังคานา ทางตอนใต้ของอินเดีย เปิดเผยว่า ตำรวจได้จับกุมผู้ต้องสงสัย 4 คนไปสอบปากคำแล้ว หลังพบศพในสภาพไหม้เกรียมของหญิงสาวมังสวิรัติวัย 27 ปี โดยพลเมืองดีมาพบศพของเธอในสภาพถูกเผาไหม้เกรียมใต้สะพานลอยเขตชานเมืองไฮเดอราบัด เมืองหลวงของรัฐเตลังคานา หลังถูกข่มขืนและฆ่าด้วยการเผาอย่างโหดเหี้ยม หลังหายตัวไปตั้งแต่คืนวันพุธที่ผ่านมา<br/><br/>ตำรวจท้องที่เปิดเผยด้วยว่า ผู้ต้องสงสัยเสนอให้ความช่วยเหลือกับหญิงสาวซึ่งเดินทางมากับรถจักรยานยนต์ แต่ยางเกิดแตก ผู้ต้องสงสัยรับปากว่าจะช่วยซ่อมและปะยางให้กับรถจักรยานยนต์ของหญิงสาว แต่กลับพาเธอขึ้นรถบรรทุกไปยังสถานที่ปกปิดแห่งหนึ่งแล้วลงมือก่อเหตุกับหญิงสาว</p>
      <figure>
        <img src="https://www.dailynews.co.th/admin/upload/20191129/news_mZvqeLwQog191858_533.jpg?v=20191130122?v=6467"/>
      </figure>
      <p>ส่วนการติดต่อครั้งสุดท้ายของหญิงสาวคือ เธอโทรศัพท์ไปบอกับพี่สาวว่ารถจักรยานยนต์เสียและกำลังกลัวมากเพราะมีบางคนนั่งอยู่บนหลังรถบรรทุกและกำลังจ้องมาที่เธอ ตำรวจอีกคนหนึ่งเปิดเผยด้วยว่า ศพของเธอถูกห่อด้วยผ้าห่มและจุดไฟเผาไว้ใต้สะพานลอย<br/><br/>อินเดียเป็นประเทศที่เผชิญกับความรุนแรงทางเพศอย่างต่อเนื่องในช่วงหลายปีที่ผ่านมารวมทั้งคดีรุมโทรมและฆ่านักศึกษาหญิงบนรถบัสในกรุงนิวเดลีเมืองหลวงของอินเดียเมื่อปี 2555 จนกลายเป็นกระแสวิพากษ์วิจารณ์อย่างรุนแรง แม้รัฐบาลจะผ่านร่างกฎหมายกำหนดบทลงโทษอย่างรุนแรงขึ้นสำหรับผู้กระทำผิดในคดีข่มขืน เช่น เมื่อปี 2556 เพิ่มโทษจำคุกเป็น 20 ปีคดีข่มขืน และพิจารณาเป็นความผิดคดีอาญาทั้งแอบดู ตามติดและค้ามนุษย์ รวมทั้งยังลดอายุของผู้ที่จะต้องถูกดำเนินคดีเช่นเดียวกับผู้บรรลุนิติภาวะแล้ว จาก 18 ปีเหลือ 16 ปี หากกระทำผิดในคดีอุกฉกรรจ์ร้ายแรง เป็นต้น.<br/><br/>เครดิตภาพAP</p>
    </article>
  </body>
</html>