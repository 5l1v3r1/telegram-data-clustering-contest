<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/urady-plati-svym-manazerum-studium-na-langerove-institutu-skolne-presahuje-i-140-tisic-1364666"/>
    <meta property="og:site_name" content="E15.cz"/>
    <meta property="article:published_time" content="2019-11-29T12:25:00+00:00"/>
    <meta property="og:title" content="Úřady platí svým manažerům studium na Langerově institutu. Školné přesahuje i 140 tisíc"/>
    <meta property="og:description" content="Některé úřady se rozhodly vzdělat své manažery v kyberbezpečnosti a ochraně dat. Elitní postgraduální studia za více než sto tisíc korun zaplatili na soukromé vysoké škole Cevro Institut, kterou založil exministr vnitra Ivan Langer například Český hydrometeorologický úřad nebo Český telekomunikační úřad. "/>
  </head>
  <body>
    <article>
      <h1>Úřady platí svým manažerům studium na Langerově institutu. Školné přesahuje i 140 tisíc</h1>
      <address><time datetime="2019-11-29T12:25:00+00:00">29 Nov 2019, 12:25</time> by <a rel="author">Veronika Šmídová</a></address>
      <p>
        <b>Některé úřady se rozhodly vzdělat své manažery v kyberbezpečnosti a ochraně dat. Elitní postgraduální studia za více než sto tisíc korun zaplatili na soukromé vysoké škole Cevro Institut, kterou založil exministr vnitra Ivan Langer například Český hydrometeorologický úřad nebo Český telekomunikační úřad. </b>
      </p>
      <p>Záhadně znějící profesní tituly jako MBA, MPA či LL.M. nabízí v Česku kolem třiceti vzdělávacích institucí. Řada lidí o nich ale nikdy neslyšela. Není divu - tyto programy totiž přišly do tuzemska z anglosaského světa a u nás nemají akreditaci. I kvůli vysoké ceně si tak podobné vzdělávání mohou dovolit vesměs jen vysocí manažeři, popřípadě jim to hradí firmy. K tomu přikročily také některé české úřady.</p>
      <h3>Musíme chránit data, říkají meteorologové</h3>
      <p>Například Český hydrometeorologický ústav platí třísemestrální vzdělávací program MBA řediteli pro informatiku, a to za 144 347 korun. Daný zaměstnanec dochází od listopadu 2018 jednou měsíčně do Cevro Institutu, kde ho školí ohledně managementu a kybernetické bezpečnosti. Vyplývá to z dokumentu v registru smluv.</p>
      <p>„Za hlavní přínos lze považovat zvýšení povědomí v rámci celé firmy v oblasti kybernetické bezpečnosti s cílem ochránit naměřená data - jejich důvěrnost, integritu a dostupnost - a z nich získané informace sloužící pro plnění účelu ČHMÚ dle zřizovací listiny,“ vyjmenovala pro Blesk Zprávy výhody studia Monika Hrubalová z tiskového oddělení ústavu.</p>
      <related>
        <a href="https://www.e15.cz/domaci/langer-konci-ve-vedeni-olomoucke-ods-vykonna-rada-jeho-zvoleni-zrusila-1357207"/>
      </related>
      <related>
        <a href="https://www.e15.cz/domaci/ministerstvo-pokutovalo-vysoke-skoly-ktere-nabizely-vzdelani-bez-povoleni-padla-i-trestni-oznameni-1355183"/>
      </related>
      <related>
        <a href="https://www.e15.cz/domaci/ucitelske-odbory-pripravuji-stavku-trvaji-na-zvyseni-tarifu-o-deset-procent-1363855"/>
      </related>
      <related>
        <h4>Související články</h4>
        <a href="https://www.e15.cz/byznys/technologie-a-media/za-draha-data-muze-mala-konkurence-zjistil-ctu-analyzu-posle-do-bruselu-1359832"/>
        <a href="https://www.e15.cz/finexpert/nakupujeme/cesko-ma-vyssi-ceny-za-mobilni-data-kvuli-male-konkurenci-1359844"/>
        <a href="https://www.e15.cz/byznys/technologie-a-media/zlevni-mobilni-data-jejich-spotreba-v-cesku-dvojnasobne-vzrostla-1359070"/>
        <a href="https://www.e15.cz/finexpert/nakupujeme/cesi-a-operatori-lze-vyzrat-na-predrazene-sluzby-1357083"/>
        <a href="https://www.e15.cz/byznys/technologie-a-media/jak-rychle-je-vase-mobilni-ferrari-telekomunikacni-urad-zmapoval-kvalitu-pokryti-1356688"/>
      </related>
    </article>
  </body>
</html>