<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/nba/article/1419682/neo-show-time-kai-o-ypeythynos-gia-giannis-vs-kostas"/>
    <meta property="og:site_name" content="gazzetta.gr"/>
    <meta property="article:published_time" content="2019-11-29T12:41:00+00:00"/>
    <meta property="og:title" content="To νέο «show time» και ο «υπεύθυνος» για το... Giannis vs Kostas!"/>
    <meta property="og:description" content="O Αντώνης Καλκαβούρας δεν είναι fan του ΛεΜπρόν Τζέϊμς, ωστόσο, είναι υποχρεωμένος να υποκλιθεί στο μεγαλείο της εφετινής του απόδοσης αλλά και στην συνέπεια του να είναι σχεδόν πάντα παρών στο υψηλότερο επίπεδο «συμπαρασύροντας» τις ομάδες του."/>
  </head>
  <body>
    <article>
      <h1>To νέο «show time» και ο «υπεύθυνος» για το... Giannis vs Kostas!</h1>
      <h2>O Αντώνης Καλκαβούρας δεν είναι fan του ΛεΜπρόν Τζέϊμς, ωστόσο, είναι υποχρεωμένος να υποκλιθεί στο μεγαλείο της εφετινής του απόδοσης αλλά και στην συνέπεια του να είναι σχεδόν πάντα παρών στο υψηλότερο επίπεδο «συμπαρασύροντας» τις ομάδες του.</h2>
      <address><time datetime="2019-11-29T12:41:00+00:00">29 Nov 2019, 12:41</time> by <a rel="author" href="http://www.gazzetta.gr/blogger/antonis-kalkavouras" target="_blank">Αντώνης Καλκαβούρας</a></address>
      <p>
        <a href="https://partners.novibet.com/redirect.aspx?pid=4959&amp;bid=2570">Ολυμπιακός - Μιλάνο με Live Streaming* &amp; προσφορά* (21+) | *Ισχύουν όροι &amp; προϋποθέσεις</a>
      </p>
      <p>Από την πρώτη φορά που τον είδα να παίζει δια ζώσης και είχα την πολυτέλεια να του απευθύνω ερώτηση στην μικτή ζώνη (το 2004 στο γήπεδο του Ελληνικού κατά τη διάρκεια των Ολυμπιακών Αγώνων της Αθήνας), ομολογώ ότι δεν ήταν από τους superstars που με γοήτευσαν με την όλη συμπεριφορά τους. Αρκετή αλαζονεία μετά την εντυπωσιακή “rookie” σεζόν του στο Κλίβελαντ (μ.ο. 20,9π., 5,5ρ. &amp; 5,9ασ.) και τεράστια έκθεση από τα media χωρίς ακόμη τότε, να έχει πετύχει τίποτε...</p>
      <p>Η αλήθεια, βέβαια, είναι ότι από τα 15 του, το παλικάρι σήκωνε τεράστια βάρη και προοριζόταν ως ο επόμενος <b>Μάϊκλ Τζόρνταν</b> (κάτι που για μένα θα είναι πάντα ιεροσυλία), επομένως, ανεξαρτήτως των προτιμήσεων του καθενός και του υπερβολικού star quality που εξέπεμπε από έφηβος, κανείς δεν μπορεί να πει ότι ο γεννημένος στο Έϊκρον του Οχάϊο, δεν ανταποκρίθηκε στις υψηλότατες προσδοκίες που τον ακολουθούσαν από τα πρώτα του μπασκετικά βήματα.</p>
      <p>Μην ξεχνάτε, άλλωστε ότι ο <b>ΛεΜπρόν Τζέϊμς</b> μεγάλωσε χωρίς πατέρα και τα βασικά προς το ζην και τώρα, πέρα από τρεις φορές πρωταθλητής του ΝΒΑ και ισάριθμες MVP των τελικών, είναι δισεκατομμυριούχος, έχει λύσει το οικονομικό πρόβλημα και των δισέγγονων του, προσφέρει απλόχερα και ποικιλοτρόπως στην ιδιαίτερη πατρίδα του, ενώ ταυτόχρονα δεν διστάζει να παίρνει δημόσια θέση σε όλα τα κοινωνικά ζητήματα που απασχολούν τις Ηνωμένες Πολιτείες, επιλέγοντας να διαμορφώνει συχνά-πυκνά και την αμερικανική κοινή γνώμη.</p>
      <p>Αυτός ο τύπος, λοιπόν, που στα 35 του, δεν έχει να αποδείξει τίποτε σε κανέναν και που τώρα να σταματούσε το μπάσκετ, θα ήταν ένας υπερπρωταθλητής της ζωής, αξίζει ένα τεράστιο αθλητικό credit, μόνο και μόνο γιατί αρνείται να παραδώσει το «στέμμα» του και έχει βαλθεί να το κάνει όσο περισσότερο σαφές γίνεται!</p>
      <p>Στον αθλητισμό, βλέπετε και ειδικότερα στο επίπεδο του υψηλότερου ανταγωνισμού, όπου η ροή του χρήματος δεν σταματάει και τα υπέρογκα συμβόλαια ανανεώνονται συνέχεια, δεν υπάρχει σημαντικότερο πράγμα από το κίνητρο.</p>
      <p>Στην περίπτωση του “King James”, των οκτώ συνεχόμενων προκρίσεων στους τελικούς του ΝΒΑ (με Χιτ και Καβαλίερς), η περυσινή παταγώδης αποτυχία της παρθενικής του χρονιάς στους Λέϊκερς και της πρώτης απουσίας του από τα playoffs μετά από 13 συνεχείς παρουσίες, ήταν σίγουρα η μεγαλύτερη πρόκληση για το πιο ιντριγκαδόρικο στοίχημα που θα μπορούσε να βάλει με τον ίδιο του τον εαυτό. </p>
      <figure>
        <img src="http://www.gazzetta.gr/sites/default/files/sitefiles_2019-11/2_11.jpg"/>
      </figure>
      <p>Η ταχύρρυθμη ανέλιξη και η ραγδαία αύξηση της δημοτικότητας του “Greek Freak”στο star system του <b>ΝΒΑ</b>, σε συνδυασμό με την μετακόμιση των <b>Λέοναρντ </b>και <b>Τζορτζ </b>στο Λος Άντζελες και τους συμπολίτες Κλίπερς, αποτέλεσαν την τελευταία και πιο ισχυρή ώθηση για το αγωνιστικό θαύμα της νέας έκδοσης των «λιμνανθρώπων».</p>
      <p>Με τον «βασιλιά» να σπάει το φράγμα των 33.000 πόντων (μ.ο. 27,1π.) στην 17η χρονιά του (θέλει 635 ακόμη για να προσπεράσει τον<b> Κόμπι Μπράϊαντ</b> στην 3η θέση των σκόρερ όλων των εποχών) και να ηγείται της εφετινής νέας ομάδας των Λέϊκερς (με καινούριο προπονητή και διψήφιο αριθμό νεοαποκτηθέντων παικτών), οι επίγονοι του “show time” της δεκαετίας του '80 (όταν οι Μάτζικ, Καριμ, Ουόρθι και σία έκαναν μαγικά) δεν έχουν απλά το καλύτερο ρεκόρ του εφετινού πρωταθλήματος (16-2), αλλά πραγματοποιούν το κορυφαίο ξεκίνημα στην ιστορία τους, ισοφαρίζοντας τον καλύτερο απολογισμό νικών-ηττών, σε τάξη μεγέθους 18 αγώνων, που είχαν ποτέ στο ΝΒΑ.</p>
      <p>Είναι χαρακτηριστικό ότι άλλες τρεις φορές στο παρελθόν (1985-86, 2001-02 &amp; 2008-09) κατέγραψαν το συγκεκριμένο ρεκόρ και τις δύο τελευταίες, κατέκτησαν το πρωτάθλημα, ενώ την πρώτη το έχασαν στους τελικούς. Κι αν οι αριθμοί δείχνουν ότι βρίσκονται σε τροχιά για το 17ο δαχτυλίδι, η παράμετρος που κάνει το σενάριο να γίνεται ολοένα και πιο πιστευτό, είναι η καταλυτική επίδραση του ίδιου του <b>ΛεΜπρόν Τζέϊμς</b> στο παιχνίδι, η εξαιρετική χημεία με τον <b>Άντονι Ντέϊβις</b> (μ.ο. 26,1π. &amp; 9,0ρ.) και η διάθεσή του να δώσει περισσότερο βάρος στην δημιουργία και να κάνει λίγο πίσω στο σκοράρισμα.</p>
      <p>Μετά από 18 αγώνες κι έχοντας τον 2ο μικρότερο χρόνο συμμετοχής της καριέρας του, ο “King James”, επιλέγει να σκοράρει λιγότερο από ποτέ στην τελευταία τετραετία (μ.ο. 25,8π.) και είναι λιγότερο ενεργός στα ριμπάουντ (μ.ο. 7,3) από το 2015 και μετά, ενώ ταυτόχρονα έχει για πρώτη φορά διψήφια μέση παραγωγικότητα στις ασίστ (μ.ο.11,0), κάνοντας χώρο στον “AD” (1oς σκόρερ και ριμπάουντερ) στον <b>Κούζμα</b>, τον Μπράντλεϊ και τον Ντάνι Γκριν, που είναι οι αμέσως επόμενοι που τραβούν το κουπί στην επίθεση.</p>
      <p>Είναι ο άνθρωπος που «δένει» την πληρέστατη front-line της ομάδας (Ντέϊβις, Μαγκι και Χάουαρντ) με την περιφέρεια, ενώ το δυναμικό «παρών» που «φωνάζει» κάθε βράδυ στην άμυνα, «φέρει την ευθύνη» για το 3ο χαμηλότερο παθητικό (μ.ο. 103,6π.) των Λέϊκερς μεταξύ των 30 ομάδων. Κι όλα αυτά μετά την ηχηρή ήττα της πρεμιέρας από τους χωρίς Πολ Τζορτζ, <b>Κλίπερς</b> και φυσικά χωρίς τον τραυματία <b>ΝτεΜάρκους Κάζενς</b>.</p>
      <p>Το μόνο σίγουρο είναι ότι το... Γιάννης εναντίον Κώστα (Αντετοκούνμπο) στους τελικούς του ΝΒΑ (Μπακς-Λέϊκερς), αποτελεί ήδη μία σοβαρή πιθανότητα και αν συμβεί, ο ΛεΜπρόν θα έχει την μεγαλύτερη ευθύνη!</p>
    </article>
  </body>
</html>