<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-defense-23522341-macron-cine-este-inamicul-nostru-comun-este-rusia-sau-china-nu-cred-terorismul-este-inamicul-comun-nato.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T12:08:00+00:00"/>
    <meta property="og:title" content="Macron: „Cine este inamicul nostru comun? Este Rusia sau China? Nu cred. Terorismul este inamicul comun al NATO”"/>
    <meta property="og:description" content="Rusia și China nu sunt inamicii alianței nord atlantice și NATO nu ar trebui să desemneze aceste țări drept inamice, este de părere președintele francez Emmanuel Macron. „Care sunt"/>
  </head>
  <body>
    <article>
      <h1>Macron: „Cine este inamicul nostru comun? Este Rusia sau China? Nu cred. Terorismul este inamicul comun al NATO”</h1>
      <address><time datetime="2019-11-29T12:08:00+00:00">29 Nov 2019, 12:08</time> by <a rel="author">Victor Cozmei</a></address>
      <p><b>Rusia și China nu sunt inamicii alianței nord atlantice și NATO nu ar trebui să desemneze aceste țări drept inamice, este de părere președintele francez Emmanuel Macron. „Care sunt amenințările la adresa NATO? NATO este o organizație de apărare colectivă, dar împotriva cui? Cine este inamicul nostru comun? Trebuie să clarificăm această chestiune”, a declarat Macron într-o conferință alături de secretarul general al NATO. </b><br/><br/>„Pacea în Europa, situația post tratatul INF (Tratatul Forţelor Nucleare Intermediare), relația cu Rusia, problema cu Turcia, cine este inamicul? Așa că spun: atâta timp cât aceste întrebări nu sunt rezolvate să nu negociem despre împărțirea costurilor sau a poverii (n.r. burden-sharing) sau despre asta sau despre altceva”, a spus Macron într-o conferință comună susținută joi la Paris împreună cu secretarul general al alianței Jens Stoltenberg, notează <a href="https://www.reuters.com/article/us-france-nato-braindead/frances-macron-im-not-sorry-i-called-nato-brain-dead-idUSKBN1Y21JE">Reuters</a>. <br/><br/>„Care sunt amenințările la adresa NATO? NATO este o organizație de apărare colectivă, dar împotriva cui? Cine este inamicul nostru comun? Trebuie să clarificăm această chestiune. Este o întrebare strategică”, a continuat Macron. <br/><br/>„Este Rusia inamicul nostru, cum tot aud zicându-se? Este China? E rolul NATO să-i desemneze inamici? Nu cred asta. Inamicul nostru comun al alianței, se pare, este terorismul, care a lovit toate țările noastre”, a spus Macron.</p>
      <figure>
        <iframe src="https://www.youtube.com/embed/8PPTpTuR1SI" width="490" height="300" data-service="Youtube" scrolling="no"/>
      </figure>
      <p>Președintele Franței, Emmanuel Macron, a mai precizat joi că afirmațiile sale legate de faptul că NATO este în „moarte cerebrală” nu au fost altceva decât un „apel de trezire”, astfel încât liderii să discute serios toate problemele care nu au fost rezolvate și să găsească soluții.<br/><br/>Macron a mai spus că NATO trebuie să aibă discuții ferme, robuste, la rece, cu Rusia.<br/><br/>La rândul său, șeful NATO a susținut că alianța este una puternică, iar Franța joacă un rol important în cadrul ei. „Împreună vom continua să lucrăm pentru a menține NATO în formă, pe viitor”, a spus Stoltenberg. <br/><br/>Întâlnirea dintre cei doi oficiali are loc în contextul declarațiilor controversate ale lui Macron și al summit-ului NATO care va avea loc la Londra, săptămâna viitoare.</p>
    </article>
  </body>
</html>