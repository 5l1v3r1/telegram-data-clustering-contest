<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/171969/srbija-vec-sada-premasila-proslogodisnji-broj-putnika"/>
    <meta property="og:site_name" content="REPUBLIKA"/>
    <meta property="article:published_time" content="2019-11-29T12:48:00+00:00"/>
    <meta property="og:title" content="ER SRBIJA VEĆ SADA PREMAŠILA PROŠLOGODIŠNJI BROJ PUTNIKA"/>
    <meta property="og:description" content="Danas u 10 časova, više od mesec dana pre isteka kalendarske godine, Er Srbija je premašila ukupan broj putnika iz 2018. godine, prevezavši preko svog matičnog aerodroma u Beogradu 2.512.324 putnika. U taj broj nisu uključeni putnici koji su koristili usluge srpskog nacionalnog avio-prevoznika preko nove baze, Aerodroma Konstantin Veliki u Nišu, uspostavljene u julu ove godine."/>
  </head>
  <body>
    <article>
      <h1>ER SRBIJA VEĆ SADA PREMAŠILA PROŠLOGODIŠNJI BROJ PUTNIKA</h1>
      <h2>Danas u 10 časova, više od mesec dana pre isteka kalendarske godine, Er Srbija je premašila ukupan broj putnika iz 2018. godine, prevezavši preko svog matičnog aerodroma u Beogradu 2.512.324 putnika. U taj broj nisu uključeni putnici koji su koristili usluge srpskog nacionalnog avio-prevoznika preko nove baze, Aerodroma Konstantin Veliki u Nišu, uspostavljene u julu ove godine.</h2>
      <address><time datetime="2019-11-29T12:48:00+00:00">29 Nov 2019, 12:48</time> by <a rel="author">Republika</a></address>
      <p>- Za ovaj izuzetan rezultat zaslužan je ceo tim Er Srbije. Napornim radom, zalaganjem, strateškim planiranjem i blagovremenim prepoznavanjem prilika na tržištu postavljamo nove rekorde. Godinu na izmaku obeležio je naš nikada jači rast i planiramo da istim tempom nastavimo i u budućnosti - izjavio je Jirži Marek, direktor za komercijalu i strategiju Er Srbije.</p>
      <p>Er Srbija je sa izuzetnim operativnim rezultatima iz letnje sezone nastavila i tokom jeseni. U oktobru je prevezeno za 13,37 odsto više putnika u odnosu na oktobar prošle godine, čime je ostvaren najbolji rezultat za taj mesec od kada kompanija posluje pod imenom Er Srbija. Trend rasta nastavljen je i u novembru kada je prevezeno za 25 odsto više putnika u odnosu na isti period 2018. godine.</p>
      <p>Nacionalni avio-prevoznik je ove godine uveo direktne letove ka čak deset novih destinacija iz Beograda, uključujući i liniju za Istanbul, koja će biti uspostavljena u decembru. Uz uvođenje dvanaest novih linija iz Niša u julu i avgustu, Er Srbija je u tekućoj godini ostvarila najsnažniju ekspanziju od osnivanja kompanije.</p>
    </article>
  </body>
</html>