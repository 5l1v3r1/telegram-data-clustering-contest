<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/partier-vill-lasa-in-sakerhetshot-langre-5462673.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T12:21:33+00:00"/>
    <meta property="og:title" content="Partier vill låsa in säkerhetshot längre"/>
    <meta property="og:description" content="Politik Flera partier vill att säkerhetshot ska kunna hållas i förvar längre.Men internationella konventioner sätter gränser för hur länge sådana personer kan låsas in."/>
  </head>
  <body>
    <article>
      <h1>Partier vill låsa in säkerhetshot längre</h1>
      <h2>Politik Flera partier vill att säkerhetshot ska kunna hållas i förvar längre.Men internationella konventioner sätter gränser för hur länge sådana personer kan låsas in.</h2>
      <address><time datetime="2019-11-29T12:21:33+00:00">29 Nov 2019, 12:21</time> by <a rel="author">Peter Wallberg/TT</a></address>
      <figure>
        <img src="https://img11.ntm.eu/unt/public/img/5462674/1129132504/inrikesminister-mikael-damberg?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>I riksdagsdebatten om utlänningar som utgör säkerhetshot i Sverige kom flera nya förslag.</p>
      <p>Sverigedemokraterna vill utöka grunderna för att ta sådana personer i förvar. I dag kan det göras för att verkställa en utvisning, men om personerna inte kan utvisas på grund av att de riskerar tortyr eller annan omänsklig behandling släpps de på fri fot.</p>
      <p>SD vill att utlänningar också ska kunna hållas i förvar för att de utgör ett säkerhetshot.</p>
      <figure>
        <img src="https://img12.ntm.eu/unt/public/img/5462675/1129132504/sverigedemokraternas-rattspoli?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Janerik Henriksson/TT | Sverigedemokraternas rättspolitiske talesperson Adam Marttinen. Arkivbild</figcaption>
      </figure>
      <blockquote>Vill kunna se till att de personer som utgör ett terrorhot inte ska gå fritt på våra gator, säger SD:s rättspolitiske talesperson Adam Marttinen.</blockquote>
      <h3>Vill skärpa lagen</h3>
      <p>Inrikesminister Mikael Damberg (S) tror inte på SD:s förslag.</p>
      <blockquote>Det finns internationella konventioner som är väldigt tydliga med att om det inte går att verkställa en utvisning, då kan man inte ha människor i förvar på obestämd tid, säger han.</blockquote>
      <figure>
        <img src="https://img7.ntm.eu/unt/public/img/5462676/1129132505/johan-forssell-rattspolitisk?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Jessica Gow/TT | Johan Forssell, rättspolitisk talesperson för Moderaterna. Arkivbild.</figcaption>
      </figure>
      <p>Damberg pekar däremot på att regeringen vill skärpa lagen om särskild utlänningskontroll och att en utredning nu tittar på att förlänga tiderna för verkställighetsförvar och på elektronisk övervakning. Regeringen arbetar också via diplomatiska vägar för att säkerhetshot ska kunna utvisas, genom att skaffa garantier mot tortyr och dödstraff från hemländerna.</p>
      <h3>Ser svårigheter</h3>
      <p>M, KD och C stänger inte dörren helt för SD:s förslag. Men de ser svårigheter med det på grund av internationella konventioner om mänskliga rättigheter.</p>
      <p>M:s rättspolitiske talesperson Johan Forssell uppger att han är beredd att "vända på alla stenar" för att kunna hålla säkerhetshot i förvar längre. Forssell föreslog i debatten att säkerhetspolisen ska få 115 miljoner kronor extra 2020 för att kunna punktmarkera säkerhetshot som inte kan hållas i förvar.</p>
      <p>M, C, KD och L vill däremot förlänga tiden för hur länge någon kan hållas i förvar inför att en utvisning ska verkställas.</p>
      <blockquote>Vi liberaler maximerar gärna tiden för verkställighetsförvar, men vi måste se till att vi går fram hand i hand med de mänskliga rättigheterna, säger Liberalernas rättspolitiske talesperson Johan Pehrson.</blockquote>
      <p>Centerns rättspolitiske talesperson Johan Hedin påpekar att svenska försvarstider är kortare än det europeiska snittet.</p>
      <h3>Släpptes fria</h3>
      <p>C föreslår också att personer som är släppta på fri fot och har anmälningsplikt hos polisen, omedelbart ska tas i förvar om bryter mot anmälningsplikten. De ska dessutom oftare än i dag dömas till fängelse.</p>
      <p>Riksdagsdebatten hölls med anledning av att regeringen släppt sex radikala islamister på fri fot. De anses utgöra ett hot mot rikets säkerhet, men kan inte utvisas.</p>
      <p>SD föreslår att imamer som anses utgöra ett säkerhetshot ska förbjudas från att besöka moskéer. Om de bryter mot förbudet ska de dömas till fängelse.</p>
      <blockquote>Det finns religionsfrihet i Sverige och det är väldigt svårt att hindra människor från att utöva sin tro, säger inrikesminister Damberg.</blockquote>
      <p>Vänsterpartiets rättspolitiska talesperson Linda Westerlund Snecker kritiserade borgerliga partier för att dölja ökade klyftor i Sverige genom tal om att lösningen är att utvisa och kasta ut invandrare</p>
      <blockquote>Invandrare och flyktingar utmålas som farliga och kriminella, säger hon.</blockquote>
    </article>
  </body>
</html>