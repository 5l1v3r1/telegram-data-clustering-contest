<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/staikouras_ta_metra_exoun_metarrythmistiko_prosimo_to_sxedio_dieurynsis_tis_forologikis_basis-590606/"/>
    <meta property="og:site_name" content="Real.gr"/>
    <meta property="article:published_time" content="2019-11-29T12:35:00+00:00"/>
    <meta property="og:title" content="Σταϊκούρας: Αυτός είναι ο σχεδιασμός για τη διεύρυνση της φορολογικής βάσης [ 29.11 ]"/>
    <meta property="og:description" content="'Στόχος μας είναι να δημιουργήσουμε ένα περιβάλλον, με ευκαιρίες και δυνατότητες για τα νοικοκυριά και τις επιχειρήσεις, για όλα τα νοικοκυριά και για όλες τις επιχειρήσεις. Με τους πολλούς για τους πολλούς.', είπε ο υπουργός Οικονομικών για το φορολογικό νομοσχέδιο."/>
  </head>
  <body>
    <article>
      <h1>
        <a href="https://www.real.gr/oikonomia/arthro/staikouras_autos_einai_o_sxediasmos_gia_ti_dieurynsi_tis_forologikis_basis-590561/">Σταϊκούρας: Αυτός είναι ο σχεδιασμός για τη διεύρυνση της φορολογικής βάσης <br/>[ 29.11 ]</a>
      </h1>
      <address><time datetime="2019-11-29T12:35:00+00:00">29 Nov 2019, 12:35</time> by <a rel="author">ΑΠΕ-ΜΠΕ</a></address>
      <p>
        <b>«Στόχος μας είναι να δημιουργήσουμε ένα περιβάλλον, με ευκαιρίες και δυνατότητες για τα νοικοκυριά και τις επιχειρήσεις, για όλα τα νοικοκυριά και για όλες τις επιχειρήσεις. Με τους πολλούς για τους πολλούς.», είπε ο υπουργός Οικονομικών για το φορολογικό νομοσχέδιο.</b>
      </p>
      <p>Ο Χρήστος Σταϊκούρας σχολίασε την στάση των κομμάτων της αντιπολίτευσης που δήλωσαν «κατά» της αρχής νομοσχεδίου, στην ψηφοφορία που έγινε στην Επιτροπή Οικονομικών της Βουλής. «Όλοι οι φορείς είναι θετικοί, εκτός από κάποια κόμματα της αντιπολίτευσης. Αυτό δείχνει, και λυπάμαι γι΄αυτό, ότι δεν έχουν αυτά τα κόμματα καμία επαφή με την πραγματική οικονομία», σχολίασε.</p>
      <p>Ο υπουργός Οικονομικών υπογράμμισε ότι το φορολογικό νομοσχέδιο επιδιώκει την επανεκκίνηση της ελληνικής οικονομίας, την άμεση βελτίωση των οικονομικών δεικτών της χώρας, την ελάφρυνση της φορολογίας νοικοκυριών και επιχειρήσεων και την υποβοήθηση της οικονομικής δραστηριότητας του παραγωγικού σκέλους της ελληνικής οικονομίας.</p>
      <p>«Πρόκειται για ένα σχέδιο με ξεκάθαρη αναπτυξιακή διάσταση που έχει στόχους τόσο την ενίσχυση της οικονομικής αποτελεσματικότητας όσο και την τόνωση της κοινωνικής δικαιοσύνης», είπε ο Χρήστος Σταϊκούρας και επανέλαβε: «κινούμαστε στις ράγες του ιδεολογικού και πολιτικού πυρήνα της ΝΔ, του κοινωνικού φιλελευθερισμού, της κοινωνικής οικονομίας της αγοράς».</p>
      <p>«Το σχέδιο είναι συνεπές τόσο στις προεκλογικές όσο και στις προγραμματικές δεσμεύσεις της κυβέρνησης και περιλαμβάνει τη μείωση φόρων, τη βιώσιμη οικονομική ανάπτυξη, τη διαφάνεια και τον περιορισμό της φοροδιαφυγής, τη μετάβαση του φορολογικού συστήματος στην ψηφιακή εποχή, τη μείωση του γραφειοκρατικού κόστους της φορολογικής διοίκησης και των επιχειρήσεων», είπε ο Χρήστος Σταϊκούρας και πρόσθεσε ότι θα υπάρξει ωφέλεια για τους φορολογούμενους, θα διευκολυνθούν επενδύσεις θα ενισχυθεί η κοινωνική συνοχή.</p>
      <p>«Τα μέτρα έχουν ισχυρό μεταρρυθμιστικό πρόσημο, δεν είναι άθροισμα μέτρα, αλλά ένα πλέγμα στοχευμένων, συγκεκριμένων δράσεων με σκοπό να παραχθούν πολλαπλασιαστικά αποτελέσματα για την οικονομία και την κοινωνία. Στοχεύουν να ενισχύσουν τη θέση της Ελλάδος στο διεθνές και ευρωπαϊκό περιβάλλον. Διαμορφώνουν δίκαιη φορολογική πολιτική για τους πολίτες και τις επιχειρήσεις αλλά ταυτόχρονα εξωστρεφή, φιλική για την προσέλκυση άμεσων ξένων επενδύσεων, προσανατολισμένη στη βιώσιμη ανάπτυξη και την αναβάθμιση της ποιότητας της ζωής μας, μέσα σε ένα νέο οικονομικό περιβάλλον. Ένα νέο περιβάλλον, με ευκαιρίες και δυνατότητες για τα νοικοκυριά και τις επιχειρήσεις, για όλα τα νοικοκυριά και για όλες τις επιχειρήσεις. Με τους πολλούς για τους πολλούς», είπε ο υπουργός Οικονομικών.</p>
      <p>Το φορολογικό νομοσχέδιο εγκρίθηκε, κατά πλειοψηφία, επί της αρχής, από την επιτροπή Οικονομικών της Βουλής. Υπέρ του νομοσχεδίου, τάχθηκε η ΝΔ. Κατά δήλωσαν το Κίνημα Αλλαγής, το ΚΚΕ, το ΜέΡΑ 25. Επιφύλαξε δήλωσε η Ελληνική Λύση.</p>
      <p>Την έκπληξή του για τη στάση κομμάτων της αντιπολίτευσης, δήλωσε ο υπουργός Οικονομικών Χρήστος Σταϊκούρας σημειώνοντας ότι οι φορείς που τοποθετήθηκαν νωρίτερα, χαρακτήρισαν θετικές τις διατάξεις του σχεδίου νόμου. «Εκφράζω την έκπληξή μου, μετά την ακρόαση φορέων, για το επί της αρχής "όχι" κομμάτων της αντιπολίτευσης. Δεν αντιλαμβάνομαι πως μπορεί κάποιος να πει όχι, επί της αρχής, όταν όλοι οι φορείς ρωτήθηκαν αν θέλουν να αποσυρθεί κάποια διάταξη του νομοσχεδίου και κανείς δεν είπε ότι πρέπει να αποσυρθεί κάποια διάταξη. Όλοι οι φορείς, επί της αρχής είναι θετικοί, όλη η κοινωνία είναι θετική, όλα τα σημειώματα που έχουμε πάρει κινούνται προς τη σωστή κατεύθυνση-βεβαίως ζητούν μεγαλύτερες μειώσεις φόρων- αλλά επί της αρχής όλοι είναι θετικοί, εκτός, από κάποια κόμματα της αντιπολίτευσης. Αυτό δείχνει, και λυπάμαι γι΄αυτό, ότι δεν έχουν αυτά τα κόμματα καμία επαφή με την πραγματική οικονομία», σχολίασε ο υπουργός Οικονομικών Χρήστος Σταϊκούρας.</p>
      <p>
        <b>Ο σχεδιασμός για τη διεύρυνση της φορολογικής βάσης</b>
      </p>
      <p>Είναι κρίσιμο σημείο να διευρύνουμε τη φορολογική βάση, ανέφερε ο υπουργός Οικονομικών Χρήστος Σταϊκούρας μιλώντας, νωρίτερα, στην ακρόαση φορέων επί του φορολογικού νομοσχεδίου. Ο κ. Σταϊκούρας άνοιξε τα χαρτιά του λέγοντας ότι η διεύρυνση αυτή θα επιχειρηθεί με τρεις τρόπους το επόμενο διάστημα.</p>
      <p>Επισήμανε ότι επιλογή της σημερινής κυβέρνησης, σε αντιδιαστολή με την κυβέρνηση ΣΥΡΙΖΑ που μείωσε το αφορολόγητο, είναι να διευρύνει τη φορολογική βάση με τρεις τρόπους.</p>
      <p>«Ο ένας τρόπος είναι με τις ηλεκτρονικές συναλλαγές. Οι ηλεκτρονικές συναλλαγές παγκοσμίως είναι κομβικό στοιχείο, να διευρύνεις τη φορολογική βάση μειώνοντας τη φοροδιαφυγή. Ο δεύτερος τρόπος είναι με τις αντικειμενικές αξίες και την ακίνητη περιουσία. Σας προϊδεάζω ότι με την άσκηση που θέλουμε να ολοκληρώσουμε τον Μάιο, εκτιμούμε ότι θα ενταχθούν περισσότερες 3.000 επιπλέον ζώνες στο σύστημα αντικειμενικού προσδιορισμού, οι οποίες θα προστεθούν στις υφιστάμενες 10.216 ζώνες. Όλες αυτές οι ζώνες είναι εντός σχεδίου πόλης, ενώ αναπροσαρμογή της προσέγγισης θα υπάρξει και για τις εκτός σχεδίου πόλης περιοχές. 'Αρα διευρύνουμε την γκάμα, ώστε να μειώσουμε τη φορολόγηση αυτών των πολιτών που επί χρόνια πληρώνουν. Η τρίτη κατηγορία που επιλέγουμε είναι η ορθολογική φορολόγηση αυτών που δεν πληρώνουν και χρησιμοποιούν υπηρεσίες, όπως είναι οι Airbnb», εξήγησε ο υπουργός Οικονομικών.</p>
      <p>«Η πολιτική δεν γίνεται με εντυπώσεις. Γίνεται με ουσία και με πράξεις και θα διαπιστώσετε επιπλέον πράξεις, το επόμενο διάστημα», προσέθεσε ο κ. Σταϊκούρας που νωρίτερα είχε ακούσει τους πολύτεκνους στην Επιτροπή Οικονομικών της Βουλής. «Εμείς δεν θέλουμε να δημιουργήσουμε κοινωνικό αυτοματισμό. Η πολιτική μας είναι μη ταξική. Το έχουμε πει: η πολιτική μας δεν έχει ταξικό πρόσημο, θα βοηθήσουμε όλη την κοινωνία. Αλλά, θα δώσουμε ιδιαίτερη σημασία στα χαμηλότερα και τα μεσαία εισοδηματικά στρώματα και σε ευάλωτες κοινωνικές ομάδες», υπογάμμισε.</p>
      <p>
        <b>Απ. Βεσυρόπουλος: Και άλλες μειώσεις στην τετραετία</b>
      </p>
      <p>«Τηρούμε τις δεσμεύσεις μας. Είναι το πρώτο νομοσχέδιο με μειώσεις φόρων. Λίγο υπομονή, θα υπάρξουν και άλλες μειώσεις μέσα στην τετραετία», τόνισε, από την πλευρά του, ο υφυπουργός Οικονομικών, αρμόδιος για την Φορολογική Πολιτική και τη Δημόσια Περιουσία, Απόστολος Βεσυρόπουλος, για το αίτημα των φορέων, που εκλήθησαν στην επιτροπή Οικονομικών της Βουλής, να υπάρξουν περαιτέρω μειώσεις φόρων.</p>
      <p>«Έχουμε πολλά χρόνια να δούμε σε νομοσχέδιο υπουργείου Οικονομικών, να υπάρχει τέτοια θετική κρίση στη διαδικασία ακρόασης φορέων», σχολίασε ο κ. Βεσυρόπουλος και παρατήρησε ότι αναγνωρίζεται η μείωση φόρων.</p>
      <p>«Προεκλογικά είχαμε πει ότι οι μειώσεις φόρων θα ισχύουν για εισοδήματα από 1.1.2020. Ο πρωθυπουργός όμως είπε ότι δύο μέτρα θα ισχύσουν έναν χρόνο νωρίτερα, από το 2019. Είναι η μείωση για τον ΕΝΦΙΑ και η μείωση του φόρου εισοδήματος στα νομικά πρόσωπα. Συνεπώς, τηρούμε τις δεσμεύσεις μας. Φέρνουμε όλα τα υπόλοιπα μέτρα όπως είχαμε εξαγγείλει», σημείωσε ο υφυπουργός Οικονομικών και πρόσθεσε: «Φυσικά όλα δεν γίνονται ούτε στο πρώτο φορολογικό νομοσχέδιο της κυβέρνησης, ούτε στο πρώτο τρίμηνο. Έχουμε μπροστά μας 4 χρόνια. 'Αρα, λίγο υπομονή, σίγουρα θα υπάρξουν και νέες μειώσεις».</p>
      <p>Για την εισφορά αλληλεγγύης και το τέλος επιτηδεύματος, ο κ.Βεσυρόπουλος είπε ότι πρόθεση της κυβέρνησης είναι να καταργηθούν αυτοί οι δύο φόροι και η πρόθεση αυτή έχει αποτυπωθεί και στο πρόγραμμα της ΝΔ. «Στη διάρκεια της πορείας και, λαμβάνοντας υπόψη την οικονομική κατάσταση της χώρας μας, πρόθεσή μας είναι να καταργηθούν», ανέφερε και πρόσθεσε ότι «η εισφορά αλληλεγγύης ήταν ένας έκτακτος φόρος, νομοθετήθηκε το 2011, είχε χρόνο εφαρμογής μέχρι 31.12.2016, ήρθε η ΝΔ το 2014 και τον μείωσε κατά 30% και έρχεται ο ΣΥΡΙΖΑ, τον κάνει μόνιμο φόρο και υπερτριπλασιάζει τους φορολογικούς συντελεστές. Εμείς λέμε ότι πρόθεσή μας είναι να τον καταργήσουμε και το ίδιο λέμε για το τέλος επιτηδεύματος».</p>
      <p>Για τα ηλεκτρονικά βιβλία και την ηλεκτρονική υπογραφή, ο υφυπουργός είπε ότι είναι θέμα που εξετάζεται από το υπουργείο Οικονομικών. «Δεν μπορούσε να μπει τώρα στο φορολογικό νομοσχέδιο. Εξετάζουμε πως θα το δρομολογήσουμε», σημείωσε. Για τα πρόστιμα των τροποποιητικών δηλώσεων ανέφερε ότι, επίσης, το υπουργείο Οικονομικών εξετάζει τη σχετική διάταξη, προκειμένου να κατατεθεί σύντομα στη Βουλή με στόχο να εξορθολογιστεί.</p>
      <related>
        <h4>ΣΧΕΤΙΚΑ ΑΡΘΡΑ (+30) 211 200 8300 info@realnews.gr         Copyright ©2019 RealNews All Rights Reserved</h4>
        <a href="https://www.real.gr/oikonomia/arthro/staikouras_autos_einai_o_sxediasmos_gia_ti_dieurynsi_tis_forologikis_basis-590561/"/>
        <a href="https://www.facebook.com/real.gr"/>
        <a href="https://twitter.com/Real_gr"/>
        <a href="https://www.youtube.com/user/Realgrportal"/>
        <a href="https://plus.google.com/+realgr"/>
        <a href="https://www.real.gr/oikonomia/arthro/staikouras_ta_metra_exoun_metarrythmistiko_prosimo_to_sxedio_dieurynsis_tis_forologikis_basis-590606/#"/>
        <a href="https://www.real.gr/r.asp?catid=42930"/>
        <a href="https://www.real.gr/r.asp?catid=42927"/>
        <a href="https://media.real.gr//filesystem/Multimedia/pdf/diktio_anametadosis_RealFM_22.11.18_id25046.pdf"/>
        <a href="https://www.real.gr/poioi_eimaste/"/>
        <a href="https://www.real.gr/epikoinonia/"/>
        <a href="https://www.real.gr/oroi_xrisis/"/>
        <a href="https://www.real.gr/prostasia_prosopikon_dedomenon/"/>
      </related>
    </article>
  </body>
</html>