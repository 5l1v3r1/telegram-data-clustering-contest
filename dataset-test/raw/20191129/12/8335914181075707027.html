<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/lyubopitno/vpechatliavashtiiat-audio-vizualnen-koncert-mezhdu-dva-sviata-svyrza-klasikata-i-kosmosa-6102707"/>
    <meta property="og:site_name" content="Vesti"/>
    <meta property="article:published_time" content="2019-11-29T12:03:00+00:00"/>
    <meta property="og:title" content="Впечатляващият аудио-визуалнен концерт „Между два свята“ свърза класиката и космоса"/>
    <meta property="og:description" content="Една от големите изненади за ценителите беше изпълнението на Фантазия „Вещиците“ - за първи път след 205 години"/>
  </head>
  <body>
    <article>
      <h1>Впечатляващият аудио-визуалнен концерт „Между два свята“ свърза класиката и космоса</h1>
      <h2>Една от големите изненади за ценителите беше изпълнението на Фантазия „Вещиците“ - за първи път след 205 години</h2>
      <address>
        <time datetime="2019-11-29T12:03:00+00:00">29 Nov 2019, 12:03</time>
      </address>
      <p>Фантазия и реалност се сляха по време на впечатляващия концерт-спектакъл „Между два свята“ в началото на тази седмица. Паганини и Шопен оживяха чрез Марио Хосен и Адриан Йотикер, които изправиха в музикален дуел две емблематични за музикалната история личности. На фона на съновидения и въздействащи картини, в Зала 1 на НДК, двамата виртуози преведоха публиката през експресивния и демоничен свят на Паганини и стаената чувствителност на Шопен. Впечатляващото мултимедийно шоу разкри музикалната история чрез форми от природата и геометрията, достигайки до космическите пространства, където гениалният дух остава овековечен. Самият финал беше белязан от общо изпълнение на музикантите, които с помощта на Менделсон намериха път между двамата толкова различни на пръв поглед композитори. Аудио-визуалният проект е дело на артиста Поли Герасимова, а сценарият е създаден от Марияне Шулц.</p>
      <figure>
        <img src="https://m5.netinfo.bg/media/images/40998/40998323/655-402-a.jpg"/>
      </figure>
      <p>Една от големите изненади за ценителите беше изпълнението на Фантазия „Вещиците“ - за първи път след 205 години любимото произведение на Паганини беше представено в оригиналния си авторски вариант в зала 1 на НДК. Вариации върху тема от фантастичния балет на Салваторе Вигано “Ореха на Беневенто” по музика на Франц Зюсмайер, което е представено за първи път на сцената от маестро Хосен, считан за най-добрия интерпретатор на Паганини в света. Професор Хосен посвещава дълги години в изследователска работа върху творчеството на италианския виртуоз. </p>
      <p>Магията на музиката беше допълнена от талантливите музиканти на „Камерата Орфика“ под диригентството на австрийския диригент Кристиян Шулц. Приказната реалност, създадена от струни, клавиши на пиано и аудио-визуални ефекти, намери свое продължение в аплосидментите на развълнуваната публика в залата.</p>
    </article>
  </body>
</html>