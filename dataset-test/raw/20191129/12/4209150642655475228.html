<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Cubrilovic-Parlament-potpuno-otvoren-za-javnost-i-medije/571141?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T12:07:02+00:00"/>
    <meta property="og:title" content="Čubrilović: Parlament potpuno otvoren za javnost i medije"/>
    <meta property="og:description" content="BANJALUKA - Predsjednik Narodne skupštine Republike Srpske Nedeljko Čubrilović rekao je da je parlament Srpske, kao najviši zakonodavni organ vlasti u Republici, potpuno otvoren za javnost i medije koji javnosti prenose informacije."/>
  </head>
  <body>
    <article>
      <h1>Čubrilović: Parlament potpuno otvoren za javnost i medije</h1>
      <address><time datetime="2019-11-29T12:07:02+00:00">29 Nov 2019, 12:07</time> by <a rel="author">Srna</a></address>
      <p>BANJALUKA - Predsjednik Narodne skupštine Republike Srpske Nedeljko Čubrilović rekao je da je parlament Srpske, kao najviši zakonodavni organ vlasti u Republici, potpuno otvoren za javnost i medije koji javnosti prenose informacije.</p>
      <p>Čubrilović je danas polaznike Akademije za političke lidere u BiH, kao i učenike srednjih škola, koji su u posjeti parlamentu u okviru Dana otvorenih vrata, upoznao o radu, ovlaštenjima i poslovniku parlamenta Srpske.</p>
      <p>On je rekao da u parlamentu Republike Srpske postoji skupštinski Odbor za pitanja djece, mladih i sporta koji se u saradnji sa resornim republičkim ministarstvom bavi pitanjima mladih.</p>
      <p>Odgovarajući na pitanja studenata, Čubrilović je naveo da je na mladima nakon školovanja da sami donesu odluku o tome gdje će živjeti i raditi, ali da je najbolje da to bude u zemlji u kojoj su rođeni.</p>
      <p>Čubrilović je istakao da je u Republici Srpskoj važno razvijati realni sektor, odnosno privredu, koja donosi novostvorenu vrijednost.</p>
      <p>Miloš Lolić, student banjalučkog Pravnog fakulteta, koji je član Akademije za političke lidere u BiH, izrazio je zadovoljstvo činjenicom da je ušao u ovaj program i što je u Narodnoj skupštini Republike Srpske.</p>
      <p>"Zadovoljni smo odgovorima koje smo dobili od predsjednika Narodne skupštine Republike Srpske", rekao je novinarima Lolić.</p>
      <p>Predstavnik Akademije za političke lidere u BiH Nermin Salkić rekao je da bi kao budući političar pozvao sve na konsenzus.</p>
      <p>"Mislim na konsenzus, ali ne u idealističkom smislu, već da neke stvari koje nas dugo muče stvimo po strani, a da se pozabavimo sami sobom, odnosno da učinimo ovo društvo boljim za sve", dodao je Salkić.</p>
    </article>
  </body>
</html>