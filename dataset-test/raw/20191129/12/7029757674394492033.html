<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/rusiya-komentira-reaktsiyata-na-evropa-sreshtu-ideyata-i-za-moratorium-varhu-raketite.html"/>
    <meta property="og:site_name" content="News.bg"/>
    <meta property="article:published_time" content="2019-11-29T12:36:17+00:00"/>
    <meta property="og:title" content="Русия коментира реакцията на Европа срещу идеята ѝ за мораториум върху ракетите"/>
    <meta property="og:description" content="Всички страни споделяли опасенията на Русия за контрола над оръжията"/>
  </head>
  <body>
    <article>
      <h1>Русия коментира реакцията на Европа срещу идеята ѝ за мораториум върху ракетите</h1>
      <address>
        <time datetime="2019-11-29T12:36:17+00:00">29 Nov 2019, 12:36</time>
      </address>
      <p>Налагането на <b>мораториум върху разполагането на ракети със среден и малък обсег в Европа е въпрос на преговори</b>. Това коментира говорителят на руския президент Дмитрий Песков, цитиран от руските медии.</p>
      <p>"Всичко това е въпрос на преговори. <b>Никоя от страните не може да каже, че не споделя опасенията на Русия</b> във връзка с факта, че такава важна област - <b>контрола над оръжията - остана без никаква документална или юридическо-правна регулация</b>", коментира той.</p>
      <p>Вчера правителството на Германия заяви, че не приема предложението на Москва за мораториум върху ракетите, позовавайки се на изявление на генералния секретар на НАТО Йенс Столтенберг от 2 август.</p>
      <p>От своя страна френският президент Еманюел Макрон също заяви, че <b><a href="https://news.bg/int-politics/kremal-makron-ni-kaza-che-e-gotov-za-dialog-s-putin-za-raketite-v-evropa.html">инициативата на Русия не може да бъде приета</a></b> в сегашния си вид, но може да послужи като основа за преговори.</p>
      <p>В края на септември руският президент Владимир <b><a href="https://news.bg/world/putin-s-poslanie-kam-nato-za-raketen-shtit.html">Путин изпрати предложение</a></b> до редица страни, включително членки на НАТО, за налагане на мораториум върху ракетите със среден и малък обсег в Европа и други региони.</p>
    </article>
  </body>
</html>