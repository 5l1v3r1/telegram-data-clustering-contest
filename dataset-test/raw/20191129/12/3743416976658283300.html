<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ma.hu/belfold/337797/Dontott_a_kormany_minden_18_ev_alatti_SMAbeteg_megkaphatja_a_Spinrazakezelest"/>
    <meta property="og:site_name" content="www.ma.hu"/>
    <meta property="article:published_time" content="2019-11-29T12:51:00+00:00"/>
    <meta property="og:title" content="Döntött a kormány: minden 18 év alatti SMA-beteg megkaphatja a Spinraza-kezelést"/>
    <meta property="og:description" content="Nem kell külön kérelmezni, mostantól minden 18 év alatti SMA-beteg megkapja a Spinraza-kezelést – jelentette be Kásler Miklós, az emberi erőforrások minisztere. Már már meg is kötötték a megállapodást az Európában is törzskönyvezett készítmény forgalmazójával.A 2017-ben törzskönyvezett Spinraza nevű készítményt 2018 eleje óta alkalmazzák Magyarországon a gerincvelői eredetű izomsorvadás kezelésére. A terápia során a betegek szervezetébe a kezdetben kéthetente, később négyhavonta lumbálásos technikával juttatják a hiányzó fehérjét. A kezelés élethosszig tartó, injekcióként 23 millió forint.Ezt eddig egyedi elbírálást esetén fizette ki a Nemzeti Egészségbiztosítási Alapkezelő (NEAK): tavaly 30, azóta további 24 gyermeknek.A gyógyszer forgalmazójával született megállapodás értelmében mostantól nem kell külön elbírálást kérni, így hamarosan további 12-15 gyermek kezelése kezdődhet meg, és minden eddigi terápiát is folytatni fognak. Azok is részesülhetnek a kezelésben, akiknek a kérelmét eddig visszautasították. Az…"/>
  </head>
  <body>
    <article>
      <h1>Döntött a kormány: minden 18 év alatti SMA-beteg megkaphatja a Spinraza-kezelést</h1>
      <h2>A kezelés injekcióként 23 millió forint, ezt eddig egyedi elbírálást esetén fizette ki a Nemzeti Egészségbiztosítási Alapkezelő.</h2>
      <address><time datetime="2019-11-29T12:51:00+00:00">29 Nov 2019, 12:51</time> by <a rel="author" href="http://www.ma.hu/tart/index" target="_blank">ma.hu</a></address>
      <p>Nem kell külön kérelmezni, mostantól minden 18 év alatti SMA-beteg megkapja a Spinraza-kezelést – jelentette be Kásler Miklós, az emberi erőforrások minisztere. Már már meg is kötötték a megállapodást az Európában is törzskönyvezett készítmény forgalmazójával.<br/><br/>A 2017-ben törzskönyvezett Spinraza nevű készítményt 2018 eleje óta alkalmazzák Magyarországon a gerincvelői eredetű izomsorvadás kezelésére. A terápia során a betegek szervezetébe a kezdetben kéthetente, később négyhavonta lumbálásos technikával juttatják a hiányzó fehérjét. A kezelés élethosszig tartó, injekcióként 23 millió forint.<br/><br/>Ezt eddig egyedi elbírálást esetén fizette ki a Nemzeti Egészségbiztosítási Alapkezelő (NEAK): tavaly 30, azóta további 24 gyermeknek.<br/><br/>A gyógyszer forgalmazójával született megállapodás értelmében mostantól nem kell külön elbírálást kérni, így hamarosan további 12-15 gyermek kezelése kezdődhet meg, és minden eddigi terápiát is folytatni fognak. Azok is részesülhetnek a kezelésben, akiknek a kérelmét eddig visszautasították. Az érintettek a kedvező döntésekről szóló értesítéseket a jövő hét elején megkapják.<br/><br/>Az orvosok jó véleménnyel vannak a készítménnyel kapcsolatban, sőt a Spinraza-kezelést kapta korábban Zente és Levente is, így a két kisfiú jó általános állapotban volt, amikor megkapták a Zolgensma nevű gyógyszert.<br/><br/>A két gyógyszer célja hasonló, a hiányzó fehérjét pótolja a kicsik szervezetéből, de míg a Spinraza bejuttatja ezt, addig a Zolgensma egy vírus segítségével a szervezetet veszi rá, hogy termelje. Ezért az utóbbit elég egyszer beadni.<br/><br/>A hvg.hu <a href="https://hvg.hu/itthon/20191129_Dontott_a_kormany_minden_18_ev_alatti_SMAbeteg_megkaphatja_a_Spinraza_kezelest?s=hk">szerint </a>a Zolgensma nevű készítményt nem törzskönyvezték Európában, csak az Egyesült Államokban. Ráadásul egy ideig még nem is lesz elérhető. Kásler szerint a gyógyszer európai regisztrációja azért késik, mert kiderült, a cég az első fázisban végzett állatkísérletek eredményét manipulálta, ezért az amerikai hatóság a két évnél idősebbek esetében visszavonta a gyógyszer alkalmazási engedélyét.<br/><br/>A kormány reméli, mielőbb tisztázódnak a körülmények, és ha az európai adminisztráció megadja az engedélyeket, Magyarország is dönt a kérdésben.<br/><br/>Gulyás Gergely Miniszterelnökséget vezető miniszter a csütörtöki kormányinfón jelentette be, hogy a kormány 34 milliárd forint többletforrást biztosít 2019-re az egészségügyi alap javára, részben gyógyszerre, részben gyógyászati segédeszközök, magasabb színvonalú ellátás biztosítása ritka betegségekre.</p>
    </article>
  </body>
</html>