<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/stiri-economice/specialisti-unii-producatori-pun-cacareze-oaie-laptele-vaca-insela-consumatorii-1_5de10bd95163ec427188a559/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-29T12:16:55+00:00"/>
    <meta property="og:title" content="Specialişti: Unii producători pun căcăreze de oaie în lapte, pentru a înşela consumatorii"/>
    <meta property="og:description" content="În această perioadă nu ar trebui să existe pe piaţă lactate proaspete de oaie şi capră, însă unii mici producători şi unele centre de colectare pun căcăreze de oaie în lapte pentru a-i da mirosul specific şi a înşela consumatorii, a declarat, vineri, Dorin Cojocaru, preşedintele Patronatului Laptelui din România, într-o conferinţă de profil, scrie Agepres."/>
  </head>
  <body>
    <article>
      <h1>Specialişti: Unii producători pun căcăreze de oaie în lapte, pentru a înşela consumatorii</h1>
      <address><time datetime="2019-11-29T12:16:55+00:00">29 Nov 2019, 12:16</time> by <a rel="author">Elena Deacu</a></address>
      <h4>În această perioadă nu ar trebui să existe pe piaţă lactate proaspete de oaie şi capră, însă unii mici producători şi unele centre de colectare pun căcăreze de oaie în lapte pentru a-i da mirosul specific şi a înşela consumatorii, a declarat, vineri, Dorin Cojocaru, preşedintele Patronatului Laptelui din România, într-o conferinţă de profil, scrie Agepres.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/zalau/zece-curiozitati-despre-vaci-ajuns-animalul-domestic-mare-poluator-1_5dde78295163ec4271784bd5/index.html"/>
        <a href="https://adevarul.ro/locale/constanta/de-livreaza-romania-oi-vii-tarile-arabe-directiva-ue-protejeaza-traditia-musulmuna-noi-prefera-exportam-gata-taiate-1_5de0ff755163ec4271885c5f/index.html"/>
        <a href="https://adevarul.ro/tech/gadget/vacile-poarta-ochelari-realitate-virtuala-putea-produce-lapte-mai-bun-1_5dde4fb05163ec4271772844/index.html"/>
      </related>
      <p>„Trebuie să precizez, pentru consumatori, ca să nu fie înşelaţi, că oile şi caprele au lactaţie abia în primăvară. Astfel că nu ar trebui să existe pe piaţă lapte şi brânză proaspătă de oaie şi capră”, a spus Cojocaru, potrivit Agerpres.</p>
      <p>Cu toate acestea, pieţele sunt pline de telemea proaspătă de oaie şi capră, care, deşi poate avea mirosul specific, nu are cum să fie produsă din lapte de la aceste animale, a avertizat el.</p>
      <p>„Consumatorii să aibă grijă la miros, pentru că mirosul de lapte de oaie şi capră este unul fin, aparte, nu de bălegar sau de grajd. Am văzut în practica mea că sunt unii mici producători sau centre de colectare a laptelui care aruncă căcăreze de oaie în lapte ca să-i dea miros de oaie”, a susţinut reprezentantul patronatului.</p>
      <p>El a adăugat că, în hipermarketuri şi în comerţul civilizat, această practică nu este posibilă, pentru că toată marfa este controlată de producători, comercianţi, ANPC şi direcţiile sanitar-veterinare, astfel încât să nu fie pusă în pericol sănătatea consumatorilor. </p>
      <hr/>
    </article>
  </body>
</html>