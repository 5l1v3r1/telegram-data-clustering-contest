<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/ekrem-imamoglundan-akp-ve-mhpli-uyelere-ucuz-kahramanlik-258385h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T12:54:00+00:00"/>
    <meta property="og:title" content="Ekrem İmamoğlu'ndan AKP ve MHP'li üyelere: &quot;Ucuz kahramanlık&quot;"/>
    <meta property="og:description" content="İBB Meclisi'nde İSKİ'nin su zammı talebinin AKP ve MHP'li meclis üyeleri tarafından reddedilmesine tepki gösteren İBB Başkanı Ekrem İmamoğlu, &quot;Ucuz kahramanlık&quot; değerlendirmesinde bulundu."/>
  </head>
  <body>
    <article>
      <h1>Ekrem İmamoğlu'ndan AKP ve MHP'li üyelere: "Ucuz kahramanlık"</h1>
      <address><time datetime="2019-11-29T12:54:00+00:00">29 Nov 2019, 12:54</time> by <a rel="author">Yeni Çağ Gazetesi</a></address>
      <p>
        <b>İBB Meclisi'nde İSKİ'nin su zammı talebinin AKP ve MHP'li meclis üyeleri tarafından reddedilmesine tepki gösteren İBB Başkanı Ekrem İmamoğlu, "Ucuz kahramanlık" değerlendirmesinde bulundu.</b>
      </p>
      <p>İstanbul Büyükşehir Belediye Başkanı Ekrem İmamoğlu, İSKİ'nin zam talebinin belediye meclisinde geçmemesine tepki gösterdi.</p>
      <p>Teklifinin AKP ve MHP oylarıyla reddedilmesini "Ucuz kahramanlık" olarak nitelendiren İmamoğlu, şöyle konuştu:</p>
      <p>"Talihsiz bir gündü. Biraz ucuz kahramanlık. Ucuz olduğu kadar da anlamsız bir siyasi hareket. Üzülerek yaşananları akşam dinledim arkadaşlarımdan. Zira tümüyle gerçekle uyuşmayan ne yapmak istediklerinin anlaşılmayan bir karar süreci işlettiler. Birincisi şunu söyleyelim; zamma karşı olmak diye bir kavram üzerinden önce gidelim. Hangi zamma karşısınız? Elektrik, akaryakıt, doğalgaza mı karşısınız. Tüm bu zamları üst üste koyduğunuzda Türkiye’de ortalaması yüzde 50’nin üzerinde. Siz siyasi olarak zam yapılmasına karşı iseniz, ki AKP grubunun siyasi üslerinden talimat almadan hareket etmedikleri ortadadır. Nettir bu. Kendileri de bunu bilirler. Dolayısıyla bu talimat süreci böyle işletildiyse, talimat verenlere keşke İstanbul’u düşünen meclis üyeleri şunu sorsalardı: Siz niçin akaryakıtta zam yaptınız? Ankara’daki milletvekilleri. Orada ve İstanbul meclisinde AK Parti üyeleri çoğunluk. Siz niçin orada akaryakıt, doğalgaz zammına karşı olmadınız? Milletle alay mı ediyorsunuz?"</p>
      <p>
        <b>"ŞOV YAPMANIN İSTANBUL’A HİÇBİR FAYDASI YOK"</b>
      </p>
      <p>"Kapılarına su zammı, afiş bırakmalar bunlar çok komik işler. Vatandaşın aklıyla alay etmeyin. Bu zammı yapılmasını istemediniz mi? Ben de sizi davet ediyorum, Ankara’daki milletvekillerimize seslenin bu millet adına bütün zamları geri alsınlar. Bizim bir sorunumuz yok o zaman, kâra geçeriz. Bütün bu bahsettiğim etkin zamları geri alsınlar o zaman. İSKİ de rahatlasın millet de rahatlasın. Böyle bir sorunumuz yok. İkinci boyutu, verilen teklif o kadar masum ki. Biz istemeyiz zam yapmak ancak onu bile yaparken toplumu düşünerek yaptık. Az tüketenin zammı yaşamayacağı, çok tüketenin daha fazla ücret vereceği üç kademeli bir fiyat tarifesini devreye sokmak adına bir öneri oluşturdu benim arkadaşlarım Bunları görmezden gelip, şov yapmanın hiçbir faydası İstanbul’a yok."</p>
      <p>
        <b>“ÖNCE BUNUN LA BİR YÜZLEŞSİNLER”</b>
      </p>
      <p>"Bakın İSKİ’nin bütçesini konuşuyoruz. İSKİ yatırım yapacak. İSKİ İstanbul’u nasıl devraldı? Sayın Cumhurbaşkanı’nın ifadesi ile, ‘biraz kuraklık yaşayınca su sorunu yaşayacak’ tereddüdünü ortaya koydu. Haklılar. Çünkü biz öyle bir İstanbul devraldık. Haklılar. Daha önce seçimde söyledikleri gibi 2040’a kadar, 2071’e kadar nüfus 30-35 milyon da olsa su sorunu yaşamayacak bir İstanbul devralmadık. Önce bunun la bir yüzleşsinler."</p>
      <related>
        <a href="https://www.yenicaggazetesi.com.tr/tasarrufun-tumu-borclarda-kullaniliyor-258099h.htm"/>
        <a href="https://www.yenicaggazetesi.com.tr/cumhur-ittifakinda-aykiri-ses-256444h.htm"/>
        <a href="https://www.yenicaggazetesi.com.tr/af-tasarisinda-yeni-gelisme-yargi-paketlerinde-yer-almayacak-255302h.htm"/>
        <a href="https://www.yenicaggazetesi.com.tr/mhpli-cemal-enginyurttan-akpli-baskana-sert-elestiriler-254882h.htm"/>
      </related>
    </article>
  </body>
</html>