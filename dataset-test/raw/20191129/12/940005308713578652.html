<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/guvernul-va-modifica-ordonanta-114-ordonanta-lacomiei-adoptata-de-psd-si-alde.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-29T12:36:00+00:00"/>
    <meta property="og:title" content="Guvernul va modifica ordonanța 114, ”ordonanța lăcomiei”, adoptată de PSD și ALDE"/>
    <meta property="og:description" content="Premierul Ludovic Orban a anunțat, vineri, că Guvernul pregătește un proiect de modificare a controversatei ordonanțe 114, numită și ”ordonanța lăcomiei”."/>
  </head>
  <body>
    <article>
      <h1>Guvernul va modifica ordonanța 114, ”ordonanța lăcomiei”, adoptată de PSD și ALDE</h1>
      <h2>Premierul Ludovic Orban a anunțat, vineri, că Guvernul pregătește un proiect de modificare a controversatei ordonanțe 114, numită și ”ordonanța lăcomiei”.</h2>
      <address>
        <time datetime="2019-11-29T12:36:00+00:00">29 Nov 2019, 12:36</time>
      </address>
      <p>Șeful Executivului a avut vineri o întâlnire cu membrii Coaliției pentru Dezvoltarea României, din care fac parte 45 de organizații și membri asociați.</p>
      <p>Orban a declarat că intenția sa este să se acționeze cât mai repede și să se abroge unele prevederi care au provocat deja nemulțumiri în rândul oamenilor de afaceri.</p>
      <p>”<i>Chiar am discutat cu colegii mei să pregătim un proiect de modificare a ordonanței 114, care să abroge cele mai multe din articole din domeniul energiei, în domeniul fondurilor de pensii, în domeniul financiar-bancar, suprataxarea din domeniul comunicațiilor, fantomaticul fond de dezvoltare și investiții și o mulțime de alte prevederi care au afectat extrem de negativ mediul de afaceri. Și aici vom acționa un pic mai repede decât mi-aș dori, dar cu siguranță vă vom consulta cu privire la forma finală a proiectului de lege pe care intenționăm să-l adoptăm în ședința de Guvern și să cerem adoptarea de către Parlament.” -</i> le-a spus Orban liderilor CDR.</p>
      <p>Coaliția pentru Dezvoltarea României reprezintă peste 54 000 de companii care generează în jur de 1,2 milioane de locuri de muncă și peste 50% din PIB.</p>
      <p>La sfârșitul anului 2018, Ordonanţa 114 a introdus o aşa-zisă ″taxă pe lacomie″⁣, calculată în funcţie de indicele ROBOR, despre care fosta coaliţie de guvernare PSD și ALDE a susţinut că ar fi manipulat de bancheri.</p>
      <p>Băncile urmau să fie taxate cu un anumit procent din toate activele lor, în funcție de ROBOR şi ar fi ajuns să achite 5,4 miliarde de lei la stat.</p>
      <p>De asemenea, ordonanța 114 instituie taxe noi pe cifra de afaceri pentru sectorul energetic şi telecom, precum şi taxe pe activele din sistemul bancar. În energie, companiile vor plăti o contribuţie de 2% din cifra de afaceri. Totodată, preţul gazelor şi al energiei electrice este plafonat la 68 lei/MWh în perioada 1 aprilie 2019 - 28 februarie 2022.</p>
      <p>Sursa: Pro TV</p>
    </article>
  </body>
</html>