<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/sport/lyzovani-snowboarding/sp-ruka-beh-na-lyzich-sprint.A191129_122531_lyzovani_par"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T12:25:00+00:00"/>
    <meta property="og:title" content="Sprint v Ruce ovládli Fallaová a Klaebo, čeští běžci na lyžích bez bodů"/>
    <meta property="og:description" content="Norští favorité Johannes Klaebo a Maiken Fallaová vyhráli ve finské Ruce sprint klasickou technikou. Žádný z osmi českých běžců na lyžích v boji o první body v nové sezoně Světového poháru nepostoupil z kvalifikace."/>
  </head>
  <body>
    <article>
      <h1>Sprint v Ruce ovládli Fallaová a Klaebo, čeští běžci na lyžích bez bodů</h1>
      <address><time datetime="2019-11-29T12:25:00+00:00">29 Nov 2019, 12:25</time> by <a rel="author">ČTK</a></address>
      <p>Norští favorité Johannes Klaebo a Maiken Fallaová vyhráli ve finské Ruce sprint klasickou technikou. Žádný z osmi českých běžců na lyžích v boji o první body v nové sezoně Světového poháru nepostoupil z kvalifikace.</p>
      <p>Ke čtvrtfinálové účasti měl nejblíže Michal Novák, kterého na 1,4 km dlouhé trati dělilo od třicátého místa sedm pozic a 1,17 sekundy. Na postup nedosáhli ani Luděk Šeller (41.) a Jan Pechoušek (65.). </p>
      <p>Mezi ženami skončila Kateřina Razýmová 44. a za postupem zaostala o 2,29 sekundy. Neuspěly ani Sandra Schützová (49.), Kateřina Janatová (52.), Tereza Beranová (55.) a Petra Nováková (58.).</p>
      <p>Olympijský šampion z Pchjongčchangu Klaebo malý křišťálový glóbus za sprinterské hodnocení obhajuje, kromě toho i velký za celkové prvenství. Teď vyhrál rekordní 17. sprinterský závod seriálu, a to s náskokem více než čtyř sekund před krajanem Paalem Golbergem.</p>
      <p>Fallaová si v Ruce doběhla pro jubilejní 20. sprinterský triumf a na druhém místě historické tabulky vyrovnala Slovinku Petru Majdičovou. Dvakrát více výher má norská legenda Marit Björgenová. </p>
      <p>Vítězka sprinterské klasifikace z minulé sezony Švédka Stina Nilssonová doběhla pátá.  Celková vítězka SP Norka Ingvild Flugstad Östbergová vstoupí do sezony později, podle některých médií má totiž zdravotní potíže kvůli přetrénovanosti. Její předchůdkyně na pohárovém trůnu a krajanka Heidi Wengová obsadila v kvalifikaci první nepostupové místo.</p>
      <h3>Úvodní závody SP v běhu na lyžích v Ruce</h3>
      <p>Sprint klasicky (1,4 km)</p>
      <p><b>Muži: </b>1. Klaebo 2:39,47, 2. Golberg (oba Nor.) -4,17, 3. Jouve (Fr.) -4,62, 5. Bolšunov (Rus.) -5,24, 5. Iversen (Nor.) -5,96, 6. Svensson (Švéd.) -9,50, <b><i>...v kvalifikaci 37. M. Novák, 41. Šeller, 65. Pechoušek (všichni ČR).</i></b></p>
      <p><b>Ženy:</b> 1. Fallaová (Nor.) 3:05,70, 2. Sundlingová (Švéd.) -2,33, 3. Bjornsenová (USA) -2,77, 4. Stensethová (Nor.) -2,78, 5. Nilssonová (Švéd.) -7,00, 6. T. Wengová (Nor.) -17,61, ...<b><i>v kvalifikaci 44. Razýmová, 49. Schützová, 52. Janatová, 55. Beranová, 58. Nováková (všechny ČR).</i></b></p>
    </article>
  </body>
</html>