<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/29/3998805_jandarmeriiata_poluchi_poveche_pravomoshtiia/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T12:24:00+00:00"/>
    <meta property="og:title" content="Жандармерията получи повече правомощия, Патриотите искат и доброволни отряди"/>
    <meta property="og:description" content="Депутатите приеха на първо четене със 102 гласа &quot;за&quot; промените в Закона за МВР."/>
  </head>
  <body>
    <article>
      <h1>Жандармерията получи повече правомощия, Патриотите искат и доброволни отряди</h1>
      <address><time datetime="2019-11-29T12:24:00+00:00">29 Nov 2019, 12:24</time> by <a rel="author" href="https://www.dnevnik.bg/author/612" target="_blank">Ина Друмева</a></address>
      <p>На първо четене и със 102 гласа "за", 19 "против" и 29 "въздържал се" парламентът прие на първо четене <a href="https://parliament.bg/bills/44/902-01-48.pdf">промени в Закона за МВР</a>.<br/>.<br/>Законопроектът предвижда <a href="https://www.dnevnik.bg/bulgaria/2019/01/26/3380915_kriminalistika_kato_po_filmite_i_2000_lv_globa_za/">няколко основни промени</a>. Дирекция "Жандармерия" ще се казва "Жандармерия, специални операции и борба с тероризма" и ще бъде част от Главна дирекция "Национална полиция".</p>
      <p>Жандармерията вече ще има правомощия да предотвратява и пресича терористични действия, да освобождава заложници, да задържа и обезврежда особено опасни престъпници и престъпни групи. Освен това законът предвижда и още нови правомощия – да откриват и неутрализират взривове, да извършват експертни оценки на взривни вещества и да участват в контрола за спазването на правилата за движение по пътищата извън населените места.</p>
      <p>Законът предвижда възможност при критични ситуации след престъпна дейност да се създават специализирани звена за реагиране в структурите на полицията, включително и в областните дирекции на МВР. В медицинския институт на министерството ще може да се създават отдели, сектори и лаборатории, а Националният институт по криминалистика ще участва в огледи на местопроизшествия при тежки престъпления в страната, ще участва в обучението на служители.</p>
      <p>Събраните пръстови отпечатъци, ДНК проби и балистични следи ще се събират в база данни и ще бъдат обменяни с дружи държави. В Института по психология на МВР също ще има възможност за създаване на допълнителни звена, а експертите ще трябва да реагират на кризисни ситуации, да изготвят изследвания и поведенчески анализи на определени лица.</p>
      <p>В МВР няма да се назначават служители служба при установена зависимост или злоупотреба с наркотични вещества и аналози, както и при отказ да бъдат изследвани. Предвидена е и разпоредба за временно отстраняване на служител, който се яви на работа в състояние, за което може да се предположи, че е след употреба на наркотично вещество.</p>
      <p>Промените в закона предвиждат и санкции при нападение над полицаи и пожарникари при изпълнение на служебните им задължения, а наказанието е 2000 лв. глоба.</p>
      <h3>Патриотите искат и доброволни отряди</h3>
      <p>Обединени патриоти обявиха, че подкрепят предложенията за промени в закона, но ще направят предложение между първо и второ четене да се въведат и регламентират доброволни отряди.</p>
      <p>Искрен Веселинов оцени като положителни предвидените промени, тъй като със закона се "създава допълнителен респект и води до вътрешно преструктуриране, което ще доведе до по-добро функциониране". Той обяви, че настояват за предложението на "Обединени патриоти" да се регламентира дейността на доброволни отряди, които да работят в синхрон и под ръководството на МВР. "Това е част от общите приоритети, които са ни събрали в управлението", добави Веселинов.</p>
      <p>Малко по-късно министърът на вътрешните работи Младен Маринов също коментира темата в кулоарите на парламента. Според него тази идея трябва да се обмисли изключително внимателно, за да не се стигне както до случаи на саморазправа, така и до ситуации с риск за живота и здравето на доброволците.</p>
      <p>Маринов даде пример с доброволците, които помагат при гасенето на пожарите, както и със съдействието на ловни дружинки при издирване на хора, които са се загубили в гората. По думите му полицейските служители минават специализирани обучения и са подготвени да действат в рискови ситуации, а в случая става дума за определени полицейски правомощия, които са делегирани от законодателя.</p>
      <p>"Това е тема, която ще срещне и подкрепа, и противници. Възниква въпросът дали да се делегират такива правомощия, на какви хора, дали самите те ще са защитени и подготвени. Това е сложен момент, който трябва да се изпипа, за да няма напрежение в обществото, но и да се изключи възможността тези хора да бъдат поставени в риск", заяви Младен Маринов.</p>
      <p>По думите му доброволни отряди биха могли да помагат на полицията, но не и да са ангажирани с борбата с престъпността. "Абсурдно е да се стига до граждански арести и не трябва да има опасност от саморазправа", подчерта Маринов.</p>
      <figure>
        <img src="https://www.dnevnik.bg/shimg/zx780_3998849.jpg"/>
        <figcaption>Според министър Младен Маринов темата за доброволните отряди трябва да бъде обсъдена много внимателно <br/>© Велко Ангелов</figcaption>
      </figure>
      <p>Според Красимир Янков от БСП обаче все повече се занижава ролята на полицията. "Вместо полицията да е близо до хората, виждаме все повече нарастващ капацитет на звена и на жандармерията например. Добавят се чисто полицейски функции. Освен това слабо съвместими звена могат да са под единно ръководство", коментира Янков.</p>
      <p>"Вече 10 г. ни се демонстрира точно това и затова се налагат тези чести промени. Странно е, че дори министър, произхождащ кариерно от тази система, предприема мерки за все по-пълното обезличаване на полицията. Явно след ГЕРБ ще е нужна истинска реформа на МВР", заяви още депутатът от левицата.</p>
      <h3>За промените се заговори след убийството на Виктория Маринова в Русе</h3>
      <p>За необходимостта от промени в законодателството се заговори около разследването на убийството в Русе на телевизионната водеща Виктория Маринова. Тогава <a href="https://www.dnevnik.bg/bulgaria/2018/10/07/3323247_ima_dostatuchno_dnk_material_ubiistvoto_v_ruse_shte/?ref=home_main_news">главният прокурор Сотир Цацаров критикува</a> работата на института за прекалената му "научност", а премиерът Бойко Борисов обеща<a href="https://www.dnevnik.bg/citat_na_deniia/2018/10/07/3323345_citat_na_denia_instituta_po_kriminalistika_da_go/"> "да го направим като по филмите"</a>.</p>
      <p>Тялото на Виктория Маринова <a href="https://www.dnevnik.bg/bulgaria/2018/10/07/3323144_televizionna_vodeshta_e_ubita_po_osobeno_jestok_nachin/">бе открито до крайбрежната алея в Русе на 6 октомври</a> миналата година, а <a href="https://www.dnevnik.bg/bulgaria/2018/10/17/3329235_ekstradiraniiat_ot_germaniia_severin_krasimirov_veche/">четири дни по-късно в Германия бе арестуван</a> укрилият се там Северин Красимиров. Той се призна за виновен и през април Окръжният съд в Русе го <a href="https://www.dnevnik.bg/bulgaria/2019/04/22/3423790_ubiecut_na_jurnalista_viktoriia_marinova_poluchi_30/">осъди на 30 години затвор</a>.</p>
      <p>Случаят обаче извади на светло редица проблеми при разследването. Оказа се, че Маринова не е била идентифицирана бързо, защото са липсвали документите й за самоличност, а междувременно Северин Красимиров е успял да напусне страната и да се укрие.</p>
      <p>Престъплението бе отразено и в много чужди медии, сред които британските Би Би Си и "Гардиън", германските "Ди Велт", "Билд", "Ди Пресе", както и "Свободна Европа".</p>
    </article>
  </body>
</html>