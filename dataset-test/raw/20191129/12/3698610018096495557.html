<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/sered-deputativ-radi-9-deputativ-propustili-90-golosuvan-331322_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="Серед депутатів Ради дев'ять пропустили 90% голосувань"/>
    <meta property="og:description" content="Щоправда один депутат проголосував 99,6% разів.  "/>
  </head>
  <body>
    <article>
      <h1>Серед депутатів Ради дев'ять пропустили 90% голосувань</h1>
      <h2>Щоправда один депутат проголосував 99,6% разів.  </h2>
      <address>
        <time datetime="2019-11-29T12:26:00+00:00">29 Nov 2019, 12:26</time>
      </address>
      <p>За три місяці роботи Верховної Ради IX скликання відбулося 1158 голосувань під час яких в середньому один народний депутат взяв участь в 69% із них. При цьому за три місяці роботи 96 народних депутатів взяли участь у менше, ніж 50% голосувань парламенту.</p>
      <p>Як підрахували в Комітеті виборців України, дев'ять народних депутатів пропустили 90% голосувань. Здебільшого це представники фракції "Опозиційна платформа – За життя".</p>
      <p>Так до списку ввійшли:</p>
      <p>1. Вадим Рабінович, ОПЗЖ, найнижчий показник серед 423 депутатів, взяв участь в 6% голосувань;</p>
      <p>2. Юлія Льовочкіна, ОПЗЖ, 6%;</p>
      <p>3. Ігор Абрамович, ОПЗЖ, 7%;</p>
      <p>4. Юрій Солод, ОПЗЖ, 7%;</p>
      <p>5. Андрій Деркач, позафракційний, 7%;</p>
      <p>6. Вадим Столар, ОПЗЖ, 8%;</p>
      <p>7. Олександр Фельдман, ОПЗЖ, 8%;</p>
      <p>8. Антон Яценко, "За майбутнє", 9%;</p>
      <p>9. Юрій Бойко, ОПЗЖ, 10%.</p>
      <p>При цьому В. Рабінович був зареєстрований на 23 із 39 засіданнях Ради, Ю. Льовочкіна – на 31, І. Абрамович – 27, Ю. Солод – 26, А. Деркач – 26, В. Столар – 22, О. Фельдман – 36, А. Яценко – 30, Ю. Бойко – 37. Однак участі в голосуваннях депутати майже не брали.</p>
      <p>"Керівництво Верховної Ради намагається боротися із проблемою неучасті в голосуваннях шляхом запровадження фінансових штрафів. Однак не варто очікувати, що це принципово вирішить проблему. Для 80-90% депутатів, які систематично ігнорують голосування, ніяких змін не відбудеться. Особливо, коли мова йде про депутатів-мультимільйонерів", - зазначив голова КВУ Олексій Кошель.</p>
      <p>З іншого боку, є низка народних депутатів, які взяли участь майже в 100% голосувань. Так, 18 народних депутатів взяли участь в 98-99% голосувань парламенту. Рекордсменом є Володимир Ватрас, який голосував в 99,6% випадків.</p>
      <p>Упродовж жовтня<b><a href="https://dt.ua/POLITICS/u-zhovtni-13-deputativ-propustili-ponad-90-golosuvan-kvu-328103_.html"> 13 парламентаріїв пропустили понад 90% голосувань</a></b>, це переважно представники "Опозиційної платформи – За життя" (ОПЗЖ) та позафракційні. Один із депутатів взагалі не проголосував жодного разу – Віталій Данілов від "Батьківщини". За даними парламентського вебсайту, він був відсутній на засіданнях з невідомих причин. </p>
      <footer>За матеріалами: <a href="https://dt.ua/go/aHR0cDovL0ZhY2Vib29rLmNvbQ==">Комітет виборців України</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>