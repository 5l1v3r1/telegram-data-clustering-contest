<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/261065/agnosta-glypta-toy-zoggolopoyloy-ektithentai-gia-proti-fora-sti-gkaleri-roma"/>
    <meta property="og:site_name" content="LiFO"/>
    <meta property="article:published_time" content="2019-11-29T12:42:00+00:00"/>
    <meta property="og:title" content="Άγνωστα γλυπτά του Ζογγολόπουλου εκτίθενται για πρώτη φορά στη γκαλερί Roma"/>
    <meta property="og:description" content="Έργα μεσαίων και μικρών διαστάσεων, τα οποία συντρόφευαν πάντοτε τον καλλιτέχνη στο σπίτι του στο Ψυχικό, παρουσιάζονται για πρώτη φορά στην έκθεση με τίτλο «Έργα οικεία, του εργαστηρίου και του σπιτιού»."/>
  </head>
  <body>
    <article>
      <h1>Άγνωστα γλυπτά του Ζογγολόπουλου εκτίθενται για πρώτη φορά στη γκαλερί Roma</h1>
      <h2>Έργα μεσαίων και μικρών διαστάσεων, τα οποία συντρόφευαν πάντοτε τον καλλιτέχνη στο σπίτι του στο Ψυχικό, παρουσιάζονται για πρώτη φορά στην έκθεση με τίτλο «Έργα οικεία, του εργαστηρίου και του σπιτιού».</h2>
      <address><time datetime="2019-11-29T12:42:00+00:00">29 Nov 2019, 12:42</time> by <a rel="author">THE LIFO TEAM</a></address>
      <p>
        <b>Η Roma Gallery σε συνεργασία με το Ίδρυμα Γιώργου παρουσιάζουν από τις 12 Δεκεμβρίου την έκθεση «Γιώργος Ζογγολόπουλος, έργα οικεία, του εργαστηρίου και του σπιτιού» στην οποία περιλαμβάνονται αρκετά εν πολλοίς άγνωστα γλυπτά του Γιώργου Ζογγολόπουλου τα οποία συντρόφευαν πάντοτε τον καλλιτέχνη στο σπίτι του στο Ψυχικό.</b>
      </p>
      <p>Ορείχαλκος, ανοξείδωτος χάλυβας, πλεξιγκλάς είναι οι πρώτες ύλες των γλυπτών που φιλοτεχνήθηκαν στη διάρκεια 50 περίπου χρόνων και καλύπτουν διαφορετικές περιόδους δημιουργίας του σημαντικού Έλληνα γλύπτη. Πρόκειται για έργα ολοκληρωμένα, στα οποία «επέστρεφε», άλλοτε για να τα συμπληρώσει με νέα στοιχεία και άλλοτε για να τα μεγεθύνει ή να δανειστεί στοιχεία τους για νέα.</p>
      <p>Η έκθεση θα μπορούσε να ιδωθεί και σαν μια προβολή της εξέλιξης της δημιουργικής σκέψης του καλλιτέχνη, που διέσχισε τον αιώνα, παραμένοντας ταυτόχρονα κλασσικός ως προς την τεχνική και την παιδεία και σύγχρονος ως προς την ένταξη στο έργο του των νέων προκλήσεων και μεθόδων.</p>
      <figure>
        <img src="https://www.lifo.gr/uploads/image/1573144/zogolopoulos-roma_-1-.jpg"/>
        <figcaption>Γιώργος Ζογγολόπουλος (1903-2004), Διάφραγμα, 1973, Ορείχαλκος με πατίνα, 47x31x5εκ.</figcaption>
      </figure>
      <p>Στα εκθέματα περιλαμβάνονται και οι δύο ζωγραφικοί πίνακες που ο ίδιος ο Ζογγολόπουλος επέλεξε και παρήγαγε σε μεταξοτυπίες, θέλοντας να υπογραμμίσει τη μακρόχρονη θητεία του στο κίνημα του μοντερνισμού αλλά και την πορεία του στο χώρο της αφαίρεσης και της τεχνολογίας.</p>
      <p>Η επιμέλεια της έκθεσης και του καταλόγου της έκθεσης ανήκει στην Ιστορικό Τέχνης Κατερίνα Κοσκινά, συνεργάτιδα και προσωπική φίλη του Γιώργου Ζογγολόπουλου.</p>
      <p>Την επιμέλεια της έκθεσης έχει αναλάβει η Κατερίνα Κοσκινά.</p>
      <p>
        <b>
          <i>Info</i>
        </b>
        <br/>
        <i>12/12- 29/2</i>
        <br/>
        <i>Roma Gallery</i>
        <br/>
        <i>Οδός Ρώμα 5, Κολωνάκι, 2130358344</i>
        <br/>
        <i>Κυριακή, Δευτέρα Κλειστά, Τετάρτη, Σάββατο 10:00 – 16:00, Τρίτη, Πέμπτη, Παρασκευή 10:00 – 20:00, Είσοδος ελεύθερη</i>
        <br/>
        <i>Εγκαίνια: Πέμπτη, 12 Δεκεμβρίου 2019, 19:00</i>
      </p>
    </article>
  </body>
</html>