<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/iphone-11-pro-vic-pro-nez-se-na-prvni-pohled-zda-recenze/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-29T12:30:02+00:00"/>
    <meta property="og:title" content="iPhone 11 Pro – víc „pro“, než se na první pohled zdá"/>
    <meta property="og:description" content="iPhone 11 Pro dorazil na trh s relativně velkým 5,8palcovým displejem, takže určitým způsobem dotahuje současné phablety. Na druhou stranu existuje velký počet lidí, kteří stále od chytrého telefonu vyžadují kompaktnost. Nabízí tedy iPhone 11 Pro kompaktní konstrukci a jsou nové funkce, včetně nočního režimu, natolik propracované, že stojí za to utratit 29 990 Kč?  […]"/>
  </head>
  <body>
    <article>
      <h6 class="kicker">recenze</h6>
      <h1>iPhone 11 Pro – víc „pro“, než se na první pohled zdá</h1>
      <address><time datetime="2019-11-29T12:30:02+00:00">29 Nov 2019, 12:30</time> by <a rel="author" href="https://dotekomanie.cz/author/zdenekkoutsky/" target="_blank">Zdeněk Koutský</a></address>
      <p>iPhone 11 Pro dorazil na trh s relativně velkým 5,8palcovým displejem, takže určitým způsobem dotahuje současné phablety. Na druhou stranu existuje velký počet lidí, kteří stále od chytrého telefonu vyžadují kompaktnost. Nabízí tedy iPhone 11 Pro kompaktní konstrukci a jsou nové funkce, včetně nočního režimu, natolik propracované, že stojí za to utratit 29 990 Kč? </p>
      <h3>iPhone 11 Pro: design</h3>
      <p>Stačilo se mi podívat na zadní stranu telefonu a bylo mi hned jasné, že telefon patří do „business“ třídy. Tři velké fotoaparáty dominují v levé horní části a na první pohled působí lehce strašidelně. Zatímco iPhone 11 tlačí důraz na přátelské barvy jako je zelená, fialová a žlutá, iPhone 11 Pro se drží konzervativních odstínů, jako je vesmírně šedá, stříbrná, půlnočně zelená a zlatá. </p>
      <p>Musím podotknout, že se mi opravdu líbí matný povrch, který je použit na zadní straně telefonu. Odolává nejen otiskům prstů (narážím na Galaxy Note 10), ale celkově je povrch méně kluzký než u konkurenčních modelů se skleněným povrchem. </p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_0033-4032x3024x-1-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_0032-4032x3024x-1-scaled.jpg"/>
        </figure>
      </slideshow>
      <p>iPhone 11 Pro navíc nemá žádný problém s vodou. Telefon je totiž vybaven certifikací IP68 a pod vodou vydrží až 30 minut při hloubce čtyř metrů. To je mimochodem o dva metry více, než vydrží iPhone 11. </p>
      <p>Na druhou stranu mám k designu, respektive ke konstrukci pár výhrad. První, co se mi nelíbí, je váha. iPhone 11 Pro je totiž o něco těžší než loňský model XS a vězte, že v ruce rozdíl pocítíte. Konstrukce je navíc o něco širší a také tlustší. Zde mám pocit, že Apple tak učinil kvůli trojici fotoaparátů a implementaci větší kapacity baterie, budiž tedy odpuštěno. </p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_0023-4032x3024x-1-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_0024-4032x3024x-1-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_0025-4032x3024x-1-scaled.jpg"/>
        </figure>
      </slideshow>
      <p>Druhou věcí je takřka identická podoba s loňským modelem XS. Upřímně jsem očekával, že se letos dočkáme alespoň nějakých změn na přední straně telefonu. Bohužel to se nestalo a my se i u tohoto modelu musíme spokojit s velkým výřezem. Osobně bych byl raději, kdyby Apple přešel na kompletně minimalistické rámečky. </p>
      <p>Celkově se mi ale telefon v ruce držel velice dobře, rozhodně lépe, než testovaný iPhone 11. Na druhou stranu ale hůře než iPhone XS. Mohu s klidnou hlavou prohlásit, že určitým způsobem je iPhone 11 Pro kompaktní. </p>
      <h3>iPhone 11 Pro: displej a zvuk na vysoké úrovni</h3>
      <p>Letošní TOP model s logem nakousnutého jablka nabízí poměrně velký 5,8palcový XDR Super Retina displej. Po celou dobu testování jsem se nedostal do situace, kdy by displej nebyl čitelný. Samozřejmě, v době testování nebylo až tak silné sluneční světlo, jako by tomu bylo v letním období, ale i přesto je displej velice jasný. </p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_0029-4032x3024x-1-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_0028-4032x3024x-1-scaled.jpg"/>
        </figure>
      </slideshow>
      <p>OLED panel je v tomto případě ohromující, hlavně díky široké podpoře barev a širokému pozorovacímu úhlu. V porovnání s loňským XS si rozdílu nevšimnete, ovšem pokud byste iPhone 11 Pro porovnali s jinými konkurenčními modely, byli byste překvapeni, o jak kvalitní displej jde. </p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_0027-4032x3024x-1-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_0026-4032x3024x-1-scaled.jpg"/>
        </figure>
      </slideshow>
      <p>Za zvukový výstup musím Apple opět pochválit. Byl jsem až překvapen, jak kvalitně a hlasitě dokáže reproduktor hrát. Za kvalitou jednoznačně stojí podpora prostorového zvuku a Dolby Atmos. Když jsem například sledoval trailer na nový seriál See, měl jsem pocit, jako kdyby kolem mě proletěly kapky, které ale ve skutečnosti kapaly na Jasona Momoa. Zde společnost odvedla naprosto excelentní práci.</p>
      <h3>iPhone 11 Pro: nabušený A13 Bionic</h3>
      <p>Samozřejmě i letos Apple na své podzimní konferenci prohlásil, že vyrobil nejvýkonnější iPhone, který byl kdy představen. Nový procesor pod názvem A13 Bionic nabízí o 20 % rychlejší procesor, GPU a strojové učení.</p>
      <p>Osobně jsem telefon testoval prostřednictvím aplikace Geekbench 5. Aplikace mi následně sdělila, že iPhone 11 Pro dosáhl celkového skóre 1 337 při jednom jádru, přičemž při použití všech jader 3 509 bodů. </p>
      <p>Letošní vlajkový model od Applu je tak opět nejvýkonnějším iPhonem, který kdy tato společnost vyrobila. Osobně musím říct, že výkon není oproti XS tak výrazně odlišný. Rozdílu si všimnete ve chvíli, kdy iPhone 11 Pro restartujete či spouštíte více aplikací a přecházíte mezi nimi. Musím také podotknout, že nový A13 Bionic je velice úsporný. Takovou výdrž baterie jsem u iPhonu nikdy nezažil. Ale o tom až o několik řádků později. </p>
      <h3>iPhone 11 Pro: výdrž baterie</h3>
      <p>Jelikož se jedná o menší telefon, neočekával jsem, že by iPhone 11 Pro vydržel déle než iPhone 11 nebo iPhone 11 Pro Max. Navzdory tomu mě výsledek velice příjemně překvapil. V průběhu testování iPhone 11 Pro vydržel pracovat 10 hodin a 24 minut, kdy jsem nepřetržitě používal 4G LTE, Wi-Fi a Bluetooth. To je na iPhone velice dobrý výsledek. Nutno podotknout, že iPhone 11 v mém testování vydržel o necelou hodinu déle.</p>
      <p>Pokud si tedy plánujete pořídit iPhone 11 Pro, nemusíte mít obavy, že byste jej museli během dne nabíjet. Nestalo se mi to ani jednou, přičemž denně jsem se večer vracel domů s 40% baterií. Samozřejmě vše záleží na tom, jak budete s telefonem zacházet. Pokud tedy budete neustále sledovat videa při maximálním jasu, je jasné, že výdrž baterie nebude tak perfektní. I přesto ale budete překvapeni, jak telefon s energií pracuje. </p>
      <p>Osobně za tohle Apple velice chválím, protože právě výdrž baterie je část, kterou celé roky kritizuji. Nejsem jediný, problém s výdrží mělo v minulosti spousta uživatelů. Je tedy skvělé, že společnost na tomto neduhu zapracovala. </p>
      <h3>iOS 13</h3>
      <p>Apple se pochlubil, že nový iOS je zase o něco rychlejší. Spouštění aplikací je údajně dvakrát rychlejší, FaceID je až o 30 procent rychlejší a aktualizace aplikací jsou až o 60 procent menší.</p>
      <p>Pravděpodobně nejočekávanější funkcí systému iOS byl tmavý režim. O tom se spekulovalo již roky a jeho příchod napověděl vloni dark mode u systému macOS pro počítače. Konečně se tak stává realitou a místo světlé bílé barvy můžete mít rozhraní v tmavě šedé/černé barvě.</p>
      <p>Obrazovka pro sdílení byla také upravena a nabízí rovnou konkrétní osobu v konkrétní aplikace. Celé uživatelské rozhraní prošlo mírným faceliftem. Jako nejpozitivnější změnu vidím v úpravě dialogu pro změnu hlasitosti, který konečně nepřekrývá celou obrazovku.</p>
      <h4>Vylepšené aplikace</h4>
      <p>Aplikace zprávy nyní umožňuje nastavit si v rámci iMessage profilový obrázek a přezdívku, kterou uvidí druhá strana. V Apple Music jsou texty písniček synchronizovány se zpěvem.</p>
      <p>Aplikace Připomínky byla zcela předělána. Stačí napsat přirozeně připomínku ve stylu „Koupit rohlíky v 6 hodin večer“ a připomenutí se samo nastaví. K jednotlivým připomínkám si můžete také přidat fotky. Apple Mapy se dočkali pokročilejšího zobrazení 3D a také street view.</p>
      <p>Místo přihlašování přes Google nebo Facebook Apple představil vlastní metodu Přihlašování přes Apple. Díky tomu nebudete sledováni ani Googlem ani Facebookem, jablečná společnost totiž slibuje, že nebude nic zaznamenávat o vaší aktivitě. Velkou výhodou je také možnost schovat vaši emailovou adresou vytvořením dočasné adresy.</p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_1982-1125x2436x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1983-1125x2436x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1984-1125x2436x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1985-1125x2436x.jpg"/>
        </figure>
      </slideshow>
      <p>Na bezpečnost Apple kladl velký důraz, novinkou je též HomeKit Secure Video. Díky tomu by se nikdo neměl dostat k vašemu video streamu. Memoji nabízí nyní make-up a další rozšířené možnosti úprav. Aplikace fotky se dočkala pokročilejšího editoru fotek. Videa lze také nově upravit a třeba otočit. Zobrazení vašich alb v rámci historie je také inovované a líbivější.</p>
      <p>Do sluchátek AirPods vám Siri může číst příchozí zprávy a můžete na ně i odpovídat. Můžete sdílet poslouchanou hudbu pouhým podržením dvou telefonů u sebe. Stejně to funguje také u kombinace HomePodu a telefonu.</p>
      <p>Tohle byla krátká rekapitulace všech novinek, které operační systém iOS 13 nabízí. Jak pracuje na iPhone 11 Pro? Rozhodně lépe, než na mém hlavním telefonu, tedy na iPhone XS. V průběhu testování jsem se nesetkal s žádnými chybami, které by ovlivnily chování telefonu. Pokud si tedy zakoupíte nový iPhone 11 Pro, můžete se těšit na poměrně dobře odladěný operační systém, který nabízí mnoho novinek, včetně tmavého režimu a nočního režimu. </p>
      <h3>iPhone 11 Pro: v hlavní roli fotografie</h3>
      <p>Jestliže jste pečlivě sledovali poslední podzimní prezentaci, na které Apple představil iPhone 11 Pro, jistě jste si všimli, že firma tlačila velký důraz hlavně na novou trojici zadních fotoaparátů. Není se čemu divit, neboť byl přidán třetí ultraširokoúhlý fotoaparát s clonou f/2,4. Jeho ohnisková vzdálenost je 13 mm. Kromě toho nabízí 5členný objektiv, 120° zorné pole, až 4× širší záběr a 12megapixelový snímač.</p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_0022-4032x3024x-1-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_0021-4032x3024x-1-scaled.jpg"/>
        </figure>
      </slideshow>
      <p>Dále telefon nabízí klasický širokoúhlý fotoaparát s ohniskovou vzdáleností 26 mm a clonou f/1,8. Ten je mimo jiné vybaven 6členným objektivem, optickou stabilizací obrazu, 100% Focus Pixels a novým 12megapixelovým snímačem. No a do třetice všeho dobrého se zde nachází fotoaparát s teleobjektivem. Jeho parametry jsou následující – ohnisková vzdálenost 52 mm; větší clona ƒ/2,0; 6členný objektiv; optická stabilizace obrazu; 2× optický zoom; 12megapixelový snímač.</p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_1979-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1978-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1977-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1976-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1975-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1974-4032x3024x-scaled.jpg"/>
        </figure>
      </slideshow>
      <p>Musím konstatovat, že iPhone 11 Pro natáčí nádherná videa s jemnými detaily a plynulým pohybem. Díky výpočetnímu výkonu zachycuje 4K video s rozšířeným dynamickým rozsahem a kinematografickou stabilizací videa – nově i při 60 snímcích za sekundu. </p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_1972-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1971-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1970-4032x3024x-scaled.jpg"/>
        </figure>
      </slideshow>
      <p>Ještě větší radost než natočená videa mi udělaly fotografie, které jsou naprosto perfektní. Již víme, že iPhone fotí v dobrých světelných podmínkách krásné snímky. Doposud byl ale největší problém iPhonu noc, tedy prostředí se zhoršenými světelnými podmínkami. Letos nás Apple překvapil tím, že do iPhone 11 Pro implementoval nový noční režim. Jak tvrdí samotná společnost:</p>
      <p>
        <i>„V potemnělých restauracích i na plážích zalitých měsíčním svitem dělá nový noční režim pomocí inteligentního softwaru a čipu A13 Bionic tak pěkné snímky, jaké na iPhonu ještě nikdy nebyly možné. A dělá je úplně automaticky. Dalším experimentováním s ručním ovládáním pak můžete zdůraznit detaily nebo potlačit šum.“</i>
      </p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_1964-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1963-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1965-4032x3024x-scaled.jpg"/>
        </figure>
      </slideshow>
      <p>Na tom samozřejmě něco bude, protože iPhone 11 Pro v noci fotí naprosto úžasně. Teď to myslím zcela objektivně. Byl jsem až překvapen, jakým způsobem si fotoaparáty dokáží poradit s chybějícím světlem. Inu, posuďte sami. Pocitově si troufám říci, že iPhone 11 Pro tvoří mnohonásobně kvalitnější fotografie než konkurenční modely. To, jakým způsobem si dokáží fotoaparáty poradit, je fascinující. </p>
      <slideshow>
        <figure>
          <img src="https://dotekomanie.cz/wp-content/uploads/2019/11/IMG_1986-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1987-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_2013-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_2012-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1914-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1913-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1900-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1912-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1910-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1909-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1908-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1822-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1824-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1842-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1841-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1837-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1835-4032x3024x-scaled.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1843-4032x3024x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1875-3024x4032x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1892-3024x4032x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1891-3024x4032x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1850-4032x3024x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/IMG_1844-4032x3024x.jpg"/>
        </figure>
      </slideshow>
      <h3>iPhone 11 Pro: vyplatí se a pro koho je určen?</h3>
      <p>iPhone 11 Pro je jedním z posledních velkých a malých telefonů na světě. To je obdivuhodné, vzhledem k tomu, jakými technologiemi je telefon vybaven. Pravděpodobně s tímto modelem získáte nejlepší fotoaparáty, které se v současné chvíli nacházejí v mobilních telefonech. S tím také získáte spoustu výkonu a nádherný OLED displej, který zastíní většinu telefonů s operačním systémem Android. </p>
      <p>Moje jediné výhrady k telefonu jsou snad jen nesmírně malé úložiště. V základní verzi totiž získáte model s 64GB úložištěm, a to za cenu 29 990 Kč vč. DPH. Rád bych si také rýpl do výdrže baterie, která je na dobré úrovni, ale stále horší než u iPhone 11 či iPhone 11 Pro Max. </p>
      <p>Kdybych si měl vybrat mezi iPhone 11 Pro a iPhone 11 Pro Max, určitě bych si pár stovek za větší model připlatil. Získal bych totiž nejen větší displej, ale také delší výdrž baterie. Pro koho ale nový iPhone 11 Pro je? Pokud patříte mezi majitele iPhone XS, aktualizace na vyšší model se vám nevyplatí. Vlastníte-li ale iPhone 8 a starší, nad upgradem byste mohli začít uvažovat. </p>
      <p>
        <b>Klady:</b>
      </p>
      <ul>
        <li>Nová trojice fotoaparátů je fantastická.</li>
        <li>A13 Bionic je nejrychlejší mobilní procesor na světě.</li>
        <li>Odolné sklo na zadní a přední straně.</li>
        <li>OLED displej je mnohem jasnější než u iPhone XS.</li>
        <li>Delší výdrž baterie.</li>
      </ul>
      <p>
        <b>Zápory:</b>
      </p>
      <ul>
        <li>Kratší výdrž baterie, než nabízí iPhone 11 Pro Max a iPhone 11.</li>
        <li>Základní model nabízí jen 64 GB úložného prostoru.</li>
        <li>Trochu těžší a silnější než iPhone XS.</li>
      </ul>
      <figure>
        <img src="https://dotekomanie.cz/wp-content/uploads/2019/11/Alza_highjump_2018_V01-1180x815-1180x815x-1180x815x.jpg"/>
      </figure>
      <p>
        <i>Za zapůjčení <a href="https://www.alza.cz/iphone-11-pro/18872151.htm">iPhone 11 Pro</a> děkujeme českému obchodu <a href="https://www.alza.cz/">alza.cz</a>. </i>
      </p>
    </article>
  </body>
</html>