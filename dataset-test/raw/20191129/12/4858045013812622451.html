<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/avocatul-poporului-cere-ca-profesorul-gonit-la-o-scoala-din-bistrita-nasaud-sa-nu-mai-poata-lucra_1408152.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T12:34:13+00:00"/>
    <meta property="og:title" content="Avocatul Poporului cere ca profesorul gonit la o școală din Bistriţa-Năsăud să nu mai poată lucra"/>
    <meta property="og:description" content="Avocatul Poporului vrea ca profesorului gonit de la o școală din Bistriţa-Năsăud, condamnat la patru luni de închisoare cu suspendare după ce..."/>
  </head>
  <body>
    <article>
      <h1>Avocatul Poporului cere ca profesorul gonit la o școală din Bistriţa-Năsăud să nu mai poată lucra</h1>
      <address><time datetime="2019-11-29T12:34:13+00:00">29 Nov 2019, 12:34</time> by <a rel="author">Alexandra Cruceru</a></address>
      <p>Avocatul Poporului vrea ca profesorului gonit de la o școală din Bistriţa-Năsăud, condamnat la patru luni de închisoare cu suspendare după ce a lovit doi elevi, să i se interzică exercitarea profesiei.</p>
      <p>„Avocatul Poporului reprezintă interesele elevilor minori de la Școala Enea Grapini, din comuna Șanț, Bistrița-Năsăud, în procesul în care profesorul de sport este judecat pentru purtare abuzivă. În context, solicită aplicarea măsurii de siguranță constând în interzicerea exercitării profesiei de către respectivul cadru didactic”, se arată într-un comunicat transmis vineri de Avocatul Poporului.</p>
      <p>Avocatul Poporului mai cere, între altele, directorului școlii, să facă o cercetare disciplinară în cazul profesorului acuzat, iar Inspectoratului Școlar Județean Bistrița-Năsăud să monitorizeze situația de la școală.</p>
      <p>Părinții și elevi au protestat mai multe zile la rând în fața școlii din comuna Șanț, judeţul Bistriţa-Năsăud, faţă de întoarcerea profesorului de sport. Luni a fost nevoie de intervenția a peste 30 de jandarmi și polițiști care au asigurat ordinea, profesorul fiind huiduit, iar marți profesorul nu a fost lăsat să intre la ore. Purtătorul de cuvânt al Inspectoratului Școlar Bistrița-Năsăud, Monica Buboly, declara, pentru MEDIAFAX, că în urma discuțiilor profesorul de sport acesta a depus o cerere de învoire pentru două săptămâni, timp în care se va încerca găsirea unei soluții.</p>
      <p>Profesorul a declarat presei că este acuzat pe nedrept și se va întoarce la ore să își facă meseria.</p>
      <p>Profesorul de sport a fost condamnat la patru luni de închisoare cu suspendare pentru purtare abuzivă după ce a lovit, în martie 2017 doi elevi, pe unul dintre ei cu palma, iar pe celălalt cu pumnul. Bărbatul nu era la primul incident de acest fel şi a fost sancţionat de mai multe ori inclusiv cu desfacerea contractului de muncă, însă instanţa a obligat Inspectoratul Şcolar Bistriţa-Năsăud să îl reangajeze.</p>
    </article>
  </body>
</html>