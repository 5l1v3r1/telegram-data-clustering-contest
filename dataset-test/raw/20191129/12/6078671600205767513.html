<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/glavna-direktziya-zhandarmeriya-1619121.html"/>
    <meta property="og:site_name" content="Cross"/>
    <meta property="article:published_time" content="2019-11-29T12:27:00+00:00"/>
    <meta property="og:title" content="Създава се Главна дирекция &quot;Жандармерия, специални операции и борба с тероризма&quot;"/>
    <meta property="og:description" content="/КРОСС/ Депутатите гласуваха на първо четене създаването на нова Главна дирекция &quot;Жандармерия, специални операции и борба с тероризма&quot; с приемането на промени в закона за МВР. Други изменения предвиждат 2 000 лева глоба при използване на физическа сила срещу полицай или пожарникар. Левицата оспори законопроекта с мотива, че с него се заличава ролята на полицията."/>
  </head>
  <body>
    <article>
      <h1>Създава се Главна дирекция "Жандармерия, специални операции и борба с тероризма"</h1>
      <address>
        <time datetime="2019-11-29T12:27:00+00:00">29 Nov 2019, 12:27</time>
      </address>
      <p>/КРОСС/ Депутатите гласуваха на първо четене създаването на нова Главна дирекция "Жандармерия, специални операции и борба с тероризма" с приемането на промени в закона за МВР. Други изменения предвиждат 2 000 лева глоба при използване на физическа сила срещу полицай или пожарникар. Левицата оспори законопроекта с мотива, че с него се заличава ролята на полицията.</p>
      <p>Новата мегаструктура ще обедини Специализирания отряд за борба с тероризма и Дирекция "Жандармерия" на Главна дирекция "Национална полиция". Тя ще е юридическо лице като другите главни дирекции в МВР и ще осъществява дейности, които пряко се отнасят до защита на националната сигурност на страната и опазване на обществения ред.</p>
      <p>Предвижда се и преобразуване на Научно изследователския институт по криминалистика, който ще стане Национален институт. С промените в закона за МВР се въвежда още изискването да се прави тест за наркотици на кандидат служителите.</p>
      <p>От БСП настояха за изцяло нов закон за МВР. Депутатът Красимир Янков оспори създаването на новата структура:</p>
      <p>"Виждаме все по-нарастваща роля на звена, чиито предназначения по същество са акционни действия".</p>
      <p>Красимир Ципов от ГЕРБ контрира:</p>
      <p>"Какво по-логично от това е да бъде преструктурирано звено като Дирекция "Жандармерия" към Главна дирекция "Национална полиция" и на нея да се придадат едно такова правомощие, свързано с противодействие на конвенционалната престъпност".</p>
    </article>
  </body>
</html>