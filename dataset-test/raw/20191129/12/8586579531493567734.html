<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/iyi-partiden-bakan-varanka-cocuk-istismari-cevabi-258376h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="İYİ Parti'den bakan Varank'a çocuk istismarı cevabı"/>
    <meta property="og:description" content="İYİ Parti Genel Başkan Yardımcısı ve Antalya Milletvekili Tuba Vural Çokal ile Sanayi ve Teknoloji Bakanı Mustafa Varank arasında LÖSEV tartışması yaşandı."/>
  </head>
  <body>
    <article>
      <h1>İYİ Parti'den bakan Varank'a çocuk istismarı cevabı</h1>
      <address><time datetime="2019-11-29T12:26:00+00:00">29 Nov 2019, 12:26</time> by <a rel="author">Yeni Çağ Gazetesi</a></address>
      <p>
        <b>İYİ Parti Genel Başkan Yardımcısı ve Antalya Milletvekili Tuba Vural Çokal ile Sanayi ve Teknoloji Bakanı Mustafa Varank arasında LÖSEV tartışması yaşandı.</b>
      </p>
      <p>İYİ Parti Genel Başkan Yardımcısı ve Antalya Milletvekili Dr. Tuba Vural Çokal, Sağlık Bakanı Fahrettin Koca’nın hastanelerine verilen 200 milyon lira teşvik ve vergi muafiyetleri ile ilgili Sanayi ve Teknoloji Bakanı Mustafa Varank’ın cevaplaması için soru önergesi verdi. Verdiği soru önergesini sosyal medya hesabından paylaşan Çokal, “Sn. Fahrettin Koca'nın kurucusu olduğu Medipolitan Sağlık ve Eğt. A.Ş.'ye 220 milyon ₺ teşvik, KDV istisnası, gümrük vergi muafiyeti, %50 vergi indirimi, 2 yıl sigorta primi desteği; lösemili çocuklarımıza ücretsiz hizmet veren #Lösante hastanesine gelince 'ruhsat yok'!” şeklinde paylaşım yaptı.</p>
      <figure>
        <img src="https://www.yenicaggazetesi.com.tr/d/other/1-20191129153529.jpg"/>
      </figure>
      <p> <br/>Çokal’ın paylaşımını alıntılayarak cevap veren Mustafa Varank ise “Teşvik mevzuatı kişiye, şirkete, gruba göre değişmez. Şartları taşıyan tüm yatırımlar aynı teşviklerden yararlanır. Lösante de diğer 626 sağlık yatırımı gibi devlet desteklerinden faydalandı. Çocukları istismar etmekten çekinmeyen bu cehaletle mücadele yorucu ama yılmayacağız!” paylaşımını yaptı ve Lösante hastanesinin 75 yataklı kısmına ruhsat verildiğini gösteren belgeyi paylaştı. </p>
      <figure>
        <img src="https://www.yenicaggazetesi.com.tr/d/other/2-20191129153551.jpg"/>
      </figure>
      <p>İYİ Partili Çokal ise, 400 yataklı Lösantre Hastanesinin 75 yataklı kısmına ruhsat verilip kalan 325 yataklı kısmına ruhsat verilmediğini hatırlattı. “Bakan meclisi belli ki takip etmiyor! Lösantede 75 yatağın ruhsatı olduğunu, hazır durumdaki 325 yatağa ruhsat verilmediğini bilmiyor mu? Tam da bunu sorduk! Kamuoyunu yanıltma çabasını kınıyor, kendisine ve danışmanlarına bilgilenmeleri için videoyu izlemelerini öneriyorum.” diyerek Türkiye Büyük Millet Meclisi Genel Kurulu’nda Lösante Hastanesi ile ilgili yaptığı konuşmanın videosunu paylaştı. </p>
      <figure>
        <img src="https://www.yenicaggazetesi.com.tr/d/other/3-826.jpg"/>
      </figure>
      <p>Çokal bir sonraki paylaşımında Bakan Varank’ı etiketleyerek “Sayın Bakan, çocuklarla ilgili çalışma yapan bir vakfın hastanesini sormak, buradan daha fazla çocuk yararlansın demek mi çocuk istismarı? Çocuk istismarı konusuna bence siz hiç girmeyin!... @varank #LÖSEV #LÖSANTE” yazdı.</p>
      <figure>
        <img src="https://www.yenicaggazetesi.com.tr/d/other/4-496.jpg"/>
      </figure>
      <related>
        <a href="https://www.yenicaggazetesi.com.tr/akp-milletvekilleri-hic-bakmadan-oy-vermis-258096h.htm"/>
        <a href="https://www.yenicaggazetesi.com.tr/son-kullanma-tarihi-gecmis-asilar-meclis-gundeminde-252396h.htm"/>
        <a href="https://www.yenicaggazetesi.com.tr/113-milyon-lira-degerinde-asi-depolarda-mi-bozuldu-251462h.htm"/>
      </related>
    </article>
  </body>
</html>