<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/29/3998825_rusiia_deportira_tancyori_ot_bulgarski_folkloren/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T12:01:00+00:00"/>
    <meta property="og:title" content="Русия депортира танцьори от български фолклорен ансамбъл"/>
    <meta property="og:description" content="Фолклорни танцьори от Петрич са били депортирани от Русия заради грешка в електронните им визи, съобщи Нова телевизия."/>
  </head>
  <body>
    <article>
      <h1>Русия депортира танцьори от български фолклорен ансамбъл</h1>
      <address><time datetime="2019-11-29T12:01:00+00:00">29 Nov 2019, 12:01</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Фолклорни танцьори от Петрич са били депортирани от Русия заради грешка в електронните им визи, съобщи Нова телевизия.</p>
      <p>Властите на летището в Санкт Петербург установили, че във визите липсвали бащините имена на пътуващите, а само фамилиите. На танцьорите било предложено или да се върнат с обратния полет за България, или да бъдат настанени в бежански център. Трупата пътувала за участие във фолклорен фестивал. Заявленията за визи на 18-те танцьори и 18 придружители били попълнени онлайн, на летището в Санкт Петербург обаче визите на деветима били обявени за невалидни.</p>
      <p>Казаха ни: "Имате 5 минути да решите, дали ще се качите на самолета за Германия, за България, или после ще ви третираме като нелегални емигранти". Порязват те жестоко и решаваш на момента за секунди", разказа Мария Янева, ръководител на клуб "Македонка".</p>
      <p>Ние се опитвахме да им обясним, че пропускът не е съществен, че другите данни отговарят на електронната виза и личния паспорт, но въпреки всичко от тяхна страна абсолютно никакво съдействие. И само изслушване и директно връщане, за тях просто бяхме проблем, с който трябваше да се справят в рамките на 10-15 минути", добави Илияна Илиева от самодейния ансамбъл.</p>
      <p>Потърпевшите са възмутени, защото допускат, че ако са попълнили грешно онлайн формата, то виза не би трябвало да им бъде издадена, а след като са получили документа, това би трябвало да означава, че руските власти не намират проблем.</p>
      <p>Веднага след като се прибрахме, аз влязох в посолството да си пусна наново електронна виза, с абсолютно същата данни при условие, че вече имам валидна такава и имам издаден акт за депортация. И какво беше учудването ми, като след 2 дни отново си получих електронна виза, което означава, че от консулството въобще не правят насрещна проверка за това, че вече има издадена виза, че сме върнати с акт за депортация. Тоест издават визи на всеки посетил техния сайт", коментира Илияна Илиева.</p>
    </article>
  </body>
</html>