<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/letishteto-vlasti-makedonka-1619123.html"/>
    <meta property="og:site_name" content="Cross"/>
    <meta property="article:published_time" content="2019-11-29T12:44:00+00:00"/>
    <meta property="og:title" content="Руските власти депортираха български фолклорен ансамбъл"/>
    <meta property="og:description" content="/КРОСС/ Фолклорни танцьори от Петрич за малко не се превърнаха в нелегални емигранти на летището в руския град Санкт Петербург. Дамите от група „Македонка&quot; пристигнали в Русия за участие в международен фестивал. На летището обаче местните власти забелязали, че в електронните им визи фигурират само име и фамилия без бащини имена. Служителите на летището бързо оформили документите и написали акт за депортация. На танцьорите било предложено или да хванат веднага обратния полет за България, или да бъдат настанени в близък бежански център."/>
  </head>
  <body>
    <article>
      <h1>Руските власти депортираха български фолклорен ансамбъл</h1>
      <address>
        <time datetime="2019-11-29T12:44:00+00:00">29 Nov 2019, 12:44</time>
      </address>
      <p>/КРОСС/ Фолклорни танцьори от Петрич за малко не се превърнаха в нелегални емигранти на летището в руския град Санкт Петербург. Дамите от група „Македонка" пристигнали в Русия за участие в международен фестивал. На летището обаче местните власти забелязали, че в електронните им визи фигурират само име и фамилия без бащини имена. Служителите на летището бързо оформили документите и написали акт за депортация. На танцьорите било предложено или да хванат веднага обратния полет за България, или да бъдат настанени в близък бежански център.</p>
      <p>След месеци подготовка в самолета за фолклорния фестивал в Русия се качили 18 танцьори и 18 придружаващи лица. Заявленията си за визи всички попълнили онлайн.</p>
      <p>„В съответния срок всички 36 пътуващи, от които 18 танцуващи, заявихме такива визи и съответно на всеки от нас бе издадена такава виза", обясни Албена Кубратова.</p>
      <p>На летището обаче част от групата била отделена от другата. И самодейците разбрали, че има проблем. Руските власти обяснили, че визите на 9 от пътуващите не са валидни.</p>
      <p>„Казаха ни: „Имате 5 минути да решите, дали ще се качите на самолета за Германия, за България, или после ще ви третираме като нелегални емигранти". Порязват те жестоко и решаваш на момента за секунди", заяви Мария Янева, ръководител на клуб „Македонка".</p>
      <p>На летището дамите от групата разбират, че част от тях в заявленията си за електронна виза, което са попълнили на сайта на руското външно министерство, не са написали бащиното си име. Просто защото не е имало такава графа.</p>
      <p>„Ние се опитвахме да им обясним, че пропускът не е съществен, че другите данни отговарят на електронната виза и личния паспорт, но въпреки всичко от тяхна страна абсолютно никакво съдействие. И само изслушване и директно връщане, за тях просто бяхме проблем, с който трябваше да се справят в рамките на 10-15 минути", разказва Илияна Илиева.</p>
      <p>Според жените от група „Македонка" има сериозен пропуск в сайта на руското външно министерство, защото дори при грешно попълване на визата, такава се издава.</p>
      <p>От българското външно министерство обясниха, че отказът българските граждани да бъдат допуснати на територията на Руската федерация е изцяло от компетенцията на руските гранични власти. / Нова ТВ</p>
      <p>Кадър от Нова тв.</p>
    </article>
  </body>
</html>