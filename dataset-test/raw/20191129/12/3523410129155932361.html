<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642642/%D9%86%D9%81%D8%AA-%D8%A8%D9%87-%D8%AA%D8%B9%D8%B7%DB%8C%D9%84%D8%A7%D8%AA-%D8%B1%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T12:06:00+00:00"/>
    <meta property="og:title" content="نفت به تعطیلات رفت!"/>
    <meta property="og:description" content="قیمت نفت در معاملات روز جمعه که به دلیل تعطیلات شکرگزاری در آمریکا سوت و کور بود، تغییری نداشت و سرمایه‌گذاران منتظر نشست هفته آینده اوپک پلاس هستند."/>
  </head>
  <body>
    <article>
      <h1>
        <a href="https://www.bultannews.com/fa/news/642642/%D9%86%D9%81%D8%AA-%D8%A8%D9%87-%D8%AA%D8%B9%D8%B7%DB%8C%D9%84%D8%A7%D8%AA-%D8%B1%D9%81%D8%AA">نفت به تعطیلات رفت!</a>
      </h1>
      <h2>قیمت نفت در معاملات روز جمعه که به دلیل تعطیلات شکرگزاری در آمریکا سوت و کور بود، تغییری نداشت و سرمایه‌گذاران منتظر نشست هفته آینده اوپک پلاس هستند.</h2>
      <address><time datetime="2019-11-29T12:06:00+00:00">29 Nov 2019, 12:06</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بهای <b>معاملات آتی نفت</b> برنت پنج سنت کاهش داشت و به ۶۳ دلار و ۸۲ سنت در هر بشکه رسید. نفت برنت روز پنج شنبه ۰.۳ درصد کاهش داشت.</p>
      <p><b>بهای معاملات آتی</b> وست تگزاس اینترمدیت با یک سنت افزایش، به ۵۸ دلار و ۱۲ سنت در هر بشکه رسید. شاخص قیمت نفت آمریکا روز گذشته که بسیاری از معامله گران آمریکایی به تعطیلات رفتند ۰.۲ درصد رشد داشت.</p>
      <p>اوپک و متحدانش شامل روسیه که به گروه اوپک پلاس معروف هستند هفته آینده نشست رسمی در وین به منظور بازنگری سیاست تولید خود برگزار خواهند کرد.</p>
      <p>به گفته استفن اینس، استراتژیست بازار در شرکت اکسی تریدر، اندکی شفافیت پیرامون نشست اوپک ایجاد شده است زیرا همه طرفین درگیر تلاش خواهند کرد پایبندی دقیقتری به توافق فعلی اعمال کنند.</p>
      <p>این گروه با هدف تقویت قیمتها، تولیدش را به میزان ۱.۲ میلیون بشکه از ابتدای ژانویه امسال محدود کرده است و تحلیلگران انتظار دارند تحت تاثیر ادامه رشد تولید آمریکا، پیمان فعلی تمدید شود.</p>
      <p>شرکتهای نفتی روسیه روز پنج شنبه پیشنهاد کردند سهمیه تولیدش که بخشی از این پیمان است، تغییر پیدا نکند که اوپک پلاس را برای عدم تغییر این سیاست در دیدار هفته آینده در وین تحت فشار قرار خواهد داد.</p>
      <p>تحلیلگران بانک جی پی مورگان پیش بینی کرده اند که اوپک پلاس ممکن است توافق کاهش تولید را تا پایان سال ۲۰۲۰ تمدید کند.</p>
      <p>بر اساس گزارش رویترز، در این بین چین به آمریکا هشدار داد در واکنش به تصویب قانون حمایت از تظاهرکنندگان ضددولتی هنگ کنگ از سوی واشنگتن، به اقدامات متقابل قاطعی دست خواهد زد.</p>
      <p>سرمایه گذاران نگران هستند که چین فاز اول توافق تجاری با آمریکا را که به مناقشه ۱۶ ماهه میان دو کشور خاتمه می دهد به تاخیر بیاندازد. روزنامه گلوبال تایمز که نشریه رسمی حزب کمونیست چین است پیش از این خبر داده بود چین و آمریکا به توافق درباره فاز اول توافق تجاری نزدیک شده‌اند. با این حال واشنگتن و پکن هنوز درباره جزییات مربوط به میزان کاهش تعرفه‌ها روی کالاهای چینی به توافق نرسیده‌اند و اصرار چین برای این که واشنگتن همه تعرفه‌ها را حذف کند، مانع عمده اصلی بوده است.</p>
      <p>آمریکا و چین روی چشم انداز کوتاه مدت نفت تاثیر زیادی دارند. هنوز درباره میزان مازاد عرضه نفت در سال ۲۰۲۰ اتفاق نظر وجود ندارد اما بهبود روابط تجاری آمریکا و چین بلافاصله در تغییر پیش بینی‌های رشد اقتصادی، رشد تقاضا برای نفت و مهم‌تر از همه اعتماد تجاری منعکس خواهد شد.</p>
    </article>
  </body>
</html>