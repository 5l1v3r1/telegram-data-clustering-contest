<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7923882"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-29T12:14:00+00:00"/>
    <meta property="og:title" content="МРРБ отпуска 18,7 млн. лв. за енергийна ефективност в 28-те малки общини"/>
    <meta property="og:description" content="Нови 18 687 123,16 лева се отпускат от Министерството на регионалното развитие и благоустройството чрез Оперативна програма „Региони в растеж“ 2014-2020 г"/>
  </head>
  <body>
    <article>
      <h1>МРРБ отпуска 18,7 млн. лв. за енергийна ефективност в 28-те малки общини</h1>
      <address><time datetime="2019-11-29T12:14:00+00:00">29 Nov 2019, 12:14</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Нови 18 687 123,16 лева се отпускат от Министерството на регионалното развитие и благоустройството чрез Оперативна програма „Региони в растеж“ 2014-2020 г. за повишаване на енергийната ефективност в многофамилни жилищни и административни сгради в 28-те малки общини в страната. Размерът на средствата по процедурата може да бъде увеличен след одобрение на промени в програмата от Европейската комисия в съответствие с решението на Комитета за наблюдение за пренасочване на други 25 млн. лв. за прилагането на такива мерки.</p>
      <p>За финансиране могат да кандидатстват общините: Ботевград, Берковица, Белоградчик, Генерал Тошево, Девин, Елхово, Златоград, Ивайловград, Крумовград, Козлодуй, Карнобат, Мездра, Малко Търново, Никопол, Нови пазар, Нова Загора, Поморие, Попово, Пещера, Провадия, Разлог, Сандански, Свиленград, Самоков, Севлиево, Троян, Тутракан и Червен бряг.</p>
      <p>Процедурата е насочена към продължаване и надграждане на инвестициите за повишаване на енергийната ефективност в обществени и жилищни сгради. Всеки кандидат по нея може да подаде до три проектни предложения. Няма ограничение в броя и вида на обектите на интервенция в едно предложение. Проектите може да включват както многофамилни жилищни сгради, така и публични. Допустими са сгради на държавната и общинската администрация, както и общински от образователната, културната и социалната инфраструктура. Предимство се дава на жилищните блокове, като по програмата вече могат да кандидатстват и такива с над 35 самостоятелни обекта в тях.</p>
      <p>Очаква се в резултат от изпълнението на проектите да се подобрят енергийните и експлоатационните характеристики на одобрените за финансиране здания, което ще позволи устойчивото им управление и поддръжка и намаляване на крайното потребление на енергия. Спестените в следствие на приложените мерки вредни емисии ще доведат до подобряване на средата в малките градове.</p>
      <p>Срокът за кандидатстване е 27.03.2020 г. Минималният размер на заявената безвъзмездна финансова помощ по всеки проект е 200 000 лева, а максималният не може да надхвърля 1 500 000 лева.</p>
      <p>Насоките за кандидатстване и необходимите документи могат да бъдат намерени на интернет страницата на МРРБ и на сайта на оперативната програма.</p>
    </article>
  </body>
</html>