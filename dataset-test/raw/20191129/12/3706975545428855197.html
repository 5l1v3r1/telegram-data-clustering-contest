<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/domace/1983594_kuriozna-nehoda-na-povazi-na-auto-spadol-elektricky-stlp"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-29T12:15:00+00:00"/>
    <meta property="og:title" content="Kuriózna nehoda na Považí: Na auto spadol elektrický stĺp"/>
    <meta property="og:description" content="Vodič do stĺpa najskôr narazil."/>
  </head>
  <body>
    <article>
      <h1>Kuriózna nehoda na Považí: Na auto spadol elektrický stĺp</h1>
      <h2>Vodič do stĺpa najskôr narazil.</h2>
      <address><time datetime="2019-11-29T12:15:00+00:00">29 Nov 2019, 12:15</time> by <a rel="author">POVAŽSKÁ BYSTRICA/t</a></address>
      <p>Štyria považskobystrickí profesionálni hasiči zasahovali vo štvrtok (28. 11.) ráno pri dopravnej nehode, ktorá sa stala v považskobystrickej mestskej časti Zemiansky Kvašov. Automobil narazil do elektrického stĺpa, ktorý následne spadol na auto.</p>
      <p>Ako informoval hovorca Krajského riaditeľstva Hasičského a záchranného zboru (HaZZ) Marián Petrík, pri nehode sa zranila jedna osoba, ktorá bola po príchode hasičov mimo postihnutého vozidla. Havarovaný automobil zostal po náraze mimo vozovky, uviaznutý pod zlomeným betónovým stĺpom elektrického vedenia, ktorý bol pod napätím.</p>
      <p>„Hasiči poskytli zranenej osobe predlekársku prvú pomoc, zabezpečili miesto udalosti a na havarovanom automobile vykonali protipožiarne opatrenia. Na miesto udalosti prišli pracovníci poruchovej služby elektrární, ktorí poškodený elektrický stĺp odpojili a následne pomocou hydraulickej ruky odstránili z vozidla,“ doplnil Petrík s tým, že k úniku prevádzkových kvapalín z havarovaného automobilu nedošlo.</p>
      <figure>
        <img src="https://static.markiza.sk/media/a501/image/file/2/1739/4YS1.20191129_nehoda2665815_jpg.jpg"/>
        <figcaption>Na auto spadol stĺp. Foto: TASR  </figcaption>
      </figure>
    </article>
  </body>
</html>