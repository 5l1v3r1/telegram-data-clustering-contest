<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/riga/298368-opozicija-atsauc-parakstus-un-atsakas-no-sedes-par-vladovas-atstadinasanu-no-amata.htm"/>
    <meta property="og:site_name" content="nra.lv"/>
    <meta property="article:published_time" content="2019-11-29T12:16:00+00:00"/>
    <meta property="og:title" content="Opozīcija atsauc parakstus un atsakās no sēdes par Vladovas atstādināšanu no amata"/>
    <meta property="og:description" content="Rīgas domes opozīcijas deputāti Vilnis Ķirsis (V) un Jānis Ozols (JKP) ir atsaukuši savus parakstus no iesnieguma par ārkārtas sēdes sasaukšanu, lai lemtu par Rīgas domes priekšsēdētāja vietnieces Annas Vladovas (S) atstādināšanu un par Rīgas Brīvostas pārvaldes valdē strādājošo domnieku atsaukšanu no amatiem."/>
  </head>
  <body>
    <article>
      <h1>Opozīcija atsauc parakstus un atsakās no sēdes par Vladovas atstādināšanu no amata</h1>
      <address><time datetime="2019-11-29T12:16:00+00:00">29 Nov 2019, 12:16</time> by <a rel="author">©Oksana Džadana/F64 Photo Agency</a></address>
      <p>Rīgas domes opozīcijas deputāti Vilnis Ķirsis (V) un Jānis Ozols (JKP) ir atsaukuši savus parakstus no iesnieguma par ārkārtas sēdes sasaukšanu, lai lemtu par Rīgas domes priekšsēdētāja vietnieces Annas Vladovas (S) atstādināšanu un par Rīgas Brīvostas pārvaldes valdē strādājošo domnieku atsaukšanu no amatiem.</p>
      <blockquote>Opozīcijas deputātiem atsaucot parakstus, šodien plkst.12 plānotā ārkārtas sēde netika rīkota. Sasauktu sēžu "noraušana" pēdējā laikā tiek minēts kā iespējamākais scenārijs Rīgas domes atlaišanai un jaunu vēlēšanu sarīkošanai.</blockquote>
      <p>Sēdes norisei bija nepieciešami 20 deputātu paraksti, bet abiem domniekiem tos atsaucot, juridiski nebija iemesla noturēt plkst.12 sasaukto sanāksmi.</p>
      <p>Kā žurnālistiem skaidroja Ķirsis, viņi to darījuši "taktisku iemeslu dēļ", jo esot saņemta informācija, ka kvorums šai sēdei no koalīcijas puses tiktu nodrošināts.</p>
      <p>"Būsim atklāti, tās lielās domstarpības viņiem tomēr ir par nākamo sēdi, kur jābalso par uzticības izteikšanu Rīgas mēram Oļegam Burovam (GKR). Darīsim visu, lai nepalīdzētu viņiem satuvināties, jo šī sēde būtu ļāvusi viņiem vienam otru pasargāt," savu rīcību pamatoja Ķirsis.</p>
      <p>Savukārt plkst.13 ir sasaukta vakar kvoruma trūkuma dēļ pārtrauktā ārkārtas sēde, kurā jālemj par uzticības izteikšanu Rīgas mēra Oļegam Burovam (GKR).</p>
      <p>Uzticības balsojums Burovam Rīgas domē bija plānots jau ceturtdien, un mērs bija optimistisks, ka viņam izdosies savākt 32 balsis no "Gods kalpot Rīgai" (GKR), "Saskaņas", "Rīgai" un Baibas Brokas, taču sēdi nācās atcelt, jo potenciālie koalīcijas partneri tomēr nespēja vienoties par sadarbības nosacījumiem.</p>
      <p>"Rīgai" līderis Oskars Putniņš skaidroja, ka vienošanās nav panākta, jo, veidojot koalīcijas līgumu, dienas laikā parādījušies nesaprotami nosacījumi, kas paredzēja deputātu blokam "Rīgai!" uzticēt "smagākās" domes kapitālsabiedrības - "Rīgas satiksmi" un "Rīgas centrāltirgu". "Sākotnēji bijām vienojušies par vienu jomu sadali, bet pēkšņi parādījās punkts, ka mums grib uzticēt arī Centrāltirgu. Ņemot vērā to, kas šajās abās kapitālsabiedrībās notiek, tas ir mazliet nekorekti, ka visu mēģina uzvelt mums," sacīja Putniņš.</p>
      <p>Savukārt GKR puse paziņoja, ka nav piekritusi vairākiem "Saskaņas" un deputātu bloka "Rīgai!" kopīgi radītā koalīcijas līguma nosacījumiem, tostarp "Saskaņas" vēlmei izveidot trešo vicemēra amatu un piedāvātajām izmaiņām kapitālsabiedrību pārraudzībā.</p>
      <p>Kā izteicās Burovs, politika ir kompromisu māksla, tomēr katram kompromisam ir robežas un cena. Viņš apstiprināja, ka GKR ar "Saskaņu" un deputātu bloku "Rīgai!" sākotnēji bija vienojušies, ka vicemēra krēslu varētu ieņemt "Rīgai!" deputāts Druvis Kleins, vietu Rīgas brīvostas valdē - šī bloka pārstāvis Oskars Putniņš, bet Pilsētas attīstības komiteju vadītu - neatkarīgā deputāte Baiba Broka. Vienlaikus bijusi arī vienošanās, ka SIA "Rīgas satiksme" būtu Kleina pārziņā.</p>
      <p>Tomēr vēlāk GKR saņēmusi koalīcijas līguma projektu, kuru parakstījuši 16 deputāti no frakcijas "Saskaņa", trīs deputāti no deputātu bloka "Rīgai!" un Broka. GKR vien atlicis parakstīt līgumu un koalīcija būtu izveidota, tomēr politiskais spēks nav piekritis vairākiem līguma punktiem, kas saistīti ar trešā vicemēra krēsla izveidi un kapitālsabiedrību pārdali. Līguma projektā esot bijis norādīts, ka pēc domes budžeta pieņemšanas tiks izveidots trešais vicemēra krēsls konkrēti priekš deputāta Sandra Bergmaņa (S).</p>
      <p>GKR uzskata, ka par trešo vicemēra amatu ir pāragri diskutēt, ņemot vērā, ka budžets vēl nav izskatīts un pieņemts. "Balsot par trešo vicemēru, neredzot budžetu, liekas stipri par agru," skaidroja pilsētas mērs, kā arī piebilda, ka līgumā parādījās priekšlikums par kapitālsabiedrības SIA "Rīgas meži" nodošanu Kleina pārraudzībā, ja viņš tiktu ievēlēts vicemēra amatā.</p>
      <p>Esošais "Rīgas mežu" pārraugs Burovs sacīja, ka tam GKR negrasās piekrist, jo uzņēmums vairākus gadus ir veiksmīgi strādājis un tas ilgstoši bija arī kādreizējā vicemēra Andra Amerika (GKR) paspārnē. "Rodas būtiski jautājumi par to "priekš kam" un "kāpēc to darīt"," teica Burovs.</p>
      <p>No partneru puses esot parādījušies arī citi GKR neatbalstāmi priekšlikumi, tāpēc partija, izvērtējot iepriekšminētās prasības, vēlāk sagatavojusi savu koalīcijas līguma piedāvājumu, kas paredz, ka pārrunas par trešā vicemēra amata izveidi sāktos pēc 2020.gada Rīgas budžeta pieņemšanas. Tāpat GKR piedāvāja vienoties par atbildības jomu sadalījumu tikai pēc 31.decembra, vienlaikus piekrītot, ka vicemēra Kleina pārziņā tiktu nodota SIA "Rīgas satiksme".</p>
      <p>Tikmēr Rīgas domes opozīcijas partijas iesniedza pieprasījumu sasaukt divas ārkārtas domes sēdes, kurās tiktu lemts par Rīgas domes priekšsēdētāja vietnieces Annas Vladovas (S) atstādināšanu, kā arī par Rīgas Brīvostas pārvaldes valdē strādājošo domnieku atsaukšanu no amatiem.</p>
      <p><a href="https://nra.lv/latvija/riga/298368-opozicija-atsauc-parakstus-un-atsakas-no-sedes-par-vladovas-atstadinasanu-no-amata.htm#">Lasīt visu</a>  </p>
    </article>
  </body>
</html>