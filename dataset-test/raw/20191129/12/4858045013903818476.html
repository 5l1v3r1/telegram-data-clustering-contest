<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/eon-restructureaza-divizia-din-marea-britanie-costurile-s-ar-putea-ridica-la-500-de-milioane-de-lire-sterline_1408160.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T12:44:55+00:00"/>
    <meta property="og:title" content="E.ON restructurează divizia din Marea Britanie; costurile s-ar putea ridica la 500 de milioane de lire sterline"/>
    <meta property="og:description" content="Grupul energetic german E.On a anunţat vineri un plan de restructurare a diviziei din Marea Britanie, care include compania Npower, costurile..."/>
  </head>
  <body>
    <article>
      <h1>E.ON restructurează divizia din Marea Britanie; costurile s-ar putea ridica la 500 de milioane de lire sterline</h1>
      <address><time datetime="2019-11-29T12:44:55+00:00">29 Nov 2019, 12:44</time> by <a rel="author">Loredana Codruț</a></address>
      <p>Grupul energetic german E.On a anunţat vineri un plan de restructurare a diviziei din Marea Britanie, care include compania Npower, costurile măsurilor fiind evaluate la 500 de milioane de lire sterline (642 milioane dolari), transmite Reuters.</p>
      <p>Planul include închiderea unor activităţi ale Npower şi reducerea numărului de locuri de muncă la divizie, care este unul dintre cei mai mari şase furnizori de energie din Marea Britanie. Divizia britanică a E.ON este afectată de concurenţa puternică şi de problemele de facturare interne, conform News.ro.</p>
      <p>”Piaţa britanică este dificilă în mod special în această perioadă. Am subliniat în repetate rânduri că vom lua toate măsurile necesare pentru a ne rentabiliza consistent afacerile”, a declarat directorul general al E.ON, Johannes Teyssen, într-un comunicat.</p>
      <p>Teyssen a adăugat că măsurile, cre includ trierea clienţilor industriali şi comerciali ai Npower, sunt discutate deja cu sindicatele. Numărul locurilor de muncă afectate de restructurare nu a fost precizat.</p>
      <p>Clienţii rezidenţiali şi companiile mici şi mijlocii vor fi transferaţi la afacerile locale ale E.ON, iar restul operaţiunilor Npower vor fi restructurate sau închise.</p>
      <p>E.ON anticipează că afacerile sale combinate din Marea Britanie vor obţine un profit înainte de dobânzi şi taxe de cel puţin 100 de milioane de lire şi un flux de capital liber pozitiv începând din 2022, după investiţii în contoare inteligente.</p>
    </article>
  </body>
</html>