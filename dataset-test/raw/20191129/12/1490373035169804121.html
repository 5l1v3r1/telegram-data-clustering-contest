<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zivotni-styl/spolecnost/nejvyznamnejsi-ceska-osobnost-karel-iv-masaryk-havel-gott-cvvm-2019-pruzkum_1911291231_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T12:58:00+00:00"/>
    <meta property="og:title" content="CVVM: Nejvýznamnější českou osobností je Karel IV., následují Masaryk, Havel a Gott"/>
    <meta property="og:description" content="Za vrcholné období českých dějin do poloviny 20. století považuje veřejnost dobu Karla IV., v novodobé historii pak sametovou revoluci. Informovalo o tom Centrum pro výzkum veřejného mínění."/>
  </head>
  <body>
    <article>
      <h1>CVVM: Nejvýznamnější českou osobností je Karel IV., následují Masaryk, Havel a Gott</h1>
      <address><time datetime="2019-11-29T12:58:00+00:00">29 Nov 2019, 12:58</time> by <a rel="author">ČTK</a></address>
      <p>
        <b>Nejvýznamnější českou osobností byl podle pětiny lidí král Karel IV. Na dalších místech se s nepatrným odstupem umístili první československý prezident Tomáš Garrigue Masaryk, někdejší prezident Václav Havel a nedávno zesnulý zpěvák Karel Gott. Vyplývá to z říjnového průzkumu Centra pro výzkum veřejného mínění. Za vrcholné období českých dějin do poloviny 20. století považuje veřejnost dobu Karla IV., v novodobé historii pak sametovou revoluci.</b>
      </p>
      <p>Nejvíce, o 15 procentních bodů, si v porovnání s posledním průzkumem z roku 2013 polepšil Gott. „Je samozřejmě otevřenou otázkou, zda a jak dlouho si toto postavení udrží. Zřejmě z tohoto důvodu poklesly procentní hodnoty u osobností na prvních třech místech,“ uvedli autoři průzkumu.</p>
      <p>Za čtveřicí uvedených největších osobností následovali s výrazným odstupem reformátor Jan Hus, prezident Miloš Zeman a „učitel národů“ Jan Amos Komenský.</p>
      <p>Dvě procenta dotázaných pak uvedla hokejistu Jaromíra Jágra a procento hlasů obdrželi husitský vojevůdce Jan Žižka, bývalý prezident Václav Klaus a fiktivní český génius a všeuměl Jára Cimrman. Respondenti podle Centra pro výzkum veřejného mínění uvedli v odpovědi kolem 70 jmen.</p>
      <p>Respondentům byla dále předložena jednotlivá historická období, ze kterých vybírali jen to jediné, které považují za vrchol českých dějin.</p>
      <p>Mezi nejčastěji odpovědi patří doba Karla IV. a období první republiky, které za vrcholnou etapu považuje 36 procent lidí, respektive 22 procent lidí.</p>
      <p>Následovaly éra národního obrození a husitství, které uvádělo zhruba sedm procent lidí. Podle Centra pro výzkum veřejného mínění se názor veřejnosti na vrcholná období českých dějin v průběhu více než deseti let téměř nezměnil.</p>
      <related>
        <h4>Číst článek</h4>
        <a href="https://www.irozhlas.cz/kultura/hudba/karel-gott-socialismus-srpen-1968_1910180600_zit"/>
      </related>
      <p>Oslovení měli také uvést tři události, které považují za nejvýznamnější od konce první světové války. Nejčastěji se v jejich odpovědích objevovala sametová revoluce.</p>
      <p>Za ní následovaly vznik československého státu v roce 1918, konec druhé světové války, rozpad federace a vznik samostatné České republiky v roce 1993, srpen 1968, únorový převrat a nástup komunismu v roce 1948, druhá světová válka a pražské jaro.</p>
      <p>Průzkum se uskutečnil od 5. do 20. října, zúčastnilo se ho 1021 lidí starších 15 let.</p>
      <related>
        <h4>Související články</h4>
        <a href="https://www.irozhlas.cz/veda-technologie/historie/karel-iv-zakladni-kamen-nove-mesto-praha-historie_1803251652_kro"/>
        <a href="https://www.irozhlas.cz/zivotni-styl/spolecnost/karel-gott-pohreb-petr-a-bilek-interview-plus_1910130935_jgr"/>
        <a href="https://www.irozhlas.cz/zpravy-domov/popularita-politiku-vysledky-vyzkum-stem-rijen-2019-andrej-babis-schillerova_1911111222_ako"/>
      </related>
    </article>
  </body>
</html>