<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/skoyrletis-dieyrynsi-kai-ochi-metatopisi-toy-syriza-i-poreia-pros-to-3o-synedrio/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-29T12:27:30+00:00"/>
    <meta property="og:title" content="Σκουρλέτης: Διεύρυνση και όχι μετατόπιση του ΣΥΡΙΖΑ η πορεία προς το 3ο Συνέδριο"/>
    <meta property="og:description" content="Πρός το Συνέδριο του ΣΥΡΙΖΑ, η συγκρότηση της ΚΕΑ εκφράζει τη συμπόρευση ανθρώπων με διαφορετικές πολιτικές αναφορές, επεσήμανε ο Πάνος Σκουρλέτης."/>
  </head>
  <body>
    <article>
      <h1>Σκουρλέτης: Διεύρυνση και όχι μετατόπιση του ΣΥΡΙΖΑ η πορεία προς το 3ο Συνέδριο</h1>
      <address>
        <time datetime="2019-11-29T12:27:30+00:00">29 Nov 2019, 12:27</time>
      </address>
      <p>Στην πορεία προς το <b>3ο Συνέδριο του <a href="https://neaselida.gr/tag/syriza/">ΣΥΡΙΖΑ</a></b>, η συγκρότηση της <b>Κεντρικής Επιτροπής Ανασυγκρότησης (ΚΕΑ)</b> εκφράζει έμπρακτα τη συμπόρευση ανθρώπων που είχαν διαφορετικές πολιτικές αναφορές στο παρελθόν και μέχρι πρότινος, επεσήμανε ο <b>γραμματέας της</b> <b>ΚΕ του ΣΥΡΙΖΑ</b>, <b><a href="https://neaselida.gr/tag/panos-skourletis/">Πάνος Σκουρλέτης</a>,</b> σε συνέντευξή του στον ρ/σ «Στο Κόκκινο» 105,5.</p>
      <p>Τόνισε πως η συνάντηση στην <b>ΚΕΑ </b>αποτελεί έμπρακτη συμφωνία συμπόρευσης προς το <b>3ο Συνέδριο του</b> <b>ΣΥΡΙΖΑ</b>, μία συμφωνία όλων αυτών των προσώπων και συλλογικοτήτων να βρεθούν στο ίδιο μετερίζι πηγαίνοντας για το<b> 3ο Συνέδριο του ΣΥΡΙΖΑ</b>. Σημείωσε ότι «πρόκειται πράγματι για μία διεύρυνση και όχι μετατόπιση», απορρίπτοντας την προσπάθεια «κέντρων της συντηρητικής παράταξης», να δοθούν άλλα χαρακτηριστικά σε αυτό που προσπαθεί να κάνει ο <b>ΣΥΡΙΖΑ </b>στο συνέδριό του, δηλαδή να είναι «ένα συνέδριο συνέχειας και τομής που θα αποτυπώνει όλα τα ανοίγματα και τις επιλογές του χώρου μας των τελευταίων ετών».</p>
      <h3>«Η συνάντηση αυτή γίνεται στο έδαφος της Αριστεράς»</h3>
      <p>Υπογράμμισε πως σημασία έχει ότι «η συνάντηση αυτή γίνεται <b>στο έδαφος της Αριστεράς και στο όνομα της Αριστεράς,</b> μιας Αριστεράς η οποία επιχειρεί να επικαιροποιήσει τον λόγο της, να είναι σύγχρονη, να ανταποκρίνεται στις σύγχρονες προκλήσεις». Επισήμανε ότι δεν είναι εν κενώ αυτή η συνάντηση, καθώς υπάρχει ήδη ένα πρώτο διακηρυκτικό πλαίσιο, για να προσθέσει ότι, πηγαίνοντας για το συνέδριο, «θα διαμορφωθεί η νέα προγραμματική μας πρόταση και, ολοκληρώνοντας το συνέδριο, προφανώς θα έχουμε το σύνολο των χαρακτηριστικών του <b>ΣΥΡΙΖΑ </b>της νέας περιόδου και της νέας φάσης».</p>
      <p>Ο κ. <b>Σκουρλέτης </b>ανάφερε ότι «δεν πρόκειται για μια συνεύρεση δυνάμεων από την Αριστερά μέχρι και την Κεντροδεξιά, ως προς το εκπεμπόμενο πολιτικό στίγμα». Μιλώντας για τη συμβολική πολιτική σημασία της <b>ΚΕΑ</b> ως οργάνου που δεν εκλέχτηκε αλλά που «αποφασίστηκε, ύστερα από μια ώριμη πολιτική σκέψη, ανάμεσα στον <b>ΣΥΡΙΖΑ </b>και όλες εκείνες τις δυνάμεις με τις οποίες τα τελευταία χρόνια συμπορευόμαστε». Επισήμανε ότι θα υπάρχει ένα μικρότερο όργανο που δεν θα εκλεγεί το Σαββατοκύριακο, αλλά θα είναι αποτέλεσμα μιας πολιτικής συμφωνίας όλων των μερών που απαρτίζουν αυτή την πρωτοβουλία, πηγαίνοντας προς το<b> 3ο Συνέδριο του</b> <b>ΣΥΡΙΖΑ</b>».</p>
      <p>Καταθέτοντας τη δική του υποκειμενική άποψη, όπως είπε, ο κ. <b>Σκουρλέτης </b>ανέφερε ότι «αυτή η όσμωση των τελευταίων μηνών μπορεί να μας οδηγήσει στο Συνέδριο χωρίς να υπάρχει η ανάγκη να αλλάξουμε και τον τίτλο του κόμματος, μια και πλέον, ένα κομμάτι των συνοδοιπόρων μας, των συμμάχων μας, μέσα από τις δικές του σκέψεις κάνει την επιλογή να μπει μέσα στο κόμμα».</p>
      <p>Ανέφερε, μεταξύ άλλων, ότι «καθημερινά όλο και περισσότεροι εντάσσονται στις οργανώσεις μας και από την πλατφόρμα <b>isyriza</b>».</p>
      <p>
        <b>Διαβάστε επίσης στη Νέα Σελίδα: <a href="https://neaselida.gr/politiki/syriza-esokommatiko-adeiasma-se-polaki-video/">ΣΥΡΙΖΑ: Εσωκομματικό «άδειασμα» σε Πολάκη (video)</a></b>
      </p>
    </article>
  </body>
</html>