<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191935/diputacio/tarragona/aprova/unanimitat/pressupostos/mes/alts/seva/historia"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T12:15:00+00:00"/>
    <meta property="og:title" content="La Diputació de Tarragona aprova per unanimitat els pressupostos més alts de la seva història"/>
    <meta property="og:description" content="Els comptes permetran iniciar el nou Pla de Mandat sense deute"/>
  </head>
  <body>
    <article>
      <h1>La Diputació de Tarragona aprova per unanimitat els pressupostos més alts de la seva història</h1>
      <h2>Els comptes permetran iniciar el nou Pla de Mandat sense deute</h2>
      <address>
        <time datetime="2019-11-29T12:15:00+00:00">29 Nov 2019, 12:15</time>
      </address>
      <p>El ple de la Diputació de Tarragona ha aprovat per unanimitat els pressupostos per a 2020, xifrats en 160 milions d'euros, un 2,4% més que els de 2019. Un dels elements destacats és que s'eixugarà totalment el deute bancari, cosa que permetrà reforçar projectes i fer noves inversions els anys propers. <br/>Els comptes són un 2,4% superiors als de l'any 2019 i dels 160 milions, 135,4 són per a la corporació, 17,1 per a l'organisme autònom de BASE i 7,4 per al Patronat de Turisme. El Pla d'Acció Municipal (PAM) destinarà 10 milions d'euros als municipis, la mateixa xifra que l'any anterior, i es reforçarà fins als 2 milions d'euros una línia d'ajuts per als municipis afectats per fenòmens naturals, als quals hi podran accedir les localitats afectades pels aiguats de l'octubre.<br/><br/><b>Aposta per la cultura</b><br/><br/>Pel que fa a les partides més destacades, s'incrementaran en un 20% els ajuts per a activitats culturals de municipis fins a 5.000 habitants i s'augmenta un 25% la partida per al programa d'ajuts per a actuacions incloses en el catàleg de serveis, que permet la cooperació en matèria d'activitat cultural als municipis i entitats. A banda es mantenen els 5 milions per recolzar els ajuntaments que tinguin escoles bressol municipals.<br/><br/><b>El mediambient</b><br/><br/>En matèria de medi ambient es crea una nova línia de suport als pobles que tirin endavant mesures per millorar la recollida selectiva de residus, amb 300.000 euros. A més la línia d'ajuts excepcionals per als municipis que hagin patit danys per episodis meteorològics s'eleva en 100.000 euros fins als 2 milions. En aquest cas, cada consistori podrà obtenir fins a 50.000 euros.<br/><br/>S'hi podran adherir els afectats pels aiguats de l'octubre i es guardarà una previsió per a possibles esdeveniments que puguin succeir durant l'any vinent.<br/><br/><b>Impuls a les infraestructures</b><br/><br/>En infraestructures, hi haurà gairebé 12 milions per a la construcció, manteniment i millora de la xarxa viària de la demarcació.<br/><br/>També hi ha partides per a dos grans actuacions que emanen de l'anterior mandat. Es tracta del projecte de la Baronia d'Escornalbou que posa en valor el patrimoni i l'entorn natural del Castell-Monestir d'Escornalbou, amb una dotació de més d'un milió d'euros; i el projecte AulaPlus, que permetrà redefinir l'espai de la Boca de la Mina de Reus com un espai públic de formació al servei de la ciutadania.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>