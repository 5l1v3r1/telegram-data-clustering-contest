<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/norsk-festdag-falla-seier-og-johaug-gladnyhet/71874021"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T12:53:47+00:00"/>
    <meta property="og:title" content="Norsk festdag: Falla-seier og Johaug-gladnyhet"/>
    <meta property="og:description" content="Maiken Caspersen Falla banket verdenseliten i Ruka og spurtet inn til ny verdenscupseier. Therese Johaug kom overraskende godt ut av sprintdagen i Ruka."/>
  </head>
  <body>
    <article>
      <h1>Norsk festdag: Falla-seier og Johaug-gladnyhet</h1>
      <h2>Maiken Caspersen Falla banket verdenseliten i Ruka og spurtet inn til ny verdenscupseier. Therese Johaug kom overraskende godt ut av sprintdagen i Ruka.</h2>
      <address><time datetime="2019-11-29T12:53:47+00:00">29 Nov 2019, 12:53</time> by <a rel="author">Øyvind Godø</a></address>
      <p>RUKA / OSLO (Dagbladet): Maiken Caspersen Falla, Tiril Udnes Weng og Ane Appelkvist Stenseth tok seg alle til sprintfinalen i Ruka.</p>
      <p>Det samme gjorde Stina Nilsson, Sadie Bjornsen og Jonna Sundling.</p>
      <p>
        <b>Maiken Caspersen Falla var i en egen klasse i finalen og banket rivalene i den siste diagonalbakken. Det ga en suveren verdenscupseier til den regjerende sprintverdensmesteren.</b>
      </p>
      <p>- Jeg elsker den klassiske klatringen, men det er også veldig tungt. Det tar noen minutter etter målpassering før jeg klarer å røre meg igjen. Det var tøft, men jeg er veldig glad for tiårsjubileumet her i Kuusamo, sa Falla i arrangørintervjuet etter seieren.</p>
      <p>Om taktikken, sier hun:</p>
      <p>- Jeg forsøkte å spare litt energi i den første motbakken og ha en god posisjon. Jeg forsøkte å forbli minst mulig stresset, for å deretter eksplodere. Planen fungerte, sier hun.</p>
      <p>Jonna Sundling ble nr. 2. Sadie Bjornsen kapret 3. plassen ett hundredel foran den norske kometen Ane Appelkvist Stenseth.</p>
      <p>
        <b>Stina Nilsson ble hindret og endte på 5. plass, mens Tiril Udnes Weng ble nr. 6 og sist i finalen.</b>
      </p>
      <p>Astrid Uhrenholdt Jacobsen røk ut i semifinalen - til tross for å ha herjet med Nilsson i kvartfinalen.</p>
      <h3>Dog sprintdag for Johaug</h3>
      <p>Therese Johaug hadde en oppløftende dag på jobben.</p>
      <p>Langrennseneren ble nr. 33 og 25 i de to sprintene hun deltok i forrige sesong, i minitourene på Lillehammer og i Quebec.</p>
      <p>I sprinten i Ruka i dag var Johaug svært nær å gå videre til semifinalen og skaffet seg et godt utgangspunkt før helgas to distanserenn.</p>
      <figure>
        <img src="https://dbstatic.no/71874065.jpg?imageId=71874065&amp;width=512&amp;height=308"/>
        <figcaption><b>GOD DAG:</b> Therese Johaug kom nesten til semifinalen. Foto: Terje Pedersen / NTB scanpix Vis mer</figcaption>
      </figure>
      <p>
        <b>Johaug slo - overraskende nok - hovedrivalene Krista Pärmäkoski, Frida Karlsson og Charlotte Kalla i dagens sprint, i tillegg til Heidi Weng.</b>
      </p>
      <p>Bare Natalja Neprjajeva og Stina Nilsson av sammenlagtkanonene slo Johaug og har et lite forsprang på kapasitetsdronningen før helgas to distanserenn.</p>
      <p>Men ikke et så stort forspang som de burde ha hatt.</p>
      <p>
        <b>Neprjajeva, som ble nr. 4 i sitt semifinaleheat, seiler nå opp som Johaugs største utfordrer i sammenlagtkampen i minutouren i Ruka.</b>
      </p>
      <p>I morgen står 10 kilometer intervallstart i klassisk på programmet, etterfulgt av jaktstart 10 kilometer fristil søndag</p>
      <h3>Positiv Johaug-dag</h3>
      <p>Johaug åpnet forsiktig og lå bakerst i starten av den første kvartfinalen. Da sammenlagtutfordrer Krista Pärmäkoski gjorde en taktisk tabbe, avanserte Johaug før den siste diagonalbakken.</p>
      <p>Der klarte Johaug å gå seg opp én plass til og inn til 4. plass i heatet, rett bak Tiril Udnes Weng, Maiken Caspersen Falla og Sadie Bjornsen.</p>
      <p>
        <b>Johaug røk til slutt ut på tid, men dagen ble likevel en suksess for 31-åringen, som har fått et uventet forsprang etter sprinten til Frida Karlsson, Charlotte Kalla og Krista Pärmäkoski.</b>
      </p>
      <p>Sveriges største sammenlagthåp, Frida Karlsson og Charlotte Kalla, røk ut i prologen. Det samme gjorde Heidi Weng med sin 31. plass. Weng røk med ni hundredeler - opp til navnesøster Tiril Udnes Weng på 30. plass.</p>
      <p>
        <b>De har dermed en jobb å gjøre for å hente inn det tapte i sammendraget på de to gjenstående distansene i minitouren i Ruka, altså 10 kilometer intervallstart i klassisk lørdag og jaktstart 10 kilometer fristil søndag.</b>
      </p>
      <p>Også Maja Dahlqvist - en av verdens beste sprintere - røk overraskende nok ut i prologen.</p>
    </article>
  </body>
</html>