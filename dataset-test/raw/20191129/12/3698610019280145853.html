<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sbu-spiymala-kerivnictvo-derzhgeokadastru-na-milyonnih-mahinaciyah-iz-zemleyu-u-zapovidniy-zoni-331318_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T12:11:00+00:00"/>
    <meta property="og:title" content="СБУ спіймала керівництво Держгеокадастру на мільйонних махінаціях із землею у заповідній зоні"/>
    <meta property="og:description" content="Правоохоронці вилучили документацію, яка підтверджує проведення незаконних оборудок"/>
  </head>
  <body>
    <article>
      <h1>СБУ спіймала керівництво Держгеокадастру на мільйонних махінаціях із землею у заповідній зоні</h1>
      <h2>Правоохоронці вилучили документацію, яка підтверджує проведення незаконних оборудок</h2>
      <address>
        <time datetime="2019-11-29T12:11:00+00:00">29 Nov 2019, 12:11</time>
      </address>
      <p><a href="https://dt.ua/UKRAINE/zvilnenogo-z-genprokuraturi-kulika-namagayutsya-proshtovhnuti-v-sbu-leschenko-331084_.html"><b>Служба безпеки України</b></a> викрила начальника одного з відділів ГУ Держгеокадастру Запорізької області на масштабних зловживаннях із земельними ділянками лісового фонду, повідомляє <a href="https://ssu.gov.ua/ua/news/1/category/21/view/6780#.KyKKT3uU.dpbs">пресслужба</a> СБУ.</p>
      <p>"Через дії чиновника у держави було відчужено гектари землі у заповідній зоні. Оперативники спецслужби встановили, що протягом 2018 року посадовець оформив на підставних осіб кілька земельних ділянок у заповідній зоні загальною площею 4 гектари. Потім для протиправної легалізації державна земля була кілька разів перепродана", - йдеться у повідомленні.</p>
      <p>Зазначається, що сума збитків, завданих державі, становить майже мільйон гривень.</p>
      <p>Під час проведених обшуків за місцем роботи фігуранта справи правоохоронці вилучили документацію, яка підтверджує проведення незаконних оборудок.</p>
      <p>"У межах кримінального провадження, відкритого за ч. 2 ст. 364 (зловживання владою або службовим становищем) Кримінального кодексу України, держслужбовцю здійснено оголошення про підозру у вчиненні вказаного злочину", - додають правоохоронці.</p>
      <p>Наразі тривають слідчо-оперативні дії для встановлення та притягнення до відповідальності  всіх осіб, причетних до оборудки.</p>
      <p>Раніше повідомлялося, що Служба безпеки України ліквідувала злочинну схему <b><a href="https://dt.ua/ECONOMICS/v-ukrayini-provedut-masshtabnu-perevirku-lisiv-284044_.html">незаконної вирубки лісу</a></b> в Житомирській області.</p>
      <p>За даними СБУ, незаконний бізнес організували два мешканці Новограда-Волинського. Один з чоловіків закуповував у державних і комунальних лісгоспів необліковану деревину. Його компаньйон, який володіє деревообробним підприємством, відповідав за виготовлення деревного вугілля. Лісоматеріали легалізували через низку підприємств, оформлених на бездомних, готову продукцію експортували в Європу.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>