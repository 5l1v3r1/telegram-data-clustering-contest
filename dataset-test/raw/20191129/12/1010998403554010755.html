<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/regionalnijat-ministar-nastojava-za-po-surov-rezhim-na-vodata-v-pernik.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T12:55:00+00:00"/>
    <meta property="og:title" content="Регионалният министър настоява за по-суров режим на водата в Перник"/>
    <meta property="og:description" content="Петя Аврамова предлага вода да има само веднъж на ден от 15 ч. до 22 ч."/>
  </head>
  <body>
    <article>
      <h1>Регионалният министър настоява за по-суров режим на водата в Перник</h1>
      <h2>Петя Аврамова предлага вода да има само веднъж на ден от 15 ч. до 22 ч.</h2>
      <address><time datetime="2019-11-29T12:55:00+00:00">29 Nov 2019, 12:55</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Само веднъж на ден да има вода в Перник и това да е във времето от 15 ч. до 22 ч., а не както е сега – от 5 ч. до 10 ч. и от 17 ч. до 22 ч. За това призова от трибуната на Народното събрание регионалният министър Петя Аврамова, цитирана от БГНЕС.</p>
      <p>„С това ще се намалят загубите по мрежата и ще се гарантира строг контрол на разходването ѝ. По този начин се надяваме напролет да има достатъчно вода в яз. „Студена”, каза Аврамова и подчерта, че въвеждането на режима е бил необходим.</p>
      <p>По думите ѝ питейният водоем на Перник е проектиран като технологичен изравнител. Това означава, че язовирът събира водите от водосборната област. Регионалният министър допълни, че месечният график се изготвя като се взима предвид актуалната информация.</p>
      <p>От 12 ноември беше сформиран екип от експерти за извършване на проверка във ВиК – Перник за експлоатацията на язовира и веца към него за периода от 1 януари до датата на проверката. Установено е, че ВиК-операторът е действал в изпълнение на наредбата.</p>
      <p>„Към настоящия момент МРРБ проучва всички възможности за решаване на проблема с въведения режим. Разглеждат се възможностите за оптимално използване на наличните водоизточници, захранващи язовир „Студена“. Набелязани са стъпки за оказване на експертна помощ от страна на „Софийска вода“. Провеждат се обследвания на терен”, заяви Аврамова.</p>
      <p>Тя посочи, че ще има допълнителни количества вода от Владайския канал, които ще бъдат насочени към язовир „Студена”.</p>
    </article>
  </body>
</html>