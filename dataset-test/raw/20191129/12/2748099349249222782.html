<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/kultura/programata-zakrivaneto-plovdiv-2019-e-pochti-gotovavizhte-ia-161902/"/>
    <meta property="og:site_name" content="trafficnews"/>
    <meta property="article:published_time" content="2019-11-29T12:00:00+00:00"/>
    <meta property="og:title" content="Програмата за закриването на Пловдив 2019 е почти готова – вижте я"/>
    <meta property="og:description" content="Очаква се събитието да бъде в средата на януари 2020-а"/>
  </head>
  <body>
    <article>
      <h1>Програмата за закриването на Пловдив 2019 е почти готова – вижте я</h1>
      <h2>Очаква се събитието да бъде в средата на януари 2020-а</h2>
      <address><time datetime="2019-11-29T12:00:00+00:00">29 Nov 2019, 12:00</time> by <a rel="author" href="https://trafficnews.bg/page/team/" target="_blank">Мария Луцова</a></address>
      <p>„Четирите годишни времена“, четири мултимедии за четирите сезона, през които премина Европейска столица на културата, четирите платформи на програмата „Сливане“, „Трансформиране“, „Възраждане“, „Релаксиране“ – под знака на числото „4“ ще премине закриването на мащабната културна инициатива на през второто десетдневие на януари 2020 г. Тя ще бъде в Дома на културата „Борис Христов“ и се очертава като изключително стилна и подчинена на класиката.</p>
      <p>Идеята да се заложи на този формат с четирите акцента е на фондация "Пловдив 2019", а музикалната картина ще изпълни камерен оркестър от Държавната опера. Режисьор на спектакъла, на който Пловдив ще предаде щафетата на следващата Европейска столица на културата, е Нина Найденова.</p>
      <figure>
        <img src="https://plovdivtime.bg/data/images/2019_11_28/S9eC8xvjKWG4Tyc6YEML-18167.jpg"/>
      </figure>
      <p>На сцената в закриващия концерт ще блесне поне една звезда от Пловдив от галактическия отбор на артистите, номинирани за ГРАМИ. Най-спряганите имена са тези на Соня Йончева и Добринка Табакова. Оперната прима в момента е изключително ангажирана да пее на най-големите световни сцени и точно в периода, когато е заложено закриването, има спектакли „Бохеми“ на сцената на Кралската опера „Ковънт Гардън“ в Лондон. В периода 10-29 януари тя ще влезе в образа на Мими в цели 6 спектакъла. А в периода, когато е заложено закриването, има представления на 10-и и 14-и. Дали талантливата Соня ще успее да вмъкне в календара си участие точно в този период в Пловдив, тепърва ще стане ясно. Добринка Табакова пък работи добре с оркестъра на Пловдивската опера. През май тази година нейни камерни творби звучаха в изпълнение на пловдивските музиканти по време на концерта „Сакрални звуци на Българския дух през вековете“, част от Форум „Българският дух през вековете 2019“.</p>
      <figure>
        <img src="https://plovdivtime.bg/data/images/2019_11_28/1277.jpg"/>
      </figure>
      <p>Художникът Емил Миразчиев е поканен да направи мапинг, който да върви върху фасадата на Дома на културата.</p>
      <p>Изчистена и с вкус, това е било категоричното изискване, което новият екип на Здравко Димитров е поставил пред културните институции. Отсреща от фондация „Пловдив 2019“ са предложили шоу на площад „Централен“ на Горан Брегович, който имаше два концерта под тепетата през 2018-а – в края на септември и в средата на декември.</p>
      <p>Работата по закриващия спектакъл, който ще бъде само в един ден и без съпътстващи събития, вече е в решителната си фаза. Съвсем скоро ще стане ясно и кои точно артисти ще дадат блясък на празника.</p>
      <related>
        <h4>Прочетете още</h4>
        <a href="https://trafficnews.bg/bohemi/painer-zvezdi-kuponiasvaha-zaedno-fenove-aftar-partito-162409/"/>
        <a href="https://trafficnews.bg/obshtestvo/noi-izcheznalite-pensionni-dosieta-po-tiah-e-rabotil-edin-i-162421/"/>
        <a href="https://trafficnews.bg/obshtestvo/silniiat-sniag-blokira-nad-20-kamioni-i-busove-krai-klisura-162324/"/>
        <a href="https://trafficnews.bg/bohemi/kolodruma-se-praska-po-shevovete-kontserta-planeta-18-162304/"/>
      </related>
    </article>
  </body>
</html>