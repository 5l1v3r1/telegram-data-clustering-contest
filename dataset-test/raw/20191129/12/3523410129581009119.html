<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642662/%D8%A8%D8%AF%D8%AA%D8%B1%DB%8C%D9%86-%D9%85%D8%A7%D9%87-%D8%A8%D8%B1%D8%A7%DB%8C-%D8%B7%D9%84%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T12:54:00+00:00"/>
    <meta property="og:title" content="بدترین ماه برای طلا"/>
    <meta property="og:description" content="قیمت طلا در معاملات روز جمعه بازار جهانی تغییر چندانی نداشت اما تحت تاثیر امیدواری سرمایه گذاران به توافق تجاری مقدماتی آمریکا و چین، در ..."/>
  </head>
  <body>
    <article>
      <h1>
        <a href="https://www.bultannews.com/fa/news/642662/%D8%A8%D8%AF%D8%AA%D8%B1%DB%8C%D9%86-%D9%85%D8%A7%D9%87-%D8%A8%D8%B1%D8%A7%DB%8C-%D8%B7%D9%84%D8%A7">بدترین ماه برای طلا</a>
      </h1>
      <h2>قیمت طلا در معاملات روز جمعه بازار جهانی تغییر چندانی نداشت اما تحت تاثیر امیدواری سرمایه گذاران به توافق تجاری مقدماتی آمریکا و چین، در ...</h2>
      <address><time datetime="2019-11-29T12:54:00+00:00">29 Nov 2019, 12:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هر اونس طلا برای تحویل فوری در <b>معاملات روز</b> جاری بازار سنگاپور ثابت بود و ۱۴۵۸ دلار و ۴۵ سنت معامله شد. بهای معاملات این بازار از ابتدای هفته جاری تاکنون ۰.۳ درصد کاهش قیمت داشته است.</p>
      <p>در بازار معاملات آتی آمریکا، هر اونس طلا با ۰.۳ درصد افزایش، به ۱۴۵۷ دلار و ۹۰ سنت رسید.</p>
      <p>قیمت طلا در نوامبر به دلیل خوش بینی به توافق تجاری مقدماتی آمریکا و چین که تقاضا برای خرید این فلز ارزشمند را محدود کرد، تقریبا چهار درصد کاهش داشته که بزرگترین کاهش از نوامبر سال ۲۰۱۶ است.</p>
      <p>به گفته برایان لان از شرکت گلدسیلور سنترال، بازار طلا به دو دوسته تقسیم شده است زیرا پیش از این اکثر افراد تصور می کردند که توافق تجاری روی خواهد داد و اکنون مطمئن نیستند چه اتفاقی می افتد و این موضوع در قیمتهای طلا منعکس شده است.</p>
      <p>بر اساس گزارش رویترز، دلار در برابر ین ژاپن به سوی بزرگترین رشد هفتگی خود از ماه مه به این طرف پیش می رود و رشد بازارهای سهام جهانی با تردیدها نسبت به توافق مقدماتی پکن و واشنگتن متوقف مانده است.</p>
      <p>دونالد ترامپ، رییس جمهور آمریکا روز چهارشنبه قانونی را امضا کرد که وزارت خارجه را ملزم می کند حداقل سالانه تایید کند هنگ کنگ به حد کافی از خودمختاری برخوردار است تا از شرایط تجاری مطلوب آمریکا برخوردار شود. پکن این اقدام را محکوم و اعلام کرد اقدامات متقابل قاطعی را انجام خواهد داد.</p>
      <p>پیش از این رئیس جمهور آمریکا اعلام کرده بود واشنگتن و پکن به توافق در خصوص فاز اول توافق تجاری نزدیک شده‌اند.</p>
      <p>قیمت طلا که در شرایط بی‌ثباتی اقتصادی و سیاسی به پناهگاه مطمئن سرمایه تبدیل می‌شود از ابتدای امسال تاکنون بیش از ۱۳ درصد رشد کرده که عمدتا تحت تاثیر جنگ تجاری آمریکا و چین و تاثیر منفی آن بر رشد اقتصاد جهانی بوده است.</p>
      <p>در بازار سایر فلزات ارزشمند، هر اونس پالادیم برای تحویل فوری با ۰.۶ درصد کاهش، به ۱۸۲۹ دلار و ۳۳ سنت رسید. این فلز پیش از این رکورد جدیدی شکسته و تا مرز ۱۸۴۴ دلار و ۵۰ سنت پیش رفته بود. هر اونس نقره برای تحویل فوری با ۰.۶ درصد افزایش، به ۱۶ دلار و ۹۸ سنت رسید. هر اونس پلاتین برای تحویل فوری با ۰.۶ درصد کاهش، ۸۹۶ دلار و ۲۳ سنت بود.</p>
    </article>
  </body>
</html>