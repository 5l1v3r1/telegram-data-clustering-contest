<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-29/gmach-rotundy-banku-pko-oddany-do-uzytku/"/>
    <meta property="og:site_name" content="Polsat News"/>
    <meta property="article:published_time" content="2019-11-29T12:59:00+00:00"/>
    <meta property="og:title" content="Rotunda PKO wraca do Śródmieścia Warszawy. W środku... kawiarnia"/>
    <meta property="og:description" content="Popularne miejsce spotkań wielu warszawiaków i punkt orientacyjny na mapie Śródmieścia dla przyjezdnych i turystów zostało wreszcie oddane do użytku po remoncie. W piątek przy skrzyżowaniu Marszałkowskiej i Alei Jerozolimskich uroczyście odsłonięto gmach nowej Rotundy Banku PKO. Zmienił się wygląd jednego z symboli Warszawy, inne są również jego funkcje."/>
  </head>
  <body>
    <article>
      <h1>Rotunda PKO wraca do Śródmieścia Warszawy. W środku... kawiarnia</h1>
      <address>
        <time datetime="2019-11-29T12:59:00+00:00">29 Nov 2019, 12:59</time>
      </address>
      <p>
        <b>Popularne miejsce spotkań wielu warszawiaków i punkt orientacyjny na mapie Śródmieścia dla przyjezdnych i turystów zostało wreszcie oddane do użytku po remoncie. W piątek przy skrzyżowaniu Marszałkowskiej i Alei Jerozolimskich uroczyście odsłonięto gmach nowej Rotundy Banku PKO. Zmienił się wygląd jednego z symboli Warszawy, inne są również jego funkcje.</b>
      </p>
      <related>
        <a href="https://www.polsatnews.pl/wiadomosc/2017-03-10/rotunda-w-rozbiorce-zniknie-na-dwa-lata/"/>
      </related>
      <p>Prace nad przebudową Rotundy Banku PKO rozpoczęły się w 2017 r. i trwały znacznie dłużej niż planowano. Budowa Rotundy od podstaw miała trwać do października 2018 r. Jednak dopiero w rok później budynek został ukończony.</p>
      <p>
        <b>Wraca "wężyk generalski"</b>
      </p>
      <p>W 2010 r. bank PKO BP, który jest właścicielem budynku uznał, że dotychczasową Rotundę należy zburzyć. Projekt zakładał odbudowę jednego z symboli Warszawy w tym samym miejscu. Po żmudnych konsultacjach społecznych konserwatora zabytków wydał zgodę na rozbiórkę obiektu osłabionego po tragicznym wybuchu gazu z 15 lutego 1979 r., gdy śmierć pod gruzami poniosło 49 osób, a 110 zostało rannych. Siedemdziesiąt procent powierzchni gmachu zostało wtedy uszkodzone.</p>
      <p>
        <a href="https://www.polsatnews.pl/wiadomosc/2017-03-16/rozbiorka-rotundy-wstrzymana-zabytek-to-nie-tylko-forma-albo-kontekst-urbanistyczny-ocenil-konserwator-zabytkow/">
          <b>ZOBACZ: Rozbiórka Rotundy wstrzymana. "Zabytek to nie tylko forma albo kontekst urbanistyczny"</b>
        </a>
      </p>
      <p>W piątek otwarto budynek, który zachowuje styl pierwowzoru, ale nieco różni się od historycznego. Uwagę przechodniów zwraca głównie elewacja z przyciemnionego szkła. Będzie ono znowu przejrzyste, a jednocześnie zapewni przebywającym we wnętrzu ludziom komfort termiczny. Dach wykończono tzw. "wężykiem generalskim" mającym nawiązywać do  historycznej konstrukcji.</p>
      <p>Tablica upamiętniająca ofiary wybuchu gazu znajduje się na dawnym miejscu - pod północną ścianą od strony ul. Widok.</p>
      <p>
        <b>Nowa Rotunda otwarta na życie</b>
      </p>
      <p>Inne mają być funkcje obiektu. Zgodnie z projektem pracowni Gowin &amp; Siuta, na parterze i w podziemiach swoją siedziby będzie miał bank. Ma to być najnowocześniejszy oddział PKO Banku Polskiego. Część antresoli ma być otwarta nie tylko dla pracowników. Tzw. "salon miejski" zajmuje aż 500 metrów kwadratowych.</p>
      <p>Odwiedzający od poniedziałku będą mogli skorzystać z kawiarni, przestrzeni konferencyjnej czy odwiedzić galerię i wystawami.</p>
      <p>- Kiedy funkcjonowała poprzednia Rotunda, budynek był odbierany głównie z zewnątrz. Naszym marzeniem było, aby wysokiej jakości przestrzeń oddać ludziom, do których ten budynek tak naprawę należy: warszawiakom i wszystkim osobom, które mogą z niego teraz skorzystać w sposób pełny, korzystając z różnych możliwości - powiedział na konferencji poświęconej oficjalnemu otwarciu PKO Rotundy Bartłomiej Gowin z pracowni architektonicznej  Gowin &amp; Siuta. </p>
      <p>
        <b>Prezes PKO BP: "Rotundo witaj!"</b>
      </p>
      <p>- Dzisiaj mamy wyjątkowy dzień dla warszawiaków, dla pracowników i klientów Banku Polskiego - zaznaczył prezes zarządu PKO Banku Polskiego Zbigniew Jagiełło.</p>
      <p>Jagiełło podziękował wykonawcom budowy, a klientom banku i warszawiakom - za cierpliwość w oczekiwaniu na zakończenie projektu.</p>
      <p>- Wyzwaniem, któremu sprostaliśmy, było stworzenie nowoczesnego budynku, spełniającego wymagania wszystkich, którzy będą z niego korzystać - podkreślił prezes Jagiełło. </p>
      <p>- Rotundo witaj! Mówię: "Rotundo", ponieważ jest to obiekt, który ma swego ducha i swoje miejsce. Dziękuję, że cierpliwie czekałaś na swoje otwarcie! - zakończył.</p>
      <p>
        <a href="https://www.polsatnews.pl/wideo/izabela-olchowicz-marcinkiewicz-o-bylym-mezu-w-programie-skandalisci_6760206/">WIDEO - Izabela Olchowicz-Marcinkiewicz o byłym mężu w programie "Skandaliści"</a>
      </p>
      <figure>
        <img src="https://r.dcs.redcdn.pl/http/o2/redefine/cp/17/17uipm4zxax6d1vj88e9q1z2cmgsdq2k.jpg"/>
      </figure>
    </article>
  </body>
</html>