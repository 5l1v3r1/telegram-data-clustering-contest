<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/29/najnowsze-dane-gus-to-potwierdzaja-lepiej-juz-bylo-gospodarka-zwalnia/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-29T12:13:12+00:00"/>
    <meta property="og:title" content="Najnowsze dane GUS to potwierdzają. Lepiej już było. Gospodarka zwalnia"/>
    <meta property="og:description" content="Najniższy od blisko trzech lat wzrost gospodarczy potwierdza, że wchodzimy w fazę spowolnienia koniunktury – uważa ekonomista z banku Pekao Adam Antoniak komentując piątkowe dane GUS o PKB w trzecim kwartale br."/>
  </head>
  <body>
    <article>
      <h1>Najnowsze dane GUS to potwierdzają. Lepiej już było. Gospodarka zwalnia</h1>
      <address><time datetime="2019-11-29T12:13:12+00:00">29 Nov 2019, 12:13</time> by <a rel="author" href="https://nczas.com/author/aw/" target="_blank">AW</a></address>
      <p>
        <b>Najniższy od blisko trzech lat wzrost gospodarczy potwierdza, że wchodzimy w fazę spowolnienia koniunktury – uważa ekonomista z banku Pekao Adam Antoniak komentując piątkowe dane GUS o PKB w trzecim kwartale br.</b>
      </p>
      <p>GUS poinformował w piątek, że w III kwartale tego roku gospodarka Polski rozwijała się w tempie 3,9 proc. Produkt krajowy brutto (PKB) niewyrównany sezonowo w III kwartale 2019 r. był realnie wyższy o 3,9 proc. rok do roku, a wyrównany sezonowo wzrósł realnie o 1,3 proc. w porównaniu z poprzednim kwartałem.</p>
      <p>Ekonomista z banku Pekao Adam Antoniak zauważył, że obniżenie się w III kwartale br. tempo wzrostu PKB do 3,9 proc. z 4,6 proc. w II kw. br. oznacza, że wzrost gospodarczy po raz pierwszy od IV kw. 2016 r. był niższy od 4 proc.</p>
      <p>„Najniższy od blisko trzech lat wzrost gospodarczy potwierdza, że wchodzimy w fazę spowolnienia koniunktury” – zauważa Antoniak.</p>
      <p>Przedstawiciel Pekao przypomina, że w ujęciu kwartalnym, po oczyszczeniu z wpływu czynników sezonowych, PKB wzrósł o 1,3 proc., wobec wzrostu o 0,8 proc. w drugim kwartale tego roku. Zauważył, że popyt krajowy zwiększył się o 3,3 proc. rdr, wobec wzrostu o 4,6 proc. rdr w II kw. 2019 r. Pozytywny wpływ wymiany handlowej z zagranicą na roczne tempo wzrostu PKB w III kw. br. wyniósł 0,8 pkt proc., przy wzroście eksportu o 5 proc. rdr i importu o 3,9 proc. rdr.</p>
      <p>„Wolniejszy niż w poprzednim kwartale wzrost gospodarczy to przede wszystkim konsekwencja spowolnienia tempa wzrostu inwestycji z 9,1 proc. rdr w II kw. 2019 (po rewizji) do 4,7 proc. rdr w III kw. 2019. Do spowolnienia przyczynił się także negatywny wpływ zmiany stanu zapasów, który obniżył roczne tempo wzrostu PKB w III kw. 2019 r. o 0,7 pkt proc.” – zwraca uwagę ekonomista Pekao.</p>
      <p>Według niego w dalszym ciągu w solidnym i relatywnie stabilnym tempie rośnie spożycie gospodarstw domowych (3,9 proc. rdr w III kw. 2019 r. wobec 4,4 proc. rdr w II kw. 2019 r). Ekonomista uważa, że sprzyja temu kontynuacja wzrostu dochodów z pracy (dynamiczny wzrost płac) oraz korzystne nastroje konsumentów w sytuacji dalszego wzrostu transferów socjalnych i zbliżających się obniżek podatku PIT.</p>
      <p>„Jak należało tego oczekiwać, pogorszenie koniunktury na świecie zaczyna w coraz bardziej widocznym stopniu odciskać swoje piętno na wzroście gospodarczym w Polsce. Słabnący popyt zagraniczny i niepewność co do perspektyw wzrostu gospodarczego przekładają się na negatywne nastroje przedsiębiorstw i ich skłonność do inwestycji” – komentuje Antoniak.</p>
      <p>Według niego w IV kwartale br. należy spodziewać się tempa wzrostu PKB zbliżonego do wyniku III kw. 2019 r., przy dalszym spowolnieniu rocznego tempa wzrostu inwestycji i przy wzroście konsumpcji w tempie przekraczającym 4 proc. rdr. „Kolejne kwartały przyniosą dalsze spowolnienie tempa wzrostu inwestycji” – dodał Antoniak.</p>
      <p>Ekonomiści z Pekao w 2019 r. szacują wzrost gospodarczy na 4,3 proc., a w 2020 r. prognozują spowolnienie do 3,4 proc. „W pierwszej połowie 2020 r. skala spowolnienia gospodarczego będzie ograniczana przez pozytywny wpływ wzrostu transferów społecznych (rozszerzenie programu Rodzina 500+ na pierwsze dziecko), a na przestrzeni całego 2020 r. dochody gospodarstw domowych będą wspierane przez obniżkę PIT” – zaznaczyli. (PAP)</p>
      <p>Reklama / Advertisement</p>
      <figure>
        <a href="https://sklep-niezalezna.pl/pl/c/Wydania-Biblioteki-Wolnosci-najlepsza-cena/81">
          <img src="https://nczas.com/wp-content/uploads/2019/11/czarny-piatek-sklep-niezalezna-pl-biblioteka-wolnosci.jpg"/>
        </a>
      </figure>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/29/stado-krow-na-gigancie-sieje-postrach-w-lubuskiem-spowodowaly-juz-nawet-wypadek-drogowy/"/>
        <a href="https://nczas.com/2019/11/29/gretoidy-atakuja-w-warszawie-ruszyl-mlodziezowy-strajk-klimatyczny/"/>
        <a href="https://nczas.com/2019/11/29/w-tym-szpitalu-w-ciagu-miesiaca-zmarly-dwa-noworodki-prokuratura-bada-sprawe/"/>
        <a href="https://nczas.com/2019/11/29/ostroleka-41-latek-mial-zgwalcic-7-letnia-dziewczynke-prokuratura-skierowala-akt-oskarzenia/"/>
        <a href="https://nczas.com/2019/11/29/nowe-fakty-z-zycia-krystyny-pawlowicz-musiala-sie-postarzac-na-prosbe-jednego-profesora/"/>
        <a href="https://nczas.com/2019/11/29/wazny-krok-ku-beatyfikacji-polskiego-ksiedza-papiez-franciszek-zaaprobowal-specjalny-dekret/"/>
        <a href="https://nczas.com/2019/11/29/bezczelnosc-izraelskiego-dyplomaty-ambasador-izraela-w-polsce-kolejny-raz-atakuje-konfederacje/"/>
        <a href="https://nczas.com/2019/11/29/black-friday-wszystkie-ksiazki-po-19-zl-a-na-targach-ksiazki-historycznej-w-warszawie-dzisiaj-stanislaw-michalkiewicz-i-tomasz-sommer/"/>
        <a href="https://nczas.com/2019/11/29/wielka-kasa-emeryta-lecha-walesy-utrzymuje-kilkanascie-osob-taka-rodzina/"/>
      </related>
    </article>
  </body>
</html>