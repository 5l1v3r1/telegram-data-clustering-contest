<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58824/wasteland-3-tworcy-przekonuja-ze-dzieki-wsparciu-microsoftu-sa-w-stanie-przygotowac-nieporownywalnie-lepsza-gre.html"/>
    <meta property="og:site_name" content="CD-Action"/>
    <meta property="article:published_time" content="2019-10-30T12:52:00+00:00"/>
    <meta property="og:title" content="Wasteland 3: Twórcy przekonują, że dzięki wsparciu Microsoftu są w stanie przygotować nieporównywalnie lepszą grę"/>
    <meta property="og:description" content="„Przyszli do nas, dali nam górę forsy i kazali zrobić najlepszą grę, jaką potrafimy”."/>
  </head>
  <body>
    <article>
      <h1>Wasteland 3: Twórcy przekonują, że dzięki wsparciu Microsoftu są w stanie przygotować nieporównywalnie lepszą grę</h1>
      <address><time datetime="2019-10-30T12:52:00+00:00">30 Oct 2019, 12:52</time> by <a rel="author" href="https://www.cdaction.pl/autor/cursian.html" target="_blank">Cursian</a></address>
      <p>„Przyszli do nas, dali nam górę forsy i kazali zrobić najlepszą grę, jaką potrafimy”.</p>
      <p>Wasteland 2 miało swoje za uszami i w okolicach premiery straszyło tonami niedoróbek, ale według wielu osób (w tym mnie) było świetną grą, a trójka ma szanse być jeszcze lepsza. Kiedy w zeszłym roku świat obiegła wieść, że <b><a href="https://www.cdaction.pl/news-55080/microsoft-przejmuje-studia-obsidian-i-inxile.html">Microsoft przejął studio Briana Fargo</a></b> (a także Obsidian) pojawiła się obawa, że amerykański moloch zniszczy unikatowy charakter gry i mimo obietnic będzie nalegał na dostosowanie Wasteland 3 do oczekiwań jak najszerszego grona odbiorców. Wiele wskazuje na to, że nic takiego nie miało miejsca, bo twórcy szczerze sobie chwalą nową sytuację.</p>
      <p>Serwis <a href="https://www.gamesradar.com/uk/wasteland-3-gamescom-2019-preview/">GamesRadar</a> opublikował niedawno rozmowę z Brianem Fargo i Timem Campbellem, którzy twierdzą, że dzięki zasobom Microsoftu udało się wygrać z dwoma największymi bolączkami deweloperów, czyli nieubłaganie upływającym czasem i topniejącymi zapasami pieniędzy. Jak pewnie pamiętacie, premiera Wasteland 3 została niedawno <b><a href="https://www.cdaction.pl/news-58680/wasteland-3-z-data-premiery-i-swiezym-trailerem-wideo.html">przesunięta na maj</a> </b>przyszłego roku, ale według Fargo to dobra wiadomość, bo dzięki temu dostaniemy bardziej dopracowany produkt:</p>
      <blockquote>Czas w branży gier to zawsze kluczowa kwestia. Kiedy rozmawiasz z najlepszymi twórcami w branży – Blizzardem, Rockstarem – najważniejszym czynnikiem zawsze jest czas. Wszędzie jest to samo: zawsze tylko czas, czas, czas. (…). Myślimy o procesie produkcyjnym w szczególny sposób, dlatego zawsze brakuje nam czasu. Nie potrzebujemy trzech do sześciu lat, ale trzech do sześciu miesięcy. Dla grupy takiej jak nasza, to jak dzień i noc. Sześć miesięcy może zmienić wszystko, to może być zmiana z gatunku „dziesiątka na Metacriticu”.</blockquote>
      <p>Druga kwestia to wspomniane wcześniej finanse. Według Fargo i Campbella Microsoft w żaden sposób nie próbuje wpływać na kształt gry, ale w zmian za wsparcie oczekuje gry najwyższej jakości:</p>
      <blockquote>Po prostu przyszli do nas, dali nam górę forsy i powiedzieli „zróbcie najlepszą grę, jaką tylko potraficie”. (...) Microsoft powiedział po prostu „róbcie, to, co robicie i zróbcie to lepiej niż wcześniej”. Chcą, by InXile było dziwaczne i unikatowe, chcą, by Wasteland 3 kipiało czarnym humorem, po prostu chcą uczynić tę grę lepszą.</blockquote>
      <p>Dzięki temu twórcy mogli nie tylko poprawić grafikę czy wygładzić mechanizmy rozgrywki, ale także przygotować udźwiękowione dialogi, co w normalnych warunkach byłoby niemożliwe. Rozległe zaplecze osobowe i rozbudowany dział kontroli jakości mają z kolei sprawić, do historii przejdą charakterystyczne dla studia problemy z jakością tuż po premierze. Brzmi to wszystko nieźle i trzeba przyznać, że Fargo i Campbell roztoczyli przed nami naprawdę optymistyczną wizję. W maju przyszłego roku przekonamy się, na ile prawdziwą.  </p>
      <related>
        <h4>Podobne newsy</h4>
        <a href="https://www.cdaction.pl/news-58680/wasteland-3-z-data-premiery-i-swiezym-trailerem-wideo.html"/>
        <a href="https://www.cdaction.pl/news-57740/wasteland-3-zimno-snieg-pada-a-oni-tu-ratrakami-jezdza-i-do-bandziorow-strzelaja-wideo.html"/>
        <a href="https://www.cdaction.pl/news-57000/wasteland-3-przesuniete-na-przyszly-rok-wideo.html"/>
        <a href="https://www.cdaction.pl/news-56829/wasteland-3--jest-kolorowo-oraz-mocno-przasnie-wideo.html"/>
        <a href="https://www.cdaction.pl/news-55090/wasteland-3-oraz-the-bards-taleiv-to-nadal-projekty-multiplatformowe-wideo.html"/>
      </related>
    </article>
  </body>
</html>