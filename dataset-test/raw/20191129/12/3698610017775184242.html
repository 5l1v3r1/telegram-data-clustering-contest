<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-krimu-zaareshtuvali-zatrimanu-v-sevastopoli-shpigunku-331326_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T12:53:00+00:00"/>
    <meta property="og:title" content="У Криму заарештували затриману в Севастополі &quot;шпигунку&quot;"/>
    <meta property="og:description" content="Як стверджує ФСБ, жінка нібито передавала українській стороні важливу інформацію."/>
  </head>
  <body>
    <article>
      <h1>У Криму заарештували затриману в Севастополі "шпигунку"</h1>
      <h2>Як стверджує ФСБ, жінка нібито передавала українській стороні важливу інформацію.</h2>
      <address>
        <time datetime="2019-11-29T12:53:00+00:00">29 Nov 2019, 12:53</time>
      </address>
      <p>Підконтрольний Росії "Ленінський районний суд" окупованого Севастополя <b><a href="https://dt.ua/UKRAINE/fsb-zatrimala-v-sevastopoli-rosiyanku-za-pidozroyu-u-shpigunstvi-na-korist-ukrayini-331304_.html">заарештував жительку міста</a></b>, яку ФСБ затримала нібито за шпигунство на користь України, повідомили у пресслужбі "суду". Жінці інкримінують державну зраду.</p>
      <p>"27 листопада в результаті проведення оперативно-розшукових заходів співробітниками ФСБ Росії затримана мешканка Севастополя, підозрювана у вчиненні державної зради (стаття 275 Кримінального кодексу РФ). В цей же день Ленінським районним судом стосовно неї обрано запобіжний захід у вигляді взяття під варту терміном на 2 місяці, тобто з 26 січня 2020 року", - йдеться в повідомленні.</p>
      <p>Відповідно до російського кримінального кодексу, за яким незаконно судять жителів Криму, за державну зраду загрожує від 12 до 20 років позбавлення волі.</p>
      <p>Раніше у ФСБ РФ заявили про те, що їх співробітники затримали в окупованому Росією Севастополі росіянку, яку підозрюють у шпигунстві на користь Міністерства оборони України. Зазначимо, що в російській спецслужбі не називають імен затриманих. Тому, коли ФСБ заявляє про затримання громадян України на адмінкороні з анексованим Кримом, українські прикордонники не можуть ідентифікувати їх особу.</p>
      <p>Раніше повідомлялося, що співробітники Прикордонного управління ФСБ РФ в анексованому Криму <b><a href="https://dt.ua/UKRAINE/fsb-verbuye-ukrayinciv-na-kpp-dzhankoy-328401_.html">примушують українців</a></b>, які регулярно відвідують півострів, на пункті пропуску "Джанкой" давати згоду на конфіденційне співробітництво. Як з'ясувала контррозвідка СБУ - основне завдання, яке ставить російська спецслужба, збір інформації стосовно співробітників СБУ, прикордонників та військовослужбовців ЗС України, що виконують завдання поблизу адміністративного кордону з Кримом.</p>
      <p>Окрім того, за даними розвідки, так звані "спецслужби" бойовиків тимчасово окупованих територій <b><a href="https://dt.ua/UKRAINE/boyoviki-verbuyut-zasudzhenih-yakih-peredayut-kiyevu-iz-koloniy-ordlo-sbu-326463_.html">вербують українців із колоній на окупованих територіях </a></b>Донбасу, яких передають в пенітенціарні установи на підконтрольній території.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>