<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000114726"/>
    <meta property="og:site_name" content="MGR Online"/>
    <meta property="article:published_time" content="2019-11-29T12:29:00+00:00"/>
    <meta property="og:title" content="“ธนาธร”ไขก๊อกพ้น กมธ. พ้อ“เขาไม่ต้องการเห็นผมในสภา ผมก็จะไม่อยู่”"/>
    <meta property="og:description" content="วันนี้(29 พ.ย.) เมื่อ เวลา 16.15 น. ที่รัฐสภา นายธนาธร จึงรุ่งเรืองกิจ หัวหน้าพรรคอนาคตใหม่ ได้ยื่นหนังสือผู้สื่อข่าวรายงานว่า นายธนาธร ได้ยื่นหนังสือต่อนายอุตตม สาวนายน รมว.คลัง ในฐานะประธานกรรมาธิการ(กมธ.)วิสามัญพิจารณาร่า"/>
  </head>
  <body>
    <article>
      <h1>“ธนาธร”ไขก๊อกพ้น กมธ. พ้อ“เขาไม่ต้องการเห็นผมในสภา ผมก็จะไม่อยู่”</h1>
      <address><time datetime="2019-11-29T12:29:00+00:00">29 Nov 2019, 12:29</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011866501.JPEG"/>
        <figcaption>นายธนาธร จึงรุ่งเรืองกิจ หัวหน้าพรรคอนาคตใหม่</figcaption>
      </figure>
      <p><b>“ธนาธร”ยื่นลาออกจาก กมธ.งบประมาณฯ พร้อมอนุ กมธ.พิจารณางบท้องถิ่น อ้างเขาไม่อยากเห็นตนอยู่ในสภา ก็จะไม่อยู่ ขออกไปอยู่กับประชาชน โอดครวญอยากเปลี่ยนแปลงประเทศไปสู่อนาคตที่ดี เขากลับไม่ต้องการ</b><br/><br/>วันนี้(29 พ.ย.) เมื่อ เวลา 16.15 น. ที่รัฐสภา นายธนาธร จึงรุ่งเรืองกิจ หัวหน้าพรรคอนาคตใหม่ ได้ยื่นหนังสือผู้สื่อข่าวรายงานว่า นายธนาธร ได้ยื่นหนังสือต่อนายอุตตม สาวนายน รมว.คลัง ในฐานะประธานกรรมาธิการ(กมธ.)วิสามัญพิจารณาร่าง พ.ร.บ.งบประมาณรายจ่ายประจำปีงบประมาณ 2563 เพื่อลาออกจากตำแหน่งที่ปรึกษากรรมาธิการชุดนี้ ก่อนที่ลงมาแถลงข่าวต่อสื่อมวลชนด้วยสีหน้ายิ้มแย้ม และกำมือ 2 ข้างพร้อมบอกว่า"สู้"หลังจากให้สัมภาษณ์เสร็จ<br/><br/>สำหรับเนื้อหาการแถลงข่าว นายธนาธรกล่าวถึงเหตุผลในการลาออกว่า เนื่องจากความผันผวนทางการเมืองในสัปดาห์ที่ผ่านมา นอกจากนี้ยังได้ลาออกจากอนุ กมธ.พิจารณางบท้องถิ่น งบองค์การบริการส่วนจังหวัด ยกเว้น 5 จังหวัดชายแดนใต้ หลังจากนี้จะคัดเลือกคนที่มีความรู้ความสามารถด้านการพิจารณางบประมาณจากพรรคอนาคตใหม่ ทั้งคนที่เป็น ส.ส.และไม่ได้เป็น ส.ส.เข้ามาทำหน้าที่แทน<br/><br/>นายธนาธรกล่าวว่า แม้ตนจะลาออก แต่การทำงานของพรรคอนาคตใหม่ในสภาผู้แทนราษฎรก็ยังมีนายปิยบุตร แสงกนกกุล เลขาธิการพรรคฯ เป็นผู้นำอยู่ ซึ่งเชื่อว่านายปิยบุตรจะทำให้การทำงานในสภาผู้แทนราษฎรเป็นไปได้อย่างเต็มกำลังสร้างสรรค์และเป็นประโยชน์ต่อประชาชน <br/><br/>“การลาออกจาก กมธ.งบประมาณในครั้งนี้ เพื่อกลับไปอยู่กับประชาชน ในเมื่อพวกเขาไม่ต้องการเห็นผมในสภา ผมก็ไม่ขออยู่ในสภา ผมจึงขอกลับไปอยู่กับประชาชน ผมเชื่อว่าการเปลี่ยนแปลงจะเกิดขึ้นได้ ก็ต่อเมื่อพี่น้องประชาชนลุกขึ้นยืนตรง ไม่ยอมก้มหัวให้เผด็จการ ไม่ยอมทนกับระบอบที่กดหัวประชาชนไว้อีกต่อไป สิ่งที่อภิสิทธิ์ชนพยายามทำอยู่ในสังคมไทยทุกวันนี้ คือการรวบอำนาจเข้าสู่ตัวเอง และพวกพ้อง และใช้กลไกเครื่องมือต่างๆ ไม่ว่าจะเป็นกองทัพ ส.ว. หรือคนร่างรัฐธรรมนูญที่เขาแต่งตั้งมาเอง นั่นคือการรวบอำนาจมาอยู่ที่กลุ่มอภิสิทธิ์ชนซึ่งเป็นคนส่วนน้อยของประเทศ” นายธนาธรกล่าว<br/><br/>นายธนาธร กล่าวอีกว่า เราอยากจะทำการเปลี่ยนแปลงที่สร้างสรรค์ ทำให้อนาคตของประเทศไทยเป็นอนาคตที่ทุกคนเท่าเทียมกัน แต่พวกเขาไม่ต้องการสิ่งนี้จึงต้องการทำลายเรา <br/><br/>นายธนาธร ยืนยันว่า การลาออกครั้งนี้ ไม่มีแรงกดดัน เพราะการทำงานร่วมกับ กมธ.ก็ไม่ได้มีปัญหา และไม่เกี่ยวกับการพิจารณางบในส่วนของกระทรวงกลาโหมที่เสร็จเรียบร้อยแล้ว แต่เป็นเรื่องของการพิจารณาว่าในเมื่อเขาไม่ต้องการเห็นตนในสภา และตนก็ถูกตัดสิทธิ์จากการเป็น ส.ส. ตนก็จะไม่ขออยู่ และจะขอเริ่มทำงานกับประชาชนตั้งแต่วันพรุ่งนี้ เป็นต้นไป <br/><br/>เมื่อถามว่า “เขา” ในที่นี้หมายถึงใคร นายธนาธร หัวเราะแล้วตอบว่า “ทุกคนก็น่าจะรู้” <br/><br/>สำหรับหนังสือลาออกจากตำแหน่งที่ปรึกษา กมธ.งบประมาณ ของนายธนาธรที่ส่งถึงนายอุตตม ลงวันที่ 29 พ.ย.62 ระบุว่า “ข้าพเจ้าขอลาออกจากตำแหน่งกรรมาธิการและตำแหน่งอื่นในคณะกรรมาธิการชุดนี้ ทุกตำแหน่ง ตั้งแต่วันที่ 30 พ.ย. 2562 เป็นต้นไป ข้าพเจ้าขอขอบคุณท่านประธานฯ และเพื่อนสมาชิกกรรมาธิการทุกท่าน ที่ให้การสนับสนุนการทำงานของข้าพเจ้าอย่างดี ในช่วงเวลาที่ได้ทำงานด้วยกัน ข้าพเจ้าได้เรียนรู้ และได้ประสบการณ์อย่างมากในการทำหน้าที่ในกรรมาธิการชุดนี้ และจะนำความรู้ และประสบการณ์ที่ได้ไปรับใช้ประชาชนให้ดีที่สุดต่อไป ข้าพเจ้าหวังว่าความคิดเห็น และข้อเสนอแนะของข้าพเจ้าจะเป็นประโยชน์กับกรรมาธิการบ้างไม่มากก็น้อย อนึ่ง ข้าพเจ้าขอไม่รับผลตอบแทนใดๆ จากทำงานในฐานะกรรมาธิการที่ผ่านมา เมื่อพวกเขาไม่ต้องการให้ข้าพเจ้าเข้าสภา ข้าพเจ้าขออยู่กับประชาชน”</p>
    </article>
  </body>
</html>