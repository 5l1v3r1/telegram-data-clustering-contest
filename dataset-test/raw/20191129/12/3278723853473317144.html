<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2114002"/>
    <meta property="og:site_name" content="www.bta.bg"/>
    <meta property="article:published_time" content="2019-11-29T12:00:00+00:00"/>
    <meta property="og:title" content="Румен Радев: &quot;Чиста и свята република&quot; не се гради с апатия и морални компромиси, а с осъзната отговорност към поколенията"/>
    <meta property="og:description" content="София, 29 ноември / БТА/ Руско-турската война от 1877-1878 г. предначерта пътя на нашето отечество. Но 142 години след онези знаменателни събития сме призвани не просто да почетем поредната дата в историческия календар, а да потърсим в нея свой съвременен нравствен ориентир. Това заяви държавният глава Румен Радев, който днес в Ботевград присъства на тържественото отбелязване на празника на града и 142-ата годишнина от неговото Освобождение, съобщиха от прессекретариата на президента. &quot;Чиста и свята република&quot; не се гради с апатия и морални компромиси, а с осъзната отговорност към поколенията и непримиримост&quot;, е подчертал Румен Радев. Президентът припомнил и приноса на българските възрожденци, отхвърлили мрака на робството и завещали на народа ни своя стремеж към свобода, справедливост и човешко достойнство. Свободата никога не е била получавана даром, а е &quot;зачената с делото на многобройните възрожденци и революционери, с подвига на опълченците и доброволците, за да изгрее с братската саможертва на руските войници…"/>
  </head>
  <body>
    <article>
      <h1>Румен Радев: "Чиста и свята република" не се гради с апатия и морални компромиси, а с осъзната отговорност към поколенията</h1>
      <address>
        <time datetime="2019-11-29T12:00:00+00:00">29 Nov 2019, 12:00</time>
      </address>
      <p>София, 29 ноември / БТА/</p>
      <p>Руско-турската война от 1877-1878 г. предначерта пътя на нашето отечество. Но 142 години след онези знаменателни събития сме призвани не просто да почетем поредната дата в историческия календар, а да потърсим в нея свой съвременен нравствен ориентир. Това заяви държавният глава Румен Радев, който днес в Ботевград присъства на тържественото отбелязване на празника на града и 142-ата годишнина от неговото Освобождение, съобщиха от прессекретариата на президента.</p>
      <p>"Чиста и свята република" не се гради с апатия и морални компромиси, а с осъзната отговорност към поколенията и непримиримост", е подчертал Румен Радев. Президентът припомнил и приноса на българските възрожденци, отхвърлили мрака на робството и завещали на народа ни своя стремеж към свобода, справедливост и човешко достойнство. Свободата никога не е била получавана даром, а е "зачената с делото на многобройните възрожденци и революционери, с подвига на опълченците и доброволците, за да изгрее с братската саможертва на руските войници и офицери". В словото си пред ботевградчани държавният глава е изтъкнал и че днешният празник е израз на силната връзка с предците ни и с уроците от миналото.</p>
      <p>Румен Радев е поздравил жителите на града и местното ръководство за това, че обединени градят настоящето, въпреки предизвикателствата, и гледат уверено в бъдещето. "Защото имате здрави темели, защото зад вас е духът на онези непримирими възрожденци и това е най-важният урок, който завещавате на бъдещите поколения - да бъдат решителни, да не се огъват пред трудностите - днес и в бъдеще", е посочил още президентът.</p>
      <p>Държавният глава е положил цветя и е отдал почит пред паметниците на Христо Ботев, Васил Левски и пред паметника на Свободата. По-рано Румен Радев се е срещнал и с кмета на Ботевград Иван Гавалюгов.</p>
      <p>
        <i>Източник: София</i>
      </p>
    </article>
  </body>
</html>