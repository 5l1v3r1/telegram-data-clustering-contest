<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/freno-apo-to-twitter-sti-maziki-diagrafi-adranon-christon.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-29T12:54:00+00:00"/>
    <meta property="og:title" content="«Φρένο» από το Twitter στη μαζική διαγραφή αδρανών χρηστών"/>
    <meta property="og:description" content="Αντιδράσεις για τους νεκρούς"/>
  </head>
  <body>
    <article>
      <h1>«Φρένο» από το Twitter στη μαζική διαγραφή αδρανών χρηστών</h1>
      <address>
        <time datetime="2019-11-29T12:54:00+00:00">29 Nov 2019, 12:54</time>
      </address>
      <p>Αντιδράσεις για τους νεκρούς</p>
      <p>Το Twitter ανακοίνωσε ότι θα «παγώσει» τα σχέδιά του για τη μαζική διαγραφή όλων των αδρανών λογαριασμών που δεν έχουν κινηθεί για τουλάχιστον έξι μήνες, μετά τις έντονες αντιδράσεις χρηστών, ιδίως σε ό,τι αφορά τους λογαριασμούς των νεκρών προσώπων που επρόκειτο και αυτοί να διαγραφούν.</p>
      <p>Το μέσο κοινωνικής δικτύωσης έκανε γνωστό ότι δεν θα διαγράψει τους λογαριασμούς, εωσότου βρει ένα τρόπο να «μνημονεύει» τους νεκρούς χρήστες και παραδέχτηκε ότι η έλλειψη τέτοιας πολιτικής αποτελεί παράλειψη από την πλευρά του.</p>
      <p>«Ζητάμε συγγνώμη για τη σύγχυση και θα σας ενημερώσουμε σχετικά», ήταν το μήνυμα του Twitter στους χρήστες του. «Δεν θα αφαιρέσουμε κανένα αδρανή λογαριασμό, εωσότου δημιουργήσουμε ένα νέο τρόπο, ώστε οι άνθρωποι να διατηρούν τη μνήμη των λογαριασμών των αποθανόντων». Η αντίδραση χαροποίησε αρκετούς χρήστες του που είχαν ανησυχήσει, σύμφωνα με το BBC.</p>
      <p>Η διαγραφή των αδρανών λογαριασμών, όταν γίνει, θα αρχίσει από τις χώρες της Ευρωπαϊκής Ένωσης, προκειμένου το Twitter, όπως ανέφερε, να συμμορφωθεί με το νέο γενικό ευρωπαϊκό κανονισμό περί προστασίας των δεδομένων (GDPR).</p>
      <p>'Αλλα μέσα κοινωνικής δικτύωσης όπως το Facebook επιτρέπουν στα επιβεβαιωμένα μέλη της οικογένειας του θανόντος να ζητήσουν τη διατήρηση του λογαριασμού του στο δίκτυο «παγωμένου» στο χρόνο. Το Twitter πλέον οδηγείται σε μια παρόμοια λύση, ώστε να μη χάνονται τα ψηφιακά αποτυπώματα των πεθαμένων.</p>
      <p>Πηγή: news.gr</p>
    </article>
  </body>
</html>