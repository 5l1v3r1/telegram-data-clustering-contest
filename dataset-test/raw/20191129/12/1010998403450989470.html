<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/voennata-operacija-v-sirija-povishi-naprezhenieto-mezhdu-parizh-i-ankara.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T12:12:00+00:00"/>
    <meta property="og:title" content="Военната операция в Сирия повиши напрежението между Париж и Анкара"/>
    <meta property="og:description" content="Искрите се разпалиха преди срещата на върха на НАТО в Лондон"/>
  </head>
  <body>
    <article>
      <h1>Военната операция в Сирия повиши напрежението между Париж и Анкара</h1>
      <h2>Искрите се разпалиха преди срещата на върха на НАТО в Лондон</h2>
      <address><time datetime="2019-11-29T12:12:00+00:00">29 Nov 2019, 12:12</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/29/makron_1575022797-1.mp4"/>
      </figure>
      <p>Военната операция на Турция в Сирия предизвика напрежение между Анкара и Париж, броени дни преди срещата на върха на НАТО на 4 декември в Лондон.</p>
      <p>Искрите припламнаха, след като френският президент Еманюел Макрон разкритикува Турция за военните действия и я предупреди да не очаква солидарност от Алианса.</p>
      <p>В отговор турският външен министър Мевлют Чавушоглу обвини френския държавен глава, че спонсорира тероризма.</p>
      <p>Миналият месец Макрон прие в Париж представители на сирийските кюрди, които Анкара смята за терористична организация.</p>
      <p>„Той вече е спонсор на терористична организация, която непрекъснато приема в Елисейския дворец. Щом твърди, че именно съюзникът му е терористична организация, няма какво повече да се каже”, заяви Чавушоглу.</p>
      <p>По-рано Макрон защити изявлението си, че НАТО е в „мозъчна смърт”, като се мотивира, че целта му е била да накара съюзниците си „да се събудят” и ги упрекна, че вече не си сътрудничат по ключови въпроси.</p>
      <p>Отбелязвайки днес 70 години от създаването си, 29-членната организация си поставя за цел да отговори на съвременните предизвикателства в областта на сигурността, като тероризмът и новите методи за водене на война. </p>
    </article>
  </body>
</html>