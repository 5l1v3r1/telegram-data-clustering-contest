<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642653/%D8%AA%D8%B1%D8%AC%DB%8C%D8%AD-%D9%85%DB%8C%E2%80%8C%D8%AF%D9%87%D9%85-%D8%A8%D8%A7-%D8%AA%D8%A7%D8%AA%D9%86%D9%87%D8%A7%D9%85%D9%90-%D9%85%D9%88%D8%B1%DB%8C%D9%86%DB%8C%D9%88-%D8%A8%D8%A7%D8%B2%DB%8C-%D9%86%DA%A9%D9%86%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T12:38:00+00:00"/>
    <meta property="og:title" content="ترجیح می‌دهم با تاتنهامِ مورینیو بازی نکنیم"/>
    <meta property="og:description" content="مدافع ایتالیایی تیم فوتبال یوونتوس گفت که ترجیح می‌دهد در مرحله یک‌هشتم نهایی لیگ قهرمانان اروپا با تیم تحت‌هدایت ژوزه مورینیو روبه‌رو نشوند."/>
  </head>
  <body>
    <article>
      <h1>
        <a href="https://www.bultannews.com/fa/news/642653/%D8%AA%D8%B1%D8%AC%DB%8C%D8%AD-%D9%85%DB%8C%E2%80%8C%D8%AF%D9%87%D9%85-%D8%A8%D8%A7-%D8%AA%D8%A7%D8%AA%D9%86%D9%87%D8%A7%D9%85%D9%90-%D9%85%D9%88%D8%B1%DB%8C%D9%86%DB%8C%D9%88-%D8%A8%D8%A7%D8%B2%DB%8C-%D9%86%DA%A9%D9%86%DB%8C%D9%85">ترجیح می‌دهم با تاتنهامِ مورینیو بازی نکنیم</a>
      </h1>
      <h2>مدافع ایتالیایی تیم فوتبال یوونتوس گفت که ترجیح می‌دهد در مرحله یک‌هشتم نهایی لیگ قهرمانان اروپا با تیم تحت‌هدایت ژوزه مورینیو روبه‌رو نشوند.</h2>
      <address><time datetime="2019-11-29T12:38:00+00:00">29 Nov 2019, 12:38</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،لئوناردو بونوچی در گفت‌وگو با شبکه تلویزیونی «مدیاسِت» ایتالیا در پاسخ به این پرسش که «ترجیح می‌دهید یوونتوس در مرحله یک‌هشتم نهایی لیگ قهرمانان اروپا به کدام تیم نخورد؟»، گفت: اگر قرار باشد یک تیم را انتخاب کنم، تاتنهام خواهد بود. مورینیو ممکن است در بازی‌های خاص چیزهای بیشتری را به این تیم تزریق کند. از حالا تا مرحله یک‌هشتم نهایی البته هر اتفاقی ممکن است رخ دهد، اما با تمام احترامی که برای پوچتینو قائل هستم، تاتنهام با تغییر سرمربی به مسیر درست بازگشته است.</p>
      <p>مدافع را‌ه‌راه پوشان تورین با اشاره به برتری یک بر صفر خانگی سه‌شنبه شب این تیم مقابل اتلتیکومادرید که سبب شد شاگردان مائوریتزیو ساری 13 امتیازی شوند و به عنوان تیم اول گروه D به مرحله یک‌هشتم نهایی لیگ قهرمانان اروپا صعود کنند، گفت: ممکن است صعود به مرحله حذفی لیگ قهرمانان آسان به نظر بیاید، اما هرگز اینطور نیست. روند خوبی در مرحله گروهی داشتیم و حالا به بازی در لیگ فکر می‌کنیم.</p>
      <p>وی در خصوص رقابت نزدیکی که یووه در سری A ایتالیا با اینتر برای کسب عنوان قهرمانی دارد، اظهار داشت: می‌دانیم که اینتر هم در سری A و هم در لیگ قهرمانان می‌تواند پیشروی کند، اما ما روی کار خودمان تمرکز داریم و به تیم‌های دیگر کاری نداریم.</p>
    </article>
  </body>
</html>