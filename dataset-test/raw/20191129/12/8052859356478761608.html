<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/beurs/bedrijven/artikel/4939026/norm-pfas-versoepeld-grote-stap-maar-niet-alles-hiermee-opgelost"/>
    <meta property="og:site_name" content="RTLZ"/>
    <meta property="article:published_time" content="2019-11-29T12:59:00+00:00"/>
    <meta property="og:title" content="Soepelere PFAS-norm voor de bouw: grote stap, maar niet alles is opgelost"/>
    <meta property="og:description" content="Opdrachtgevers, gemeenten, provincies en waterschappen gaan zo snel mogelijk gebruik maken van de soepelere PFAS-norm om gestaakte bouwprojecten weer door te laten gaan. Dat heeft minister Stientje van Veldhoven afgesproken. Niet alles is hiermee opgelost, maar dit is een grote stap, zegt de minister. Bedrijven die in de problemen komen krijgen ook makkelijker financieel hulp."/>
  </head>
  <body>
    <article>
      <h1>Soepelere PFAS-norm voor de bouw: grote stap, maar niet alles is opgelost</h1>
      <address>
        <time datetime="2019-11-29T12:59:00+00:00">29 Nov 2019, 12:59</time>
      </address>
      <p>Opdrachtgevers, gemeenten, provincies en waterschappen gaan zo snel mogelijk gebruik maken van de soepelere PFAS-norm om gestaakte bouwprojecten weer door te laten gaan. Dat heeft minister Stientje van Veldhoven afgesproken. Niet alles is hiermee opgelost, maar dit is een grote stap, zegt de minister. Bedrijven die in de problemen komen krijgen ook makkelijker financieel hulp.</p>
      <p>De nieuwe, soepelere norm gaat voor het hele land gelden en gaat per direct in. "We zetten hiermee een belangrijke stap waardoor veel grond- en baggerwerkzaamheden weer door kunnen", zegt minister Stientje van Veldhoven. </p>
      <h3>Bouw- en baggerprojecten</h3>
      <p>Afgelopen maanden kwamen een hoop bouw- en baggerprojecten stil kwamen te liggen omdat er te veel PFAS in de grond zit. Gisteren lekte al uit dat de regels een stuk soepeler worden. Volgens de minister is een 'merendeel van de projecten' hiermee gered. </p>
      <p>PFAS is een verzamelnaam voor een aantal chemische stoffen die in hogere concentraties schadelijk kunnen zijn voor de gezondheid en het milieu. Nu is de norm maximaal 0,1 microgram per kilo grond. Bevat grond meer PFAS, dan mag het niet zomaar worden verplaatst. Die norm gaat naar 0,8 microgram, een verachtvoudiging.</p>
      <h3>PFAS: dit is waarom de bouwsector demonstreert</h3>
      <p>
        <a href="https://www.rtlxl.nl/video/ef26c1db-bb5c-4edf-af99-748c625d7fc1">Bekijk deze video op RTL XL</a>
      </p>
      <h3>Banen te kosten</h3>
      <p>Op termijn dreigden de PFAS-problemen ook banen te kosten in de bouw. Twee weken geleden demonstreerden bouwers nog op het Malieveld voor een snelle oplossing. </p>
      <p>Het kabinet werkt ook aan een steviger vangnet voor ondernemers. De overheid moet tijdelijk voor een groter deel garant kunnen staan voor leningen die gezonde middelgrote en kleine bedrijven afsluiten als zij in de problemen zijn gekomen door de PFAS-normen.</p>
      <h3>'Goed nieuws'</h3>
      <p>De actiegroep Grond in Verzet noemde de maatregel van het kabinet gisteren een mooi begin.  Tegen RTL Nieuws zegt Arie Plomp van Plomp funderingstechnieken: "Dat is goed nieuws".  Nu valt voor zijn bedrijf de schade nog wel mee. Maar volgend jaar dreigden veel projecten stil te komen liggen. "Ik denk dat we nu weer een aantal werken op gang kunnen brengen."</p>
      <p>Wat het precies betekent in de praktijk, kan hij nog niet zeggen. Maar de hogere PFAS-norm is wel 'serieus meer', zegt Plomp.</p>
      <figure>
        <img src="https://www.rtlz.nl/sites/default/files/styles/block_image/public/content/images/2019/07/06/bouw.jpeg?itok=eKsZxUrq"/>
      </figure>
      <p>
        <a href="https://www.rtlz.nl/algemeen/politiek/artikel/4937771/pfas-norm-soepel">Lees ook: Norm PFAS versoepeld: driekwart gestaakte bouwprojecten kan weer door</a>
      </p>
    </article>
  </body>
</html>