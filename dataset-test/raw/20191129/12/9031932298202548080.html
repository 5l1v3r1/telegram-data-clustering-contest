<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-29/odwolali-komendanta-policji-wyslal-funkcjonariuszy-na-przeprowadzke-i-kazal-nosic-pudla/"/>
    <meta property="og:site_name" content="Polsat News"/>
    <meta property="article:published_time" content="2019-11-29T12:29:00+00:00"/>
    <meta property="og:title" content="Odwołali komendanta policji. Wysłał funkcjonariuszy na przeprowadzkę i kazał nosić pudła"/>
    <meta property="og:description" content="Młodszy insp. Robert Ciesielski został odwołany z funkcji komendanta Komendy Powiatowej Policji w Kępnie (woj. wielkopolskie - podał w piątek rzecznik Komendanta Wojewódzkiego Policji w Poznaniu mł. insp. Andrzej Borowiak."/>
  </head>
  <body>
    <article>
      <h1>Odwołali komendanta policji. Wysłał funkcjonariuszy na przeprowadzkę i kazał nosić pudła</h1>
      <address>
        <time datetime="2019-11-29T12:29:00+00:00">29 Nov 2019, 12:29</time>
      </address>
      <p>
        <b>Młodszy insp. Robert Ciesielski został odwołany z funkcji komendanta Komendy Powiatowej Policji w Kępnie (woj. wielkopolskie - podał w piątek rzecznik Komendanta Wojewódzkiego Policji w Poznaniu mł. insp. Andrzej Borowiak.</b>
      </p>
      <related>
        <a href="https://www.polsatnews.pl/wiadomosc/2019-06-04/sluzba-ochrony-panstwa-ma-nowego-komendanta/"/>
      </related>
      <p>- Komendant Ciesielski został formalnie odwołany ze stanowiska i pozostaje w dyspozycji komendanta wojewódzkiego. W ciągu najbliższych kilku dniu komendant wojewódzki zdecyduje o wyznaczeniu komendantowi Ciesielskiemu nowych zadań do realizacji, ponieważ nie jest zwolniony ze służby tylko ze stanowiska - powiedział w piątek rzecznik prasowy Komendy Wojewódzkiej Policji w Poznaniu Andrzej Borowiak.</p>
      <p>Pytany o powody odwołania kępińskiego komendanta policji rzecznik prasowy poinformował, że czeka na oficjalne oświadczenie w tej sprawie swojego przełożonego.</p>
      <p>Przyznał jednak, że "na decyzję komendanta wojewódzkiego nie jest bez wpływu sytuacja z policjantami wysłanymi do starostwa".</p>
      <p>Chodzi o zdarzenie z poniedziałku 25 listopada z udziałem kępińskich funkcjonariuszy.</p>
      <p>Tego dnia ośmiu kępińskich policjantów zostało wezwanych do jednostki w związku z alarmem, a następnie wysłano ich do pomocy przy przeprowadzce Powiatowego Inspektoratu Nadzoru Budowlanego w Kępnie. Przenosili urzędowe dokumenty. Przeprowadzka PINB związana jest z remontem siedziby Starostwa Powiatowego w Kępnie.</p>
      <p>Do czasu wyznaczenia nowego szefa Komendy Powiatowej Policji w Kępnie funkcję tę będzie pełnił dotychczasowy zastępca jej komendanta podinsp. Mirosław Wiśniewski.</p>
      <p>
        <a href="https://www.polsatnews.pl/wideo/przylecial-z-korei-poludniowej-i-koczuje-w-lesie-zobacz-jak-mieszka_6760563/">WIDEO - Przyleciał z Korei Południowej i koczuje w lesie. Zobacz jak mieszka</a>
      </p>
      <figure>
        <img src="https://r.dcs.redcdn.pl/http/o2/redefine/cp/qu/quvy7m2x31zjfqrefvmfyqaet1w351ix.jpg"/>
      </figure>
    </article>
  </body>
</html>