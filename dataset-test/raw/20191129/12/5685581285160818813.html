<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/salda-golu-ihalesinin-iptaline-mahkemeden-ret-karari-1287770-gundem/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-29T12:39:00+00:00"/>
    <meta property="og:title" content="Salda Gölü ihalesinin iptaline mahkemeden ret kararı"/>
    <meta property="og:description" content="Ankara 16'ncı İdare Mahkemesi, Salda Gölü'nde yapılması planlanan Millet Bahçesi ile ilgili gerçekleştirilen ihalenin iptali ve yürütmenin durdurulması talebiyle açılan davayı reddetti. 5 Yeşilova sakini adına davayı açan avukatlar, kararı Danıştay'da temyiz edeceklerini söyledi."/>
  </head>
  <body>
    <article>
      <h1>Salda Gölü ihalesinin iptaline mahkemeden ret kararı</h1>
      <h2>Ankara 16'ncı İdare Mahkemesi, Salda Gölü'nde yapılması planlanan Millet Bahçesi ile ilgili gerçekleştirilen ihalenin iptali ve yürütmenin durdurulması talebiyle açılan davayı reddetti. 5 Yeşilova sakini adına davayı açan avukatlar, kararı Danıştay'da temyiz edeceklerini söyledi.</h2>
      <address>
        <time datetime="2019-11-29T12:39:00+00:00">29 Nov 2019, 12:39</time>
      </address>
      <p>Burdur’un Yeşilova ilçesindeki Salda Gölü’nde, Çevre ve Şehircilik Bakanlığı’nın Millet Bahçesi ve Millet Bahçesi'ne ait Sosyal Donatıları ile Altyapı ve Çevre Düzenlemesi ihalesi hakkında Yeşilova sakinleri Aysel Alp, Meral Türkoğlu, Osman Altınışık, Özdemir Korkmaz ve Gazi Osman Şakar tarafından 'yürütmenin durdurulması ve iptali' istemiyle <a href="http://www.gazetevatan.com/arama/?Keyword=Isparta">Isparta</a> İdare Mahkemesi'ne dava açıldı. Isparta İdare Mahkemesi, yetkisizlik kararı ile dava dosyasını, <a href="http://www.gazetevatan.com/arama/?Keyword=Ankara">Ankara</a> 16'ncı İdare Mahkemesi'ne gönderdi.</p>
      <p>Dosyayı incelemeye alan mahkeme, Çevre ve Şehircilik Bakanlığı ile <a href="http://www.gazetevatan.com/arama/?Keyword=TOK%C4%B0">TOKİ</a>'den ihale onay belgesi düzenlendikten sonra yapılan işlemler ile ihale kararının hangi idari makam tarafından alındığı ve onaylandığına dair belgeleri istedi. Ankara 16'ncı İdare Mahkemesi, 25 Kasım günü, ihalenin iptali ve yürütmenin durdurulması istemiyle açılan davanın oybirliğiyle reddine karar verdi. </p>
      <p>Kararda, Çevre ve Şehircilik Bakanlığı'nca, <a href="http://www.gazetevatan.com/arama/?Keyword=Antalya">Antalya</a> Kültür ve Tabiat Varlıkları Koruma Bölge Komisyonu'ndan alınan uygun görüş doğrultusunda hazırlanan koruma almaçlı imar planları ile Salda Gölü ve çevresinde yapılması öngörülen ve daha sonra proje sınırı genişletilen Millet Bahçesi düzenlemesine yönelik işlemlerin uygulamaya konulması amacıyla gerçekleştirilen ihale işlemi ve ihale onayında mevzuata aykırılık bulunmadığı sonucuna varıldığı belirtildi.</p>
      <p>Davacıların, ihale süreci dışında kalan proje ve ÇED kararına yönelik iddialarının ise bu davada incelenebilme olanağı bulunmadığı kaydedildi. </p>
      <p>
        <b>TEMYİZ EDECEKLER</b>
      </p>
      <p>5 Yeşilova sakini adına davayı açan avukatlar Münip Ermiş, Tuncay Koç ve <a href="http://www.gazetevatan.com/arama/?Keyword=Mustafa%20%C5%9Eahin">Mustafa Şahin</a>, kararı <a href="http://www.gazetevatan.com/arama/?Keyword=Dan%C4%B1%C5%9Ftay">Danıştay</a>'da temyiz edeceklerini açıkladı.</p>
    </article>
  </body>
</html>