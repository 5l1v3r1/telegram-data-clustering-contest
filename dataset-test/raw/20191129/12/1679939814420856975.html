<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/deputatii-acum-cer-demisia-ministrului-apararii-victor-gaiciuc-prezentarea-motiunii-nu-s-a-lasat-fara-incidente-video_3060421.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T12:11:59+00:00"/>
    <meta property="og:title" content="Deputații ACUM cer demisia ministrului Apărării, Victor Gaiciuc. Prezentarea moţiunii nu s-a lăsat fără incidente (VIDEO)"/>
    <meta property="og:description" content="Deputații ACUM cer demisia ministrului Apărării, Victor Gaiciuc. Acesta este acuzat că a elogiat mercenarii din Donbas și a susținut agresiunea rusă împotriva Ucrainei într-o declarație făcută anterior în spațiul public, sfidând integritatea teritorială a"/>
  </head>
  <body>
    <article>
      <h1>Deputații ACUM cer demisia ministrului Apărării, Victor Gaiciuc. Prezentarea moţiunii nu s-a lăsat fără incidente (VIDEO)</h1>
      <address><time datetime="2019-11-29T12:11:59+00:00">29 Nov 2019, 12:11</time> by <a rel="author">PUBLIKA.MD</a></address>
      <p>
        <b>Deputații ACUM cer demisia ministrului Apărării, Victor Gaiciuc. Acesta este acuzat că </b>
        <b>a elogiat mercenarii din Donbas și a susținut agresiunea rusă împotriva Ucrainei într-o declarație făcută anterior în spațiul public, sfidând integritatea teritorială a Ucrainei.</b>
      </p>
      <p>La tribuna centrală a ieşit deputatul ACUM Mihai Popşoi care a început să citească textul moţiunii. Preşedintele Parlamentului Zinaida Greceanîi l-a întrerupt, declarând că nu este nevoie să citească textul şi că trebuie doar să-i transmită moţiunea.</p>
      <p>Deputatul ACUM însă şi-a continuat discursul, chiar dacă i-a fost închis microfonul. </p>
      <p>În timp ce acesta citea textul moţiunii, Zinaida Greceanîi i-a oferit cuvântul deputatului socialist Vasile Bolea, care a propus includerea pe ordinea de zi a unei chestiuni. </p>
      <p>Văzând că deputatul ACUM nu are de gând să plece de la tribună, Zinaida Greceanîi l-a chemat în ajutor pe şeful Direcției generale juridice a Secretariatului Parlamentului, Ion Creangă să explice cum se depune o moţiune simplă. </p>
      <p>"Moţiunea se depune la preşedintele şedinţei în plenul Parlamentului. Regulamentul nu prevede în mod expres dacă trebuie să fie citită de la tribună", a menţionat Ion Creangă.</p>
      <p>Conform prevederilor art.112-115 din Regulamentul Parlamentului:</p>
      <p>- Moţiunea simplă poate fi iniţiată de cel puţin 15 deputaţi.<br/>- Moţiunea simplă trebuie să cuprindă motivarea şi dispozitivul. Moţiunea se depune la preşedintele şedinţei, în plenul Parlamentului. După primirea moţiunii, preşedintele şedinţei o aduce la cunoştinţa Parlamentului, care stabileşte data dezbaterii, şi dispune remiterea ei de îndată Guvernului şi distribuirea acesteia deputaţilor.<br/>- Dezbaterea moţiunii simple va avea loc la data stabilită de Biroul permanent, în termen de 14 zile lucrătoare de la depunere.<br/>- Moţiunea simplă se supune dezbaterii fiind însoţită de avizul comisiei permanente de profil. Avizarea se va face în termen de pînă la 7 zile lucrătoare de la data depunerii moţiunii.<br/>- Moţiunile simple adoptate de Parlament se publică în Monitorul Oficial al Republicii Moldova, Partea I, şi sînt obligatorii pentru Guvern sau alte autorităţi vizate", a scris Sergiu Litvinenco, pe pagina sa de Facebook.</p>
    </article>
  </body>
</html>