<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.zakon.kz/4996991-almatyda-alda-y-ek-zhylda-seg-z-mektep.html"/>
    <meta property="og:site_name" content="zakon.kz"/>
    <meta property="article:published_time" content="2019-11-29T12:37:00+00:00"/>
    <meta property="og:title" content="Алматыда алдағы екі жылда сегіз мектеп салынады - қала әкімі"/>
    <meta property="og:description" content="Қазір қала мектептеріндегі орын тапшылығы 30 мыңға жетеді, ал балабақшалардағы орын тапшылығы &amp;ndash; 20 мыңнан асады."/>
  </head>
  <body>
    <article>
      <h1>Алматыда алдағы екі жылда сегіз мектеп салынады - қала әкімі</h1>
      <h2>Қазір қала мектептеріндегі орын тапшылығы 30 мыңға жетеді, ал балабақшалардағы орын тапшылығы – 20 мыңнан асады.</h2>
      <address>
        <time datetime="2019-11-29T12:37:00+00:00">29 Nov 2019, 12:37</time>
      </address>
      <p><b>Бақытжан Сағынтаев 29 қазандағы Алматыға жұмыс сапары барысында Президент Қасым-Жомарт Тоқаевтың мектептер мен балабақшаларда орын тапшылығын атап өтіп, берген нақты тапсырмаларының орындалып жатқанын айтты</b>, деп хабарлайды <a href="https://kaz.zakon.kz/">zakon.kz</a> <a href="https://almaty.tv/kz/news/obschestvo/1153-v-blidgayshie-dva-goda-v-almaty-otkroyut-novye-shkoly-na-13-tysyach-mest-%E2%80%94-b-sagintaev">Алматы</a> телеарнасына сілтеме жасап.</p>
      <p>Қазір қала мектептеріндегі орын тапшылығы 30 мыңға жетеді, ал балабақшалардағы орын тапшылығы – 20 мыңнан асады.</p>
      <blockquote>"Бұл мәселені шешу үшін мемлекеттік-жекеменшік әріптестік қағидаты бойынша мектептер салу бағдарламасы әзірленді. Алдағы екі жылда 12 900 орынға сегіз мектеп салынатын болады", – деді Сағынтаев.</blockquote>
      <p>Әкімнің айтуынша, 2020 жылдың басында 790 орындық бес балабақша, оқу жылының басында 1 800 орындық екі мектеп, мектептердің жанынан 2 017 орындық бес жапсаржай пайдалануға беріледі екен.</p>
      <p>Сонымен қатар, мемлекеттік білім беру тапсырысын орналастыру арқылы жеке бизнес те белсенді қатысуда.</p>
      <blockquote>"2020-2022 жылдары жеке инвестициялар есебінен 2 240 орындық төрт мектеп, 8 000 орындық 300 балабақша ашу жоспарлануда. Осылайша, екі ауысыммен оқитын мектептердегі орын тапшылығын 30 мың орынға, балабақшалардағы кезекті 10 мың орынға азайтуға мүмкіндік туады", – деді мегаполис басшысы.</blockquote>
    </article>
  </body>
</html>