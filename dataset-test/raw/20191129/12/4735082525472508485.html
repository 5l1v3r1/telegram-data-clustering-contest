<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Brexit/191129221-Sondaz-Zmniejsza-sie-przewaga-partii-Johnsona-nad-Partia-Pracy.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-29T12:54:00+00:00"/>
    <meta property="og:title" content="Sondaż: Zmniejsza się przewaga partii Johnsona nad Partią Pracy"/>
    <meta property="og:description" content="Z sondażu pracowni Panelbase wynika, że poparcie dla Partii Konserwatywnej Borisa Johnsona wynosi obecnie 42 proc. - tyle samo co tydzień temu. Zyskuje natomiast Partia Pracy, na którą chce głosować 34 proc. wyborców (o dwa punkty procentowe więcej niż przed tygodniem)."/>
  </head>
  <body>
    <article>
      <h1>Sondaż: Zmniejsza się przewaga partii Johnsona nad Partią Pracy</h1>
      <address><time datetime="2019-11-29T12:54:00+00:00">29 Nov 2019, 12:54</time> by <a rel="author">arb</a></address>
      <p>
        <b>Z sondażu pracowni Panelbase wynika, że poparcie dla Partii Konserwatywnej Borisa Johnsona wynosi obecnie 42 proc. - tyle samo co tydzień temu. Zyskuje natomiast Partia Pracy, na którą chce głosować 34 proc. wyborców (o dwa punkty procentowe więcej niż przed tygodniem).</b>
      </p>
      <p>To kolejny w ostatnich dniach sondaż, który wskazuje na kurczenie się przewagi torysów nad labourzystami.</p>
      <p>
        <a href="https://www.rp.pl/article/20191128/SWIAT/191129373">Jednocześnie w czwartek opublikowano szczegółowy sondaż YouGov, przeprowadzony na próbie 100 tys. osób, z którego wynikało, że Partia Konserwatywna ma szansę na bezpieczną większość w Izbie Gmin i najlepszy - jeśli chodzi o liczbę mandatów - wynik od 1987 roku.</a>
      </p>
      <p>W Wielkiej Brytanii obowiązuje system wyborczy oparty na okręgach jednomandatowych, w których do zdobycia miejsca w parlamencie wystarcza większość względna. Oznacza to, że do zwycięstwa w każdym okręgu wystarczy zdobycie jednego głosu więcej od drugiego kandydata z najlepszym wynikiem.</p>
      <p>Z sondażu Panelbase wynika, że Liberalni Demokraci mogą obecnie liczyć na 13 proc. głosów (o 1 punkt procentowy mniej niż przed tygodniem), a Partia Brexitu - na 4 proc. (o jeden punkt procentowy więcej w porównaniu do poprzedniego badania. Partia Brexitu nie wystawia jednak kandydatów w okręgach, w których torysi zdobyli mandaty w 2017 roku.</p>
      <p>Sondaż przeprowadzono na grupie 2010 osób pomiędzy 27 a 28 listopada.</p>
      <p>Brytyjczycy udadzą się do urn 12 grudnia.</p>
    </article>
  </body>
</html>