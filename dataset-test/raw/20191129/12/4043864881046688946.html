<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233396/"/>
    <meta property="og:site_name" content="Українська правда"/>
    <meta property="article:published_time" content="2019-11-29T12:49:43+00:00"/>
    <meta property="og:title" content="У Кремлі не виключають розмови Путіна й Зеленського про газ у Парижі"/>
    <meta property="og:description" content="Дмитро Пєсков: “Якщо будуть залишатися проблемні питання, щодо яких не вдалося домовитися, то президенти зможуть використати зустріч у Парижі, де вони так чи інакше матимуть можливість удвох поспілкуватися, щоб торкнутися там і газової тематики”."/>
  </head>
  <body>
    <article>
      <h1>У Кремлі не виключають розмови Путіна й Зеленського про газ у Парижі</h1>
      <address>
        <time datetime="2019-11-29T12:49:43+00:00">29 Nov 2019, 12:49</time>
      </address>
      <p>Президенти Росії та України Володимир Путін і Володимир Зеленський можуть обговорити газову тематику "на полях" саміту "нормандської четвірки" в Парижі 9 грудня, якщо до цього не вдасться вирішити всі питання на робочому рівні.</p>
      <p><b>Джерело</b>: заява речника голови російської держави Дмитро Пєсков журналістам, "<a href="https://interfax.com.ua/news/political/627544.html">Інтерфакс-Україна</a>"</p>
      <p><b>Пряма мова</b>: "Є розуміння, що спочатку на робочому рівні мають відбутися ґрунтовні переговори.</p>
      <p>Якщо будуть залишатися проблемні питання, щодо яких не вдалося домовитися, то президенти зможуть використати зустріч у Парижі, де вони так чи інакше матимуть можливість удвох поспілкуватися, щоб торкнутися там і газової тематики".</p>
      <p><b>Чому це важливо: </b>"Нормандський формат" передбачає обговорення лідерами України, Росії, Німеччини та Франції питань, пов'язаних із вирішенням конфлікту на Донбасі. Однак після 31 грудня не виключена нова "газова війна" Росії та України.</p>
      <p>
        <b>Цьому передувало:</b>
      </p>
      <ul>
        <li>25 листопада президент України Володимир <a href="https://www.pravda.com.ua/news/2019/11/25/7233010/">Зеленський поговорив</a> телефоном із президентом Росії Володимиром Путіним. Крім іншого, вони обговорили питання газових переговорів у тристоронньому форматі Україна – Росія – Євросоюз.</li>
        <li>28 листопада у Відні <a href="https://www.pravda.com.ua/news/2019/11/29/7233344/">міністр енергетики</a> та захисту навколишнього середовища Олексій Оржель провів зустріч із міністром енергетики РФ Олександром Новаком, де обговорили підготовку до підписання договору про транзит газу.</li>
      </ul>
      <p>
        <b>Передісторія:</b>
      </p>
      <ul>
        <li>31 грудня 2019 року закінчується термін дії контракту на транзит газу через територію України з РФ.</li>
        <li>Москва пропонує відмовитися від взаємних претензій чи продовжити чинний договір ще на 10 років, "Газпром" навіть заявляв про готовність <a href="https://www.pravda.com.ua/news/2019/11/15/7232030/">знизити тарифи</a> на поставку газу.</li>
        <li>Міністр енергетики та захисту довкілля Олексій Оржель заявив, що Україна готова до <a href="https://www.pravda.com.ua/news/2019/11/5/7231004/">припинення транзиту</a> російського газу з 1 січня 2020 року. За його словами, Україні <a href="https://www.pravda.com.ua/news/2019/11/19/7232356/">вистачить запасів газу</a> та вугілля на зиму у разі зупинки транзиту газу з 1 січня 2020 року.</li>
      </ul>
      <related>
        <a href="https://www.pravda.com.ua/news/2019/11/29/7233344/"/>
        <a href="https://www.pravda.com.ua/news/2019/11/28/7233339/"/>
        <a href="https://www.epravda.com.ua/news/2019/11/28/654239/"/>
      </related>
    </article>
  </body>
</html>