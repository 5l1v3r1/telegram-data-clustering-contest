<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/29/hatalmas-fejlesztes-a-balatonnal"/>
    <meta property="og:site_name" content="infostart"/>
    <meta property="article:published_time" content="2019-11-29T12:58:00+00:00"/>
    <meta property="og:title" content="Hatalmas fejlesztés a Balatonnál"/>
    <meta property="og:description" content="Új autópálya-csomópont első ütemét adták át Balatonfőkajár közelében pénteken, amely az M7-es autópálya és a tó közti közlekedést gyorsabbá és biztonságosabbá teszi."/>
  </head>
  <body>
    <article>
      <h1>Hatalmas fejlesztés a Balatonnál</h1>
      <address><time datetime="2019-11-29T12:58:00+00:00">29 Nov 2019, 12:58</time> by <a rel="author">Infostart / MTI</a></address>
      <h3>Új autópálya-csomópont első ütemét adták át Balatonfőkajár közelében pénteken, amely az M7-es autópálya és a tó közti közlekedést gyorsabbá és biztonságosabbá teszi.</h3>
      <p>A 7,3 milliárd forintos beruházás eredményeként Balatonfűzfőt, Balatonakarattyát és Balatonkenesét elkerülő, kétszer egysávos út épült 2,4 kilométer hosszan, valamint körforgalmi és külön szintű csomópont.</p>
      <p>Az útátadó ünnepségen Mosóczi László, az Innovációs és Technológiai Minisztérium közlekedéspolitikáért felelős államtitkára azt mondta, hogy</p>
      <blockquote>a beruházás jelentősen csökkenti majd az útszakaszon korábban tapasztalható nyári torlódást.</blockquote>
      <p>Elmondta, hogy a 2016 és 2024 közötti időszakban a közúthálózat korszerűsítésére szánt 3200 milliárd forintból 1800 milliárd forint hazai forrásból származik. Az idei évben 566 milliárd forintból valósulnak meg közúti beruházások.</p>
      <p>Az államtitkár rámutatott, hogy a kormány 2010 óta folyamatosan javítja a főváros és a Balaton közti közlekedés feltételeit. Megújult a dél-balatoni vasútvonal, ősszel megindult az észak-balatoni vasútvonal korszerűsítése, villamosítása, és javul a Balaton kerékpáros elérhetősége.</p>
      <p>Hozzátette: az észak-balatoni térség jobb megközelíthetőségét szolgáló, most átadott csomópont további, már megvalósult és tervezett fejlesztések kezdőpontjának is számít. Közelében kezdődik az M7-es idén és tavaly három ütemben, összesen 20 kilométeren felújított szakasza.</p>
      <p>Elmondta, hogy a kormány a tavalyi évtől kezdve hazai forrásból támogatja a legnagyobb terhelésnek kitett sztrádaszakaszok rendbetételét. Az M7 Letenye felé vezető oldala több mint 3,4 milliárd forint költségvetési támogatással újult meg.</p>
      <p>Az októberben elkészült befejező ütemmel együtt Balatonvilágos és Zamárdi között végig jó minőségű sztrádán haladhatnak az autósok a szlovén határ felé vezető oldalon.</p>
      <p>Az új csomópontból dél felé indul majd az M8 gyorsforgalmi út előkészületben lévő, a Balaton mellől Dunaújvároson és Kecskeméten át a Dél-Alföldig vezető szakasza.</p>
      <p>Mosóczi László emlékeztetett: az Innovációs és Technológiai Minisztérium célja, hogy gyorsabban elérhetővé váljanak a ma még csak kétsávos főutakon elérhető megyei jogú városok, az autópályák és autóutak elérjék az országhatárt, valamit az ország bármely pontjáról félórán belül elérhetővé váljon egy négysávos útszakasz. Ezen kívül fontos célnak nevezte a meglévő gyorsforgalmi utak kapacitásának bővítését.</p>
      <p>Nagy Róbert Attila, a Nemzeti Infrastruktúra Fejlesztő Zrt. vezérigazgatója elmondta, 2008 májusa óta hiányzott a közlekedőknek a most átadott útszakasz, amely az M8-as autópálya megépülésével lesz majd teljes.</p>
      <p>Kiemelte, hogy több jelentős beruházás is zajlik a térségben, ezek közé sorolta az Örvényes és Balatonakarattya között 43,5 kilométeren megújuló kerékpárutakat, melyhez kapcsolódva 2020 őszén elkezdődik a Balatonkenesét és Balatonfűzfőt érintő 4,2 kilométeres új kerékpárút építése.</p>
      <p>Emellett 2020 első negyedévében megkezdődik a 8-as számú főút Veszprém déli elkerülő első ütemének megvalósítása is - fűzte hozzá.</p>
      <p>
        <i>Nyitókép: MTI/Máthé Zoltán</i>
      </p>
    </article>
  </body>
</html>