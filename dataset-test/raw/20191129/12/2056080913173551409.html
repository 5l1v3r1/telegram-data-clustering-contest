<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/29/3998876_ispanskoto_ministerstvo_na_otbranata_ogranichava/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T12:57:00+00:00"/>
    <meta property="og:title" content="Испанското министерство на отбраната ограничава достъпа на &quot;Хуауей&quot; до мрежите си"/>
    <meta property="og:description" content="Министерството на отбраната е решило да ограничи достъпа на китайския гигант в телекомуникационното оборудване &quot;Хуауей&quot; до информационни системи."/>
  </head>
  <body>
    <article>
      <h1>Испанското министерство на отбраната ограничава достъпа на "Хуауей" до мрежите си</h1>
      <address><time datetime="2019-11-29T12:57:00+00:00">29 Nov 2019, 12:57</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Министерството на отбраната е решило да ограничи достъпа на китайския гигант в телекомуникационното оборудване "Хуауей" до информационни системи.</p>
      <p>Това пише испанското издание <a href="https://www.lainformacion.com/espana/defensa-prohibe-acceso-sistemas-informacion-moviles-huawei/6522903/">"Ла информасион"</a>, като цитира източници в институцията. Забраната означава, че телефони и други устройства, произведени от "Хуауей", няма да могат да се свързват с мрежи и електронни платформи на министерството.</p>
      <p>Институцията настоява, че няма пълна забрана за работа с "Хуауей". Между отделите ѝ обаче тече заповед да се ограничат подобни връзки, обясняват източниците на "Ла информасион". Тя включва нареждане служители, които влизат в корпоративните си електронни пощи чрез устройства "Хуауей", незабавно да излязат от тях.</p>
      <p>Това и други издания отбелязват, че досега влиянието на <a href="https://www.dnevnik.bg/sviat/2018/12/11/3359651_sluchaiat_s_huauei_e_nova_faza_vuv_voinata_na_mrejite/">конфликта между САЩ и китайския гигант</a> почти не се усещаше в Испания, а дебатът дали са нужни мерки (каквито иска Вашингтон) срещу "Хуауей" бе по-актуален в Германия, Франция или Италия.</p>
    </article>
  </body>
</html>