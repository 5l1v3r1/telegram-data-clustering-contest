<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/ypografoyn/tasos-tsakirogloy/221040_aplos-o-gnostos-belopoylos-i-lagos-tis-kybernisis"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T12:38:46+00:00"/>
    <meta property="og:title" content="Απλώς ο γνωστός Βελόπουλος ή λαγός της κυβέρνησης;"/>
    <meta property="og:description" content="Ο γνωστός Κυριάκος Βελόπουλος, της Ελληνικής Λύσης, σε νέες (ακραίες) περιπέτειες. Αυτή τη φορά ρωτά το υπουργείο Προστασίας του Πολίτη εάν προτίθεται να αλλάξει το πλαίσιο που αφορά τις συνθήκες χρήσης του υπηρεσιακού όπλου των αστυνομικών."/>
  </head>
  <body>
    <article>
      <h1>Απλώς ο γνωστός Βελόπουλος ή λαγός της κυβέρνησης;</h1>
      <address><time datetime="2019-11-29T12:38:46+00:00">29 Nov 2019, 12:38</time> by <a rel="author">Τάσος Τσακίρογλου</a></address>
      <p>Ο γνωστός Κυριάκος Βελόπουλος, της Ελληνικής Λύσης, σε νέες (ακραίες) περιπέτειες. Αυτή τη φορά ρωτά το υπουργείο Προστασίας του Πολίτη εάν προτίθεται να αλλάξει το πλαίσιο που αφορά τις συνθήκες χρήσης του υπηρεσιακού όπλου των αστυνομικών.</p>
      <p>Το πρώην στέλεχος του ΛΑΟΣ, γνωστός τηλεπωλητής και αρχηγός του κόμματος που ενσωμάτωσε αρκετούς ψηφοφόρους της Χρυσής Αυγής, και ο κοινοβουλευτικός εκπρόσωπος του κόμματος, Κωνσταντίνος Χήτας, ανέφεραν ότι τα τελευταία χρόνια έχει παρατηρηθεί έξαρση των επιθέσεων σε αστυνομικά όργανα και αύξηση των ένοπλων επιθέσεων σε πολίτες και φορείς.</p>
      <p>«Δυστυχώς το νομικό πλαίσιο περί χρήσης όπλου είναι τόσο περιοριστικό, που όπως και οι ίδιοι οι αστυνομικοί δηλώνουν, έχει καταστήσει το όπλο αξεσουάρ της στολής τους», ανέφεραν και σημείωναν ότι θα έπρεπε ενδεχομένως να αναθεωρηθούν τα δικαιώματα των αστυνομικών ως προς τη χρήση του υπηρεσιακού όπλου και ότι η σχετική νομοθεσία ψηφίστηκε σε διαφορετική εποχή με διαφορετικές κοινωνικές ανάγκες αναφορικά με την πρόληψη και την πάταξη εγκληματικών δράσεων.</p>
      <p>Η απάντηση του υπουργείου αναφέρει ότι δεν εξετάζεται αναθεώρηση του πλαισίου που διέπει τη χρήση του υπηρεσιακού όπλου από τους αστυνομικούς. Στην έγγραφη απάντηση που διαβιβάζει στη Βουλή ο υφυπουργός Προστασίας του Πολίτη Λευτέρης Οικονόμου υπενθυμίζει στους κ.κ. Βελόπουλο και Χήτα τις διατάξεις για τις αρχές που διέπουν τη χρήση πυροβόλου όπλου και βρίσκονται σε ισχύ. Απαντά δε ότι την παρούσα χρονική στιγμή, δεν εξετάζεται από το αρχηγείο της Ελληνικής Αστυνομίας η τυχόν αναθεώρηση του ισχύοντος νομικού πλαισίου.</p>
      <p>Το ζητούμενο είναι εάν το θέμα το ανακινεί ο κ. Βελόπουλος από υπερβάλλοντα ζήλο στην προσπάθειά του να εκμεταλλευτεί τους φόβους του πιο συντηρητικού κομματιού της κοινωνίας ή εάν απλώς δίνει πάσα στην κυβέρνηση να ξαναδεί το θέμα στο φως των απόψεων Βορίδη περί αναγκαστικότητας της βίας και του κ. Χρυσοχοΐδη για τον ρόλο της αστυνομίας.</p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/ypografoyn/tasos-tsakirogloy/220037_i-oikologia-metamorfonei-ta-panta"/>
        <a href="https://www.efsyn.gr/stiles/ypografoyn/tasos-tsakirogloy/218126_teihos-toy-berolinoy-kai-katofli-tis-istorias"/>
        <a href="https://www.efsyn.gr/stiles/ypografoyn/tasos-tsakirogloy/217790_ego-den-politeyomaii-eidikotita-moy-einai-oikonomologos"/>
        <a href="https://www.efsyn.gr/stiles/ypografoyn/tasos-tsakirogloy/216328_apo-ti-folia-toy-koykoy-ston-tzoker-enas-kapitalismos"/>
        <a href="https://www.efsyn.gr/stiles/ypografoyn/tasos-tsakirogloy/215332_mellon-san-skoypidotenekes"/>
        <a href="https://www.efsyn.gr/stiles/ypografoyn/tasos-tsakirogloy/214333_skandala-itan-kai-perasan"/>
      </related>
    </article>
  </body>
</html>