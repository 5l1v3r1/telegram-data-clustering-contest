<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/gazdasag/cikk/2019/11/29/magyarorszagon-erosit-a-revolut"/>
    <meta property="og:site_name" content="hirado.hu"/>
    <meta property="article:published_time" content="2019-11-29T12:45:00+00:00"/>
    <meta property="og:title" content="Magyarországon erősít a Revolut"/>
    <meta property="og:description" content="Megerősíti magyarországi jelenlétét a Revolut, a fintech cég magyar nyelvű ügyfélszolgálat létrehozását és hazai IBAN-számlaszám létrehozását tervezi, így bankkártyás feltöltés mellett átutalással is olcsón kezelhetik egyenlegüket a felhasználók – írja a pénteki Világgazdaság."/>
  </head>
  <body>
    <article>
      <h1>Magyarországon erősít a Revolut</h1>
      <address><time datetime="2019-11-29T12:45:00+00:00">29 Nov 2019, 12:45</time> by <a rel="author">MTI</a></address>
      <p>
        <b>Megerősíti magyarországi jelenlétét a Revolut, a fintech cég magyar nyelvű ügyfélszolgálat létrehozását és hazai IBAN-számlaszám létrehozását tervezi, így bankkártyás feltöltés mellett átutalással is olcsón kezelhetik egyenlegüket a felhasználók – írja a pénteki Világgazdaság.</b>
      </p>
      <figure>
        <img src="https://hirado.hu/wp-content/uploads/sites/7/2019/11/shutterstock_1560073730.jpg"/>
        <figcaption>A kép illusztráció (Fotó: Shutterstock/ Proxima Studio)</figcaption>
      </figure>
      <p>Karol Sadaj, a cég lengyelországi országmenedzsere <a href="https://www.vg.hu/penzugy/penzugyi-hirek/magyarorszagon-erosit-a-revolut-2-1899714/">a lapnak elmondta</a>, a múlt hónapban már csaknem százmillió euró értékű tranzakciót bonyolítottak le a magyarországi Revolut-felhasználók, akiknek a száma meghaladta a negyedmilliót. Hozzátette: a cég Magyarországra már nemcsak Kelet-Közép-Európa részeként, hanem önálló piacként tekint.</p>
      <p>A londoni központú pénzügyi céget a nagybankok alternatívájaként hívták életre 2015-ben. A Revolut eleinte azzal vonzotta az ügyfeleket, hogy a közvetítésével bankközi árfolyamon lehetett a pénzt utalni és költeni, de ma már olyan szolgáltatásokat is nyújt, mint a jutalék nélküli tőzsdei szolgáltatás vagy a kriptodeviza-váltás.</p>
      <p>A nulláról indulva négy év alatt ért el 8 millió embert Európában a Revolut, a magyar piac növekedéséről pedig a szakember kifejtette: míg augusztusban 20 ezer új ügyfelet szereztek, addig novemberben már eddig is több mint 30 ezret, és ezzel a hazai Revolut-tábor ma már több mint 250 ezer tagú. Egyre magasabb az átlagéletkor, a nyárvégi 33 év mostanra 35 évre kúszott fel, bő 10 ezer felhasználó pedig 50 év feletti. A hazai ügyfelek a múlt hónapban már 96 millió euró, mintegy 32 milliárd forint értékű tranzakciót bonyolítottak le, ez az összeg januárban még csak 12 millió euró, 4 milliárd forint volt. Az országmenedzser szerint a magyarországi pénzügyi szektor innovatív, ráadásul helyben is versenyképes fintech megoldások érhetők el, a piac alkalmas technológiai alapú pilotprogramok tesztelésére.</p>
      <p>A Revolutba már mintegy 340 millió dollárt fektettek be olyan kockázatitőke-befektetési társaságok, mint az Index Ventures, a Ríbbit Capital, a Balderton Capital vagy a DST Global.</p>
      <p>Tweet</p>
    </article>
  </body>
</html>