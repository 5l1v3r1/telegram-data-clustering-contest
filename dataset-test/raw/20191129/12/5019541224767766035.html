<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/sport/mihajlovic-rompe-silenzio-mi-sono-rotto-piangere-io-sono-1791889.html"/>
    <meta property="og:site_name" content="ilGiornale.it"/>
    <meta property="article:published_time" content="2019-11-29T12:33:00+00:00"/>
    <meta property="og:title" content="Mihajlovic rompe il silenzio: &quot;Mi sono rotto di piangere. Io sono ancora qua&quot;"/>
    <meta property="og:description" content="Un Sinisa Mihajlovic visibilmente commosso è tornato a parlare dopo diverse settimane e a un mese dal trapianto di midollo: &quot;A tutti i malati: non perdete la voglia di vivere&quot;"/>
  </head>
  <body>
    <article>
      <h1>Mihajlovic rompe il silenzio: "Mi sono rotto di piangere. Io sono ancora qua"</h1>
      <h2>Un Sinisa Mihajlovic visibilmente commosso è tornato a parlare dopo diverse settimane e a un mese dal trapianto di midollo: "A tutti i malati: non perdete la voglia di vivere"</h2>
      <address><time datetime="2019-11-29T12:33:00+00:00">29 Nov 2019, 12:33</time> by <a rel="author" href="http://www.ilgiornale.it/autore/marco-gentile-110019.html" target="_blank">Marco Gentile</a></address>
      <p><b>Sinisa Mihajlovic</b>, visibilmente emozionato, si è presentato in conferenza stampa per parlare dopo diverse settimane delle cure a cui si sta sottoponendo per cercare di sconfiggere o quantomeno arginare la leucemia: "Mi curano, mi supportano e mi sopportano. Come dice Vasco: io sono ancora qua e dico a tutti i malati: non perdete la voglia di vivere. Volevo chiudere un cerchio, ora gradualmente cercherò di tornare alla vita di tutti giorni".</p>
      <p>Il tecnico <b>serbo</b> ha poi continuato ammettendo di aver pianto tanto per la sua condizione ma di aver reagito: "In questi mesi ho pianto e non ho più le lacrime... mi sono rotto le palle di piangere". Alla conferenza stampa del mister serbo hanno assistito anche i suoi calciatori che sono entrati a sorpresa in sala stampa:"Fanno di tutto per non allenarsi...Sono incaz... nero per i risultati del Bologna ora bisogna cambiare marcia". Blerim Dzemaili, capitano del <b>Bologna</b>, ha dedicato un pensiero speciale al proprio allenatore, a nome della squadra intera: "Dire che ci sei mancato è poco, volevamo farti questa sorpresa. Volevamo solo dirti che siamo molto contenti di averti qui".</p>
      <p>Mihajlovic ha toccato diversi argomenti tra cui il possibile approdo di <b>Zlatan Ibrahimovic </b>al Bologna:"Ci siamo sentiti, se verrà qui è per un rapporto personale che ha con me. Deve ancora decidere se venire qui o altrove, ma non credo ci saranno novità prima del 10 dicembre". L'ex di Torino, <b>Milan </b>e Sampdoria ha poi continuato affermando di aver ricevuto tanto affetto da diverse persone: "Prima dividevo la gente: o mi amavano o mi odiavano, ora ho quasi riunito la gente. Ho rispetto per la malattia ma l'ho affrontate come sempre, dicendole: vediamo chi vince. Sono fatto così, non mollo mai".</p>
      <p>Sinisa si è mostrato visibilmente provato e <b>dimagrito</b> in sala stampa ma non si perde d'animo: "Devo riprendere gradualmente, è stato bello tornare in campo ma mi stanco più facilmente. La prima volta sono dimagrito 13kg, prendo 19 pastiglie al giorno, è anche difficile mangiare perché ho perso senso del gusto: so che per un po' andrà così. Dopo questa esperienza spero di essere un uomo migliore: la pazienza non era una delle mie migliori virtù, ho migliorato anche questo aspetto. Mi godo ogni minuto, prima tutto sembrava dovuto ora invece me lo godo".</p>
      <p>A Mihajlovic non è di certo mancato l'<b>affetto</b> dei suoi cari: "Devo ringraziare anche chi ha fatto per me cori, striscioni, pellegrinaggi, preghiere, mi sono sentito voluto bene dal calcio, come in una famiglia. Ringrazio tutti i tifosi, soprattutto quelli del Bologna, mi hanno adottato come un figlio. Ringrazio la società, tutta, staff e giocatori: sono stati unici sin dal primo momento. Il ringraziamento più particolare a mia moglie e ai miei figli, (e qui si mette a piangere; ndr). Mia moglie è stata tutti i giorni con me, mi ha dimostrato di essere fortunato anche se lo sapevo già: forse è l'unica persona che ha più palle di me. La amo. I miei figli sono la mia vita, quando c'era da trovare un donatore hanno accettato subito di fare l'esame: grande dimostrazione d'amore verso me, non è scontato. Grazie anche a mio fratello e a mia madre".</p>
      <p>
        <b>Segui già la pagina di sport de ilGiornale.it?</b>
      </p>
    </article>
  </body>
</html>