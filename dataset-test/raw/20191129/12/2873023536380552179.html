<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/221009_i-mesaia-taxi-ton-450-eyro"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T12:06:24+00:00"/>
    <meta property="og:title" content="Η μεσαία τάξη των 450 ευρώ!"/>
    <meta property="og:description" content="Χωρίς τέλος φαίνεται πως θα είναι η φορολογική αφαίμαξη της λεγόμενης μεσαίας τάξης, καθώς και η παρούσα κυβέρνηση, παρά τις πομπώδεις εξαγγελίες της, τώρα δηλώνει ότι θεωρεί ως μεσαία τάξη εισοδήματα που ξεκινούν από... 450 ευρώ τον μήνα."/>
  </head>
  <body>
    <article>
      <h1>Η μεσαία τάξη των 450 ευρώ!</h1>
      <address>
        <time datetime="2019-11-29T12:06:24+00:00">29 Nov 2019, 12:06</time>
      </address>
      <p>
        <b>Αποκαλυπτικός ο Χ. Σταϊκούρας: «Ως μεσαία τάξη χαρακτηρίζονται τα νοικοκυριά με ένα άτομο που εισοδηματικά κινούνται μεταξύ 6.294 και 16.783 ευρώ, με δύο άτομα μεταξύ 8.901 και 23.735 ευρώ, και με τρία άτομα μεταξύ 10.901 και 29.069 ευρώ», είπε στη Βουλή ο υπουργός Οικονομικών.</b>
      </p>
      <p>Χωρίς τέλος φαίνεται πως θα είναι η φορολογική αφαίμαξη της λεγόμενης μεσαίας τάξης, καθώς και η παρούσα κυβέρνηση, παρά τις πομπώδεις εξαγγελίες της, τώρα δηλώνει ότι θεωρεί ως μεσαία τάξη εισοδήματα που ξεκινούν από... 450 ευρώ τον μήνα.</p>
      <p>Εχουν περάσει μόλις δύο χρόνια όταν ο τότε αναπληρωτής υπουργός Οικονομικών Γιώργος Χουλιαράκης (1.11.2017) δήλωνε απερίφραστα στη Βουλή, προκαλώντας θύελλα αντιδράσεων, ότι η κυβέρνηση ΣΥΡΙΖΑ φορολόγησε συνειδητά τη μεσαία τάξη και επιβάρυνε τους συνεπείς φορολογούμενους για να στηρίξει τα πιο ευάλωτα κοινωνικά στρώματα.</p>
      <p>Αντίστοιχες τοποθετήσεις περί «ταξικής μεροληψίας» έκανε κατά καιρούς και ο πρώην ΥΠΟΙΚ, Ευκλείδης Τσακαλώτος, δεχόμενος τα πυρά και συντρόφων του ακόμη και εντός ΣΥΡΙΖΑ.</p>
      <p>Ολα αυτά μέχρι χθες, οπότε ο νυν υπουργός Οικονομικών Χρήστος Σταϊκούρας έδωσε τον ορισμό της μεσαίας τάξης, όπως τον αντιλαμβάνεται η κυβέρνηση Μητσοτάκη.</p>
      <p>Αν και παραδέχτηκε ότι η οικονομική επιστήμη δεν έχει καταλήξει σε έναν συγκεκριμένο ορισμό, με εισοδηματικά και περιουσιακά κριτήρια, επικαλούμενος τα στοιχεία και την προσέγγιση του ΟΟΣΑ είπε χαρακτηριστικά:</p>
      <p>«Ως μεσαία τάξη χαρακτηρίζονται τα νοικοκυριά με ένα άτομο που εισοδηματικά κινούνται μεταξύ 6.294 και 16.783 ευρώ, με δύο άτομα μεταξύ 8.901 και 23.735 ευρώ, και με τρία άτομα μεταξύ 10.901 και 29.069 ευρώ».</p>
      <p>Διευκρίνισε πάντως ότι η έννοια της μεσαίας τάξης διαφέρει σημαντικά από την έννοια του μέσου εισοδήματος, καθώς η πρώτη διαμορφώνεται και από άλλους περιουσιακούς και κοινωνικούς παράγοντες.</p>
      <p>Και αυτό γιατί σύμφωνα με τα τελευταία στοιχεία της ΑΑΔΕ με βάση τις φορολογικές δηλώσεις του 2018 για τα εισοδήματα του 2017, το 52% των φορολογικών δηλώσεων είχαν δηλωθέν οικογενειακό εισόδημα κάτω των 8.000 ευρώ και το 83% κάτω των 20.000 ευρώ.</p>
      <p>Στα νοικοκυριά με δύο τέκνα, λίγο περισσότερες από τις μισές φορολογικές δηλώσεις που υποβλήθηκαν είχαν δηλωθέν οικογενειακό εισόδημα κάτω από 15.000 ευρώ.</p>
      <figure>
        <img src="https://www.efsyn.gr/sites/default/files/images/2019/11/13-mesaia.jpg"/>
      </figure>
      <p>Σύμφωνα με την τελευταία έρευνα εισοδήματος και συνθηκών διαβίωσης των νοικοκυριών του έτους 2018 της ΕΛΣΤΑΤ, για τα εισοδήματα του 2017, το μέσο ετήσιο διαθέσιμο εισόδημα των νοικοκυριών της χώρας εκτιμήθηκε στα 15.556 ευρώ, ενώ το ατομικό στα 7.863 ευρώ.</p>
      <p>Αυτό που δεν είπε ο υπουργός στη χθεσινή συνεδρίαση της Επιτροπής Οικονομικών Υποθέσεων για τον προϋπολογισμό είναι ότι από τα στοιχεία αυτά προκύπτει και η ανθεκτικότητα της φοροδιαφυγής στην Ελλάδα, εκτός αν πιστέψει κανείς ότι οι μισοί Ελληνες ζουν με λιγότερο από 15.000 ευρώ ετησίως.</p>
      <p>«Τα μεσαία εισοδήματα, μέσα στην κρίση, κυρίως τα τελευταία χρόνια, συρρικνώθηκαν δραματικά», υποστήριξε ο κ. Σταϊκούρας και επέμεινε ότι η Ν.Δ. με την πολιτική της επιδιώκει να τα ενισχύσει.</p>
      <p>Παράλληλα, ο υπουργός Οικονομικών προανήγγειλε ότι εντός τριών εβδομάδων θα ψηφιστούν στη Βουλή το φορολογικό νομοσχέδιο, ο κρατικός προϋπολογισμός του 2020 και το σχέδιο «Ηρακλής» για τα κόκκινα δάνεια.</p>
      <h3>Ο Μπ. Παπαδημητρίου</h3>
      <p>Τη σκυτάλη πήρε λίγο αργότερα σε άλλη συνεδρίαση για το φορολογικό νομοσχέδιο ο βουλευτής της Ν.Δ., Μπάμπης Παπαδημητρίου, ο οποίος, ούτε λίγο ούτε πολύ, παραδέχτηκε ότι δεν πρόκειται να μειωθεί η φορολογία της μεσαίας τάξης.</p>
      <p>Οπως είπε με ειλικρίνεια, «η συζήτηση για τη μεσαία τάξη όταν εξαντλείται στο ζήτημα της φορολογίας εισοδήματος είναι λάθος. Δεν υπάρχει τρόπος αυτή τη στιγμή να μειώσουμε πολύ ακόμη τους φορολογικούς συντελεστές». Αντίθετα, πρόσθεσε, πρέπει απλά να... βελτιωθούν οι παροχές σε υγεία και παιδεία.</p>
      <p>Στη συζήτηση παρενέβη και ο Χρ. Σταϊκούρας, λέγοντας ότι για τη μεσαία τάξη «στο πεδίο της οικονομίας δεν εξαντλούνται όλα στο φόρο εισοδήματος φυσικών προσώπων», αλλά κομβικά σημεία είναι και άλλες παρεμβάσεις όπως η μείωση του ΕΝΦΙΑ και οι 120 δόσεις για 600.000 πολίτες.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/219913_proypologismos-2020-aisiodoxes-problepseis-gia-anaptyxi-kai"/>
        <a href="https://www.efsyn.gr/oikonomia/elliniki-oikonomia/219787_tetramini-paratasi-stin-prostasia-tis-protis-katoikias"/>
        <a href="https://www.efsyn.gr/oikonomia/elliniki-oikonomia/215272_prosdokies-anabathmiseon-fernei-o-iraklis"/>
        <a href="https://www.efsyn.gr/oikonomia/elliniki-oikonomia/213808_proypologismos-me-gkrizes-problepseis-kai-polla-erotimatika"/>
        <a href="https://www.efsyn.gr/oikonomia/elliniki-oikonomia/213343_oi-kateythynseis-toy-ypoik-gia-tis-antikeimenikes-axies-ton"/>
        <a href="https://www.efsyn.gr/oikonomia/elliniki-oikonomia/213282_drastiko-koyrema-stis-foroelafrynseis"/>
      </related>
    </article>
  </body>
</html>