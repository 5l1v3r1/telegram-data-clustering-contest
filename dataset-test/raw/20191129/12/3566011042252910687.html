<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550878.html/%D8%A8%D8%B3%DB%8C%D8%AC-%D9%82%D9%84%D8%A8-%D9%86%D8%A8%D8%B1%D8%AF-%D9%86%D8%B1%D9%85-%D8%B1%D8%A7-%D8%B4%DA%A9%D9%84-%D9%85%DB%8C-%D8%AF%D9%87%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T12:03:00+00:00"/>
    <meta property="og:title" content="بسیج قلب نبرد نرم را شکل می دهد"/>
    <meta property="og:description" content="سردار سرلشکر پاسدار حسین سلامی فرمانده کل سپاه پاسداران انقلاب اسلامی در دیدار رهبر معظم انقلاب در سخنانی تحلیلی از وضعیت بسیج را ارائه کرد."/>
  </head>
  <body>
    <article>
      <h1>بسیج قلب نبرد نرم را شکل می دهد</h1>
      <h2>سخنان فرمانده کل سپاه در دیدار رهبر انقلاب منتشر شد؛</h2>
      <address>
        <time datetime="2019-11-29T12:03:00+00:00">29 Nov 2019, 12:03</time>
      </address>
      <p>سردار سرلشکر پاسدار حسین سلامی فرمانده کل سپاه پاسداران انقلاب اسلامی در دیدار رهبر معظم انقلاب در سخنانی تحلیلی از وضعیت بسیج را ارائه کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ هزاران نفر از بسیجیان سراسر کشور صبح روز ششم آذرماه ۱۳۹۸ به مناسبت هفته بسیج با رهبر انقلاب اسلامی دیدار کردند.</p>
      <p>در ابتدای این دیدار، سردار سرلشکر پاسدار حسین سلامی فرمانده کل سپاه پاسداران انقلاب اسلامی در سخنان کوتاهی به تحلیل از وضعیت بسیج در حال تکوین پرداختند.</p>
      <p>در پی این سخنان، حضرت آیت‌الله خامنه‌ای در آغاز سخنانشان ضمن تقدیر از گزارش فرمانده کل سپاه، شنیدن این تحلیل را برای جوانان مفید دانستند و فرمودند «تشکّر میکنم از بیانات فرمانده‌ محترم سپاه و رئیس محترم سازمان بسیج مستضعفین که بیانات خوبی را بیان کردند. این ‌جور به نظر من می‌رسد تحلیلی که جناب آقای سلامی، فرمانده‌ محترم سپاه کردند نوشته بشود و در اختیار جوانها قرار بگیرد؛ بسیار خوب بود، بیان خیلی خوبی بود.»</p>
      <p>از این رو، پایگاه اطلاع‌رسانی<a href="http://farsi.khamenei.ir/others-note?id=44268"> KHAMENEI.IR</a> متن و فیلم گزارش سردار سلامی را منتشر کرد که در ادامه می خوانید:</p>
      <p>بسم‌اللّه‌الرّحمن‌الرّحیم</p>
      <p>«إِذا جاءَ نَصْرُ اللَّهِ وَ الْفَتْحُ وَ رَأَیْتَ النَّاسَ یَدْخُلُونَ فی‌ دینِ اللَّهِ أَفْواجاً»</p>
      <p>هفته‌ی بسیج بر شما رهبر بسیجی و جانباز و بر فرشتگان آسمانی زمین، بسیجیان عزیز مبارک باد.  اینجانب به نمایندگی از آحاد بسیجیان و جمع حاضر، از اجابت و قبول شرفیابی صمیمانه تشکر میکنم و با کسب اجازه از محضر مبارکتان گزارشی از بسیج جدید در حال تکوین را تقدیم مینمایم.</p>
      <p>چشم‌انداز ترسیم شده از آینده‌ی انقلاب اسلامی در گام دوم نسبت به گذشته، برای نظام سلطه و استکبار جهانی بسیار نگران کننده‌تر شده است؛ یعنی هیچ آینده‌ای برای بازگشت آنها به گذشته قابل تصور نیست و این اعجازی است که موجب اعجاب همگان شده است، و آن این حقیقت است: چگونه انقلاب اسلامی برخلاف تمام انقلابهای پیشین جهان که با مرور زمان دچار استهلاک، میرایی، تحلیل و ذوب شدن در نظم موجود ساخته‌ی قدرتها شدند، متفاوت شد و بلکه بر عکس به حیات رو به پیشرفت خود ادامه داد و در گذر زمان به مثابه‌ی شجره‌ی طیبه‌ای قد کشید که ریشه‌های آن همینک در عمق ایمان و احساس مردم جای گرفته است.</p>
      <p>اهمّ اهداف کلان نظام سلطه آن است که اجازه ندهد منظومه‌ی فکری، اعتقادی و اسلامی‌مان به مدلی مجسم، عینی و جهان‌پسند برای سایر جوامع تبدیل شود، از این رو امروز سرزمین ذهنها و دلها محیط اصلی جنگ را شکل میدهد. نبرد و تهاجم از حوزه‌ی جغرافیاهای سرزمینی به حوزه‌ی سرزمینهای اعتقادی، باورها، آرمانها، نگرشها و جهان‌بینی‌ها منتقل شده است.</p>
      <p>در این مسیر استکبار جهانی از طریق معاندین داخلی، منافقین خبیث و شبه‌روشنفکرهای راحت‌طلب و ریاکار، این بدیلهای نازل و ارتجاعی میرزاملکم‌خان‌ها، میرزا فتحعلی‌ها، حاج سیاح‌ها و سایر بدعاقبتهای خود باخته و غربزده‌ی داخلی، تلاش کرده و میکنند تا حرکات و جریانهای مختلفی از جمله‌ آشوب تیرماه ۷۸، فتنه‌ی ۸۸، اغتشاشات دی ۹۶ و غائله‌ی اخیر را تقویت، فعال و حمایت کنند. این جریانات در واقع برداشت محصول بذرپاشی‌شده‌ی دنیای استکبار در سرزمین فکری، فرهنگی و سیاسی و اعتقادی برای چرخش از تهاجم سخت به تهاجم نرم هستند.</p>
      <p>تمامی شُبهه‌افکنی‌ها، القاء تردیدها، مفهوم‌سازی‌های غرب‌گرایانه، تأکید بر جدایی دین از سیاست،‌ القاء ناکارآمدی دین در مدیریت جامعه، ‌تعارض بین منافع ملی و آرمانهای انقلابی، طرح گفتگوی تمدنها که مدل نظری برای ادغام نظام فکری حاکم بر جامعه‌ی انقلابی‌مان در سیستم جهانی بود؛ همه و همه مفاهیم نبرد جدیدی است که در شعله‌های فروزان انقلاب اسلامی و ولایت‌مداری مردم بزرگوارمان باطل گردید.</p>
      <p>در این فضا بسیج قلب نبرد نرم را شکل میدهد و در این نبرد بسیج به عنوان فرمول غلبه، محتاج اقدامات جدیدی است که بتواند بر اساس شور و شعور انقلابی توزیع شده در سطح کل جامعه، فعالیتهای جهادی، فرهنگی و اجتماعی را از حالت سلسله مراتبی محض خارج و یک سازماندهی دارای جوشش جهادی اما دارای چهارچوب، معیار و منطق ولایت و گفتمان انقلاب را حاکم کند.</p>
      <p>موفقیت حرکتهای جهادی فرهنگی و اجتماعی بسیج معطوف به سازماندهی نوین، اعتلا بخش و جذابِ مردمی در متن جامعه است. اگر در این کار فرهنگی و اجتماعی و جهادی‌ای که ما میکنیم نشاط انقلابی مردم را فرا گرفت، امید به آینده‌ی نظام در مردم موج ‌افشانی نمود، ظالمین ترسیدند، مفسدین به لرزه افتادند و رفتارها و ساختارهای کُندکننده‌ی پیشرفت انقلاب تغییر کرد، آنگاه کار ما در راستای پیشرفت و اقامه‌ی مراحل فرآیند انقلاب اسلامی موفق خواهد بود.</p>
      <p>در این جهت حاملهای چهارگانه‌ی رسالت بسیج به شرح زیر تعیین گردیده است:</p>
      <p>الف) پیشگامی و پرچمداری در شکوفاسازی استعدادهای نسل جوان در عرصه‌های دفاع، امنیت، علم، فناوری، هنر، ورزش، فضای مجازی، امداد، خدمات و رسانه با هدف پیشبرد انقلاب اسلامی و گذار از مراحل تعیین شده توسط حضرتعالی.</p>
      <p>ب) بیرق‌داری ترمیم و حل آسیبها و معضلات اجتماعی و فرهنگی با اولویت بیکاری،‌ فقر، طلاق و مواد مخدر.</p>
      <p>ج) تحکیم دائمی و مستمر روح مقاومت اسلامی در کالبد جامعه و جهان اسلام، ساختن امت نمونه برای تمام بشریت، امت امت‌ساز با مختصات مردم سالاری دینی و استقرار معنویت و حاکمیت ارزشها در جامعه.</p>
      <p>د) پیشرفته‌سازی روشهای بسیج در بکارگیری ظرفیتهای مردمی و تنوع بخشی در جذب آحاد جامعه خصوصاً جوانان و نخبگان در پیکره‌ی بسیج؛ راز موفقیت و غلبه‌ی بسیج، نقش آفرینی مؤثر، به هنگام و فراگیر متناسب با هرم مخاطبین در کشور است.</p>
      <p>نقطه‌ی آغاز اقدامات ما هویت‌ بخشی به پنجاه و چهار هزار پایگاه بسیج در سراسر کشور از طریق تغییر ریل و احیای این سرپنجه‌های شریانی انقلاب اسلامی برای مقابله با جنگ نرم و انجام فعالیتهای جهادی، فرهنگی و اجتماعی و کشف و خلق مخاطبان میباشد تا به لوکوموتیوی قدرتمند و بروزرسانی شده برای کاروان عظیم جوانان، آحاد جامعه و نفوذ در دلهای تبدیل شود. پایگاه محوری و کاهش لایه‌های اتصال مردمی با جوانان برای نقش آفرینی سازماندهی شده‌ی مردمی در رأس اقدامات ما برای اعتلاء بسیج غیر نظامی قرار دارد.</p>
      <figure>
        <img src="http://www.dana.ir/resource/images/pixel.gif"/>
      </figure>
      <p> </p>
      <p>انتهای پیام/ </p>
      <p> </p>
    </article>
  </body>
</html>