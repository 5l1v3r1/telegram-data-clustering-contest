<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/20191129-%E1%9E%A2%E1%9E%B6%E1%9E%A0%E1%9F%92%E1%9E%9C%E1%9E%A0%E1%9F%92%E1%9E%80%E1%9E%B6%E1%9E%93%E1%9E%B8%E1%9E%9F%E1%9F%92%E1%9E%90%E1%9E%B6%E1%9E%93%E1%9E%96%E1%9E%BD%E1%9E%80%E1%9E%8F%E1%9E%B6%E1%9E%9B%E1%9E%B8%E1%9E%94%E1%9E%84%E1%9F%8B%E1%9E%9F%E1%9F%92%E1%9E%9C%E1%9E%B6%E1%9E%82%E1%9E%98%E1%9E%93%E1%9F%8D%E1%9E%80%E1%9E%B6%E1%9E%9A%E1%9E%94%E1%9F%84%E1%9F%87%E1%9E%8A%E1%9F%83%E1%9E%9A%E1%9E%94%E1%9E%9F%E1%9F%8B%E1%9E%9B%E1%9F%84%E1%9E%80%E1%9E%8A%E1%9E%BC%E1%9E%8E%E1%9E%B6%E1%9E%9B%E1%9F%8B-%E1%9E%8F%E1%9F%92%E1%9E%9A%E1%9E%B6%E1%9F%86%E1%9E%8A%E1%9E%BE%E1%9E%98%E1%9F%92%E1%9E%94%E1%9E%B8%E1%9E%85%E1%9E%9A%E1%9E%85%E1%9E%B6%E1%9E%A1%E1%9E%BE%E1%9E%84%E1%9E%9C%E1%9E%B7%E1%9E%89"/>
    <meta property="og:site_name" content="RFI"/>
    <meta property="article:published_time" content="2019-11-29T12:50:39+00:00"/>
    <meta property="og:title" content="អាហ្វហ្កានីស្ថាន៖ពួកតាលីបង់ស្វាគមន៍ការបោះដៃរបស់លោកដូណាល់ ត្រាំដើម្បីចរចាឡើងវិញ"/>
    <meta property="og:description" content="ប្រធានាធិបតី​អាមេរិក​លោក​ដូណាល់ ត្រាំ​បាន​ទៅ​ទស្សនកិច្ច​លើកទី១ និង​ភ្ញាក់ផ្អើល​នៅ​ក្នុង​ប្រទេស​អាហ្វហ្កានីស្ថាន​នា​ថ្ងៃ​អង្គារ ទី២៨ វិច្ឆិកា។ នៅ​ក្នុង​ពិធី​ប្រារព្ធ​បុណ្យប្រពៃណី « Thanksgiving » ជាមួយ​ទាហាន​អាមេរិកាំង​នៅ​មូលដ្ឋាន​ទ័ពអាកាស Bagram លោក​ត្រាំ​ក៏​បាន​ជួប​សន្ទនា​ជាមួយ​សមភាគី​អាហ្វហ្កានីស្ថាន​លោក..."/>
  </head>
  <body>
    <article>
      <h1>អាហ្វហ្កានីស្ថាន៖ពួកតាលីបង់ស្វាគមន៍ការបោះដៃរបស់លោកដូណាល់ ត្រាំដើម្បីចរចាឡើងវិញ</h1>
      <address><time datetime="2019-11-29T12:50:39+00:00">29 Nov 2019, 12:50</time> by <a rel="author">គួច គន្ធារ៉ា</a></address>
      <p>
        <b>ប្រធានាធិបតី​អាមេរិក​លោក​ដូណាល់ ត្រាំ​បាន​ទៅ​ទស្សនកិច្ច​លើកទី១ និង​ភ្ញាក់ផ្អើល​នៅ​ក្នុង​ប្រទេស​អាហ្វហ្កានីស្ថាន​នា​ថ្ងៃ​អង្គារ ទី២៨ វិច្ឆិកា។ នៅ​ក្នុង​ពិធី​ប្រារព្ធ​បុណ្យប្រពៃណី « Thanksgiving » ជាមួយ​ទាហាន​អាមេរិកាំង​នៅ​មូលដ្ឋាន​ទ័ពអាកាស Bagram លោក​ត្រាំ​ក៏​បាន​ជួប​សន្ទនា​ជាមួយ​សមភាគី​អាហ្វហ្កានីស្ថាន​លោក Ashraf Ghani។ នា​ឱកាស​នោះ លោក​ត្រាំ​បាន​ប្រកាស​ពី​ការ​ផ្តើម​ចរចា​ឡើង​វិញ​ជាមួយ​ពួក​តាលីបង់។ នៅ​ថ្ងៃ​សុក្រ ទី២៩ វិច្ឆិកា ពួក​តាលីបង់​ក៏​បាន​ឆ្លើយ​ត្រៀម​ខ្លួន​ដើម្បី​ចរចា​ជាមួយ​អាមេរិក​ឡើង​វិញ​ដែរ។</b>
      </p>
      <p>នេះ​ជា​លើកទី១ តាំង​ពី​បាន​ឡើង​កាន់​តំណែង​ប្រធានាធិបតី​អាមេរិក​ក្នុង​ខែ​មករា ឆ្នាំ ២០១៧ ដែល​លោក​ដូណាល់ ត្រាំ​បាន​ដាក់​ជើង​ជាន់​ទឹកដី​អាហ្វហ្កានីស្ថាន។ អាហ្វហ្កានីស្ថាន​ដែល​កំពុង​មាន​ទាហាន​អាមេរិក​ចំនួន ១៣ ០០០នាក់​កំពុង​ឈរ​ជើង។ ពិត​ណាស់​សម្រាប់​ទាហាន​អាមេរិក​ទាំង ១៣ ០០០នាក់ ទស្សនកិច្ច​របស់​លោក​ត្រាំ​ពេល​នេះ​ជា​ទស្សនកិច្ច​បង្កប់​ដោយ​និមិត្តរូប តែ​សម្រាប់​លោក​ត្រាំ​វិញ គឺ​ជា​ទស្សនកិច្ច​បង្កប់​ដោយ​នយោបាយ​ក្នុង​សម័យ​ឃោនាបោះឆ្នោត​ប្រធានាធិបតី​អាមេរិក​នៅ​ឆ្នាំ ២០២០។ នៅ​ចំពោះ​មុខ​វត្តមាន​ទាហាន​អាមេរិក​ចំនួន ១ ៥០០នាក់​នៅ​មូលដ្ឋាន​ទ័ពអាកាស Bagram លោក​ត្រាំ​បាន​ថ្លែង​អំណរគុណ​ដល់​ទាហាន​អាមេរិក និង​ទាហាន​អាហ្វហ្កានីស្ថាន​ចំពោះ​បេសកកម្ម​របស់​ពួក​គេ។</p>
      <p>បន្ទាប់​មក លោក​ត្រាំ​ដែល​អង្គុយ​ក្បែរ​សមភាគី​អាហ្វហ្កានីស្ថាន​លោក Ashraf Ghani ក៏​បាន​ប្រកាស​ពី​ការ​បើក​កិច្ចចរចា​ឡើង​វិញ​ជាមួយ​ពួក​តាលីបង់។ កិច្ចចរចា​ដែល​បាន​ព្យួរ​តាំង​ពី​ខែ​កញ្ញា។ « <i>ពួក​តាលីបង់​ចង់​បាន​កិច្ចព្រមព្រៀង​មួយ យើង​នឹង​ចាំ​មើល បើ​ពួក​គេ​ពិត​ជា​ចង់​បាន​កិច្ចព្រមព្រៀង​មួយ​មែន។ យើង​ធ្លាប់​បាន​ប្រាប់​ពួក​គេ​រួច​ហើយ​ថា ត្រូវ​មាន​បទឈប់​បាញ់ តែ​ពួក​គេ​មិន​ព្រម។ ខ្ញុំ​ជឿ​ថា​ពេល​នេះ ពួក​គេ​ចង់​បាន​បទ​ឈប់​បាញ់</i> » នេះ​ជា​ការ​ថ្លែង​របស់​លោក​ត្រាំ។ គួរ​រម្លឹក​ថា វត្តមាន​លោក​ត្រាំ​លើ​ទឹកដី​អាហ្វហ្កានីស្ថាន​បាន​ធ្វើ​ឡើង​ដោយ​សម្ងាត់​នៅ​ពេល​យប់ និង​មាន​រយៈពេល​ខ្លី។ ព័ត៌មាន​មួយ​នេះ​បាន​ទម្លាយ​ជា​សាធារណៈ​នៅ​ពេល​ដែល​យន្តហោះ​លោក​ត្រាំ​បាន​ហោះ​ចេញ​ពី​ទឹកដី​អាហ្វហ្កានីស្ថាន។</p>
      <p>ជា​ថ្មី​ម្តង​ទៀត លោក​ត្រាំ​បាន​បញ្ជាក់​ពី​ការ​កាត់​បន្ថយ​ចំនួន​ទាហាន​អាមេរិក​នៅ​អាហ្វហ្កានីស្ថាន​ពី ១៤ ០០០ មក​នៅ​ត្រឹម ៨ ០០០នាក់។ លោក​ត្រាំ​យល់​ថា សង្រ្គាម​នឹង​មិន​សម្រេច​នៅ​លើ​សមរភូមិ​ទេ និង​ថា ដរាប​ណា​គ្មាន​កិច្ចព្រមព្រៀង ឬ​នៅ​មិន​ទាន់​ទទួល​ជ័យជំនះ​ទាំង​ស្រុង​ទេ ទាហាន​អាមេរិក​បន្ត​ស្ថិត​លើ​ទឹកដី​អាហ្វហ្កានីស្ថាន។ ពួក​តាលីបង់​បាន​ឆ្លើយ​តប​នឹង​លោក​ត្រាំ​វិញ​នៅ​ថ្ងៃ​សុក្រ ទី២៩ វិច្ឆិកា​ថា ពួក​គេ​បាន​ត្រៀម​ខ្លួន​រួច​ហើយ​ដើម្បី​បើក​កិច្ចចរចា​ឡើង​វិញ​ជាមួយ​អាមេរិក៕</p>
    </article>
  </body>
</html>