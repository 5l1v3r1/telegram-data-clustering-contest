<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/zdrave/2019/11/29/3998823_bsp_atakuva_ananiev_i_poiska_ostavkata_mu_zaradi/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T12:09:00+00:00"/>
    <meta property="og:title" content="БСП атакува Ананиев и поиска оставката му заради кризата в педиатрията"/>
    <meta property="og:description" content="Здравният министър призова да не се политизират проблемите и увери от парламентарната трибуна, че се прави всичко необходимо за справяне с тях."/>
  </head>
  <body>
    <article>
      <h1>БСП атакува Ананиев и поиска оставката му заради кризата в педиатрията</h1>
      <address><time datetime="2019-11-29T12:09:00+00:00">29 Nov 2019, 12:09</time> by <a rel="author" href="https://www.dnevnik.bg/author/94" target="_blank">Юлиана Колева</a></address>
      <p>Левицата и здравният министър Кирил Ананиев влязоха днес в остър конфликт заради случващото се в здравния сектор и конкретно заради спирането на работата на интензивното отделение на националната педиатрична болница. Макар половин час по-рано от ГЕРБ да отложиха евентуално за следващата седмица искането на социалистите министърът да бъде изслушан заради кризата в педиатрията, Ананиев дойде на парламентарен контрол и БСП се обърна директно към него с настояване да вземе отношение по повдигнатите теми. Министърът все пак се възползва от правото си да вземе думата от трибуната на парламента, помоли да не се политизират проблемите и пак увери, че нито едно дете няма да остане без нужните медицински грижи.</p>
      <p>След изказването на министъра редица социалисти под формата на процедура по начина на водене на заседанието се обърнаха обаче към министъра, атакувайки политиките в здравеопазването и неговата компетентност. А накрая поискаха неговата оставка. В получилия се своеобразен дебат по съществото на въпросите никой от ГЕРБ или Ананиев да не взе повторно думата.</p>
      <p>Преди дни <a href="https://www.dnevnik.bg/zdrave/2019/11/27/3998039_veche_samo_tri_bolnici_shte_priemat_speshno_deca_v/">от здравното министърство съобщиха, че вече спешният прием </a>в държавни болници на деца в София ще се осъществява от "Пирогов", Националната кардиологична болница и болница "Александровска". Това се налага, след като педиатричната болница "Проф. д-р Иван Митев" остава без реаниматори-анестезиолози и не могат да поемат такива грижи.</p>
      <p>"Недопустимо е болници да затварят, специалистите да ги няма и е недопустимо вие да седите безмълвно в залата. Защо се стигна до този случай? Преди три месеца имаше протести и стачки точно по този повод в тази болница, вие сега казвате, че научавате за липсата на специалисти и ще правите проверки", обърна се Георги Свиленски от БСП към Ананиев в началото на парламентарния контрол.</p>
      <p>Макар да беше отхвърлено изслушването, Кирил Ананиев взе думата с желание да даде информация по случващото се. "Всичко необходимо е било направено", заяви той. Помоли левицата да не използва трагичния случай с<a href="https://www.dnevnik.bg/zdrave/2019/11/15/3992660_kiril_ananiev_naredi_proverka_na_3_stolichni_bolnici/"> починалото наскоро 3-годишно момче</a>, за да се ескалира напрежението. "Моля, не политизирайте въпроса, правим всичко възможно", допълни той.</p>
      <p>"Нито болницата се закрива, нито интензивното отделение", отбеляза Ананиев. Припомни, че педиатрията няма и не е имала спешен център, а интензивно отделение, което до момента е разполагало с 4 легла и трима медицински специалисти. "Нима една държава не може да се справи с такъв проблем в такъв критичен момент? Разбира се, че може", заяви министърът. И пак отбеляза, че има пълна организация, алгоритъм на действие, комуникация между лечебните заведения с необходимата апаратура, капацитет, персонал, със спешни отделения.</p>
      <p>"Няма да остане нито едно българско дете, лишено от необходимите медицински грижи", декларира за пореден път Кирил Ананиев. Допълни още, че специална комисия ще прави и пълен анализ на капацитета на интензивното отделение в педиатрията.</p>
      <p>Ананиев припомни, че още през май при протестите в педиатрията е имало среща на лекарите и ръководството на болницата с премиера Бойко Борисов, на която са били попитани какво им е нужно, те са поискали 1.7 милиона лева за заплати и средствата веднага са били отпуснати. Министърът посочи също, че са паднали лимитите и ограниченията за педиатричните легла, като те вече не са според профила на заболяването. А също са били увеличени и цените на много клинични пътеки, най-сериозно в сферата на детското здраве.</p>
      <p>Очаквано левицата не остана доволна от тази информация. Социалистите обявиха, че е абсурдно да се говори за качествено здравеопазване при болници с по няколко легла в отделение. А също, че има техника и кадри, но няма необходимата организация и връзки между лечебните заведения. Депутати заявиха също, че всички взимани мерки са на парче, пожарни и не защитават основните интереси в здравеопазването. На няколко пъти социалистите обвиниха министъра в некомпетентност.</p>
      <p>Те поискаха министърът да вземе отношение и<a href="https://www.dnevnik.bg/evropa/2019/11/28/3998324_evrokomisiiata_bulgarskoto_zdraveopazvane_e_skupo_s/"> по констатациите от доклада на Европейската комисия</a>, според които българинът живее нездравословно, здравната система е най-неефективна и българите умират най-рано. "Разходите растат и натоварват все повече джоба на хората, системата е неефективна, броят на хоспитализации е значително по-висок от средния за Европейския съюз, частните болници са се увеличили, като и хоспитализациите в тях", отбеляза Десислав Тасков от БСП. Той допълни, че колкото и пари да се налеят допълнително, те ще потънат в тази неефективна система. А в същото време вече три години министърът не предлага никакви съществени реформи.</p>
      <p>По тези теми министърът не пожела да говори.</p>
    </article>
  </body>
</html>