<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-piloti/stroll-lanno-scorso-lauto-ha-mascherato-i-miei-progressi-f1-willaims-racing-point-469256.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-29T12:45:30+00:00"/>
    <meta property="og:title" content="Stroll: “L’anno scorso l’auto ha mascherato i miei progressi”"/>
    <meta property="og:description" content="Il canadese, attualmente alla Racing Point, è tornato a parlare della difficile annata vissuta in Williams lo scorso anno attribuendo alle performance negative del team di Grove la mancata percezione della sua crescita"/>
  </head>
  <body>
    <article>
      <h1>Stroll: “L’anno scorso l’auto ha mascherato i miei progressi”</h1>
      <h2>Il canadese, attualmente alla Racing Point, è tornato a parlare della difficile annata vissuta in Williams lo scorso anno attribuendo alle performance negative del team di Grove la mancata percezione della sua crescita</h2>
      <address><time datetime="2019-11-29T12:45:30+00:00">29 Nov 2019, 12:45</time> by <a rel="author">Matteo Senatore</a></address>
      <p>La prima annata di <b>Lance Stroll</b> in quello che è di fatto il suo team di famiglia, visto che il proprietario della Racing Point è suo padre Lawrence, si concluderà ad Abu Dhabi dopo tanti alti e bassi. Il giovane canadese quest’anno è andato a punti in sei gare, con il picco della quarta posizione in Germania, ma ha anche incassato meno della metà dei punti (46-21) del compagno di squadra, Sergio Perez. Ripercorrendo le tappe iniziali della  propria ancora giovane carriera in F1, Stroll Jr. ha spiegato di essere migliorato dal primo al secondo anno, ma che questi progressi sono stati mascherati dalla scarsa performance della vettura guidata lo scorso anno, la <b>Williams FW41</b>.</p>
      <figure>
        <img src="https://www.formulapassion.it/wp-content/uploads/2018/10/Photo4_s.r.l._970060.jpg"/>
      </figure>
      <p>“<i>Quello che mi aspettavo tra il mio primo e secondo anno era un miglioramento. Ciò non si è visto sulla carta a causa del pacchetto scadente della seconda stagione</i> – ha dichiarato il ragazzo di Montreal al sito <i>Race Fans</i> – <i>ma <b>mi sentivo più in grado di sentire la macchina</b>, capendo i suoi punti di forza e di debolezza e in grado di ‘sbloccarla’ completamente. Penso che accadrà lo stesso in questa squadra. Ne sono convinto”</i>. L’obiettivo in ottica 2020 per Stroll è dunque quello di continuare a progredire passo dopo passo. <i>“Potrò dirlo solo l’anno prossimo, ma credo che se avessi la possibilità di disputare nuovamente ogni fine settimana di quest’anno sarei in grado di fare molto meglio, sfruttando tutto il potenziale dell’auto in molti modi. È complicato in Formula 1, ma credo che <b>l’esperienza mi aiuterà</b> sicuramente” </i>ha concluso il pilota della Racing Point.</p>
      <footer>RIPRODUZIONE RISERVATA</footer>
    </article>
  </body>
</html>