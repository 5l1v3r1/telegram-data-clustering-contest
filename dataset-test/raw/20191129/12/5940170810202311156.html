<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-black-friday%E2%80%A6"/>
    <meta property="og:site_name" content="24sports.com.cy"/>
    <meta property="article:published_time" content="2019-11-29T12:20:00+00:00"/>
    <meta property="og:title" content="ΑΠΟΕΛ: Black Friday…"/>
    <meta property="og:description" content="Μπορεί οι καταναλωτές ανά τον δυτικό πολιτισμό και όχι μόνο να ηδονίζονται καθότι σήμερα θα ξεσαλώσουν αγοράζοντας ότι μαλακία κατέβει στο μυαλό τους, προσκυνώντας τον καπιταλιστικό σύστημα, όλοι εμείς οι στιγματισμένοι ως « αντί- αποελίστες» χύνουμε μαύρο δάκρυ, γίνηκε η ψυχή μας μαύρη και άραχνη και περνούμε μια μαύρη και καταραμένη Παρασκευή."/>
  </head>
  <body>
    <article>
      <h1>ΑΠΟΕΛ: Black Friday…</h1>
      <h2>Μια πραγματικά Black Friday, όχι απαραίτητα καπιταλιστική… κυρίως ψυχολογική.</h2>
      <address><time datetime="2019-11-29T12:20:00+00:00">29 Nov 2019, 12:20</time> by <a rel="author">Χρήστος Ζαβός</a></address>
      <p>Μπορεί οι καταναλωτές ανά τον δυτικό πολιτισμό και όχι μόνο να ηδονίζονται καθότι σήμερα θα ξεσαλώσουν αγοράζοντας ότι μαλακία κατέβει στο μυαλό τους, προσκυνώντας τον καπιταλιστικό σύστημα, όλοι εμείς οι στιγματισμένοι ως « αντί- αποελίστες» χύνουμε μαύρο δάκρυ, γίνηκε η ψυχή μας μαύρη και άραχνη και περνούμε μια μαύρη και καταραμένη Παρασκευή.</p>
      <p>Χρόνια τώρα στο κουρμπέτι, οι πίκρες που μας κέρασε τούτη η ομάδα είναι τόσες που τα ψυχοπαθολογικά μας ολοένα και μεγαλώνουν ψάχνοντας ψυχολόγους στο ΓΕ.Σ.Υ μήπως και μείνει κανά φράγκο στη τσέπη μας και βγάλουμε Χριστούγεννα.</p>
      <p>Αυτά για όσους θα βρίσουν ή όσους έχουν χιούμορ και αντιλαμβάνονται τα πράγματα μ’ ένα τρόπο μη φανατικό ή πολύ φανατικό.</p>
      <p>Αν είναι να μιλήσουμε σοβαρά για το ΑΠΟΕΛ και την ιστορική πρόκριση του στους «32» οφείλουμε άπαντες να παραδεχθούμε ότι ο ΑΠΟΕΛ όχι μόνο διαθέτει τη στόφα ή την νοοτροπία των ευρωπαϊκών ματς, αλλά είναι απλούστατα μια ομάδα ευρωπαϊκή.</p>
      <p>Ομάδα δηλαδή που το αεροπλάνο και τα ταξίδια ανά την Ευρώπη μοιάζουν να είναι πια στην ετήσια ατζέντα της, αφήνοντας πίσω τον επαρχιωτισμό που γενικώς χαρακτηρίζει την κουλτούρα μας.</p>
      <p>Όσοι μάλιστα επικαλούνται την τύχη για τις επιτυχίες του ΑΠΟΕΛ, μάλλον δικαιολογούν το σύνδρομο κατωτερότητας που ενδεχομένως να τους προκάλεσαν όλα τα επιτεύγματα των πρωτευουσιάνων την τελευταία δεκαετία.</p>
      <p>Δεν μπορεί όλη αυτή η συνέπεια, η συνεχής διάκριση, τα αποτελέσματα εντός και εκτός να είναι προϊόν τύχης, γιατί κανείς ζωντανός οργανισμός δεν έχει συνάψει σχέση με τον ακαθόριστο- ασύμμετρο παράγοντα που λέγεται τύχη. Η τύχη είναι πέρα από τον ανθρώπινο έλεγχο και τους φυσικούς νόμους του σύμπαντος και εξ όσων γνωρίζω το ποδόσφαιρο παίζεται από ανθρώπους ενώ ο Μάκης ελέγχει τα πάντα όχι όμως και το σύμπαν και πέρα απ’ αυτό.</p>
      <p>Τώρα να μου πεις, καλά κάνουν και χύνουν μαύρο δάκρυ όσοι τέλος πάντων συ στρατεύονται στο αντί- ΑΠΟΕΛ στρατόπεδο γιατί ακριβώς ο ΑΠΟΕΛ όλες αυτές του τις επιτυχίες τις μετατρέπει σε ισχύ και απόκτηση τεχνογνωσίας την οποία καμία ομάδα στην Κύπρο δεν διαθέτει.</p>
      <p>Γιατί πέραν της ποδοσφαιρικής πτυχής, είναι και το οικονομικό το οποίο ισούται σε σημαντικότητα με το οτιδήποτε άλλο καθιστά μια ομάδα ισχυρή.</p>
      <p>Ο πακτωλός χρημάτων που εισρέει στα ταμεία του ΑΠΟΕΛ τον καθιστά πανίσχυρο σ’ αυτό το τομέα, δίνοντας του την ευκαιρία να ψωνίσει από ράφια τα οποία όλοι οι υπόλοιποι όχι μόνο δεν μπορούν ν’ αγγίξουν αλλά ούτε και να δουν.</p>
      <p>Επ’ αυτού ο ΑΠΟΕΛ βρίσκεται στον πυρήνα της ποδοσφαιρικής αγοράς ενώ όλοι οι υπόλοιποι κινούνται περιφερειακά απ’ αυτήν. Δες τις πωλήσεις και τις αγορές παικτών και θα καταλάβεις περί τίνος αναφέρομαι.</p>
      <p>Όλες αυτές οι επιτυχίες δημιουργούν μια ισχυρή τροχιά εις την οποία περιστρέφεται το κύρος του κλαμπ ανά την Ευρώπη, η εμπειρία, η νοοτροπία και φυσικά το οικονομικό κέρδος.</p>
      <p>Στοιχεία τα περισσότερα εκ των οποίων δεν διαθέτει καμία άλλη ομάδα στην Κύπρο… κάνοντας όλους εμάς να χύνουμε μαύρο δάκρυ σε μια πραγματικά Black Friday, όχι απαραίτητα καπιταλιστική… κυρίως ψυχολογική.</p>
    </article>
  </body>
</html>