<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/capitan-smalling-stand-by-me/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-29T12:30:25+00:00"/>
    <meta property="og:title" content="Capitan Smalling Stand by me!"/>
    <meta property="og:description" content="Dzeko, che ha consegnato la fascia a Chris senza esitare, con quel gesto ha urlato proprio come i fratelli Gallagher: Resta con me, stacci vicino"/>
  </head>
  <body>
    <article>
      <h1>Capitan Smalling Stand by me!</h1>
      <h2>Dzeko, che ha consegnato la fascia a Chris senza esitare, con quel gesto ha urlato proprio come i fratelli Gallagher: Resta con me, stacci vicino</h2>
      <address><time datetime="2019-11-29T12:30:25+00:00">29 Nov 2019, 12:30</time> by <a rel="author" href="https://www.forzaroma.info/author/francescobalzani/" target="_blank">Francesco Balzani</a></address>
      <p>“Stand by me” cantavano gli Oasis. <i>“Resta con me”</i>, è il pensiero sussurrato da Edin <b>Dzeko</b> a un altro che a Manchester è ben noto come Chris <b>Smalling</b> in una sera come tante a Istanbul. Con un gesto emblematico, forte. Al minuto 71 di Basaksehir-Roma avvengono due cose inedite: <b>Dzeko viene sostituito e Smalling diventa capitano</b>. Due eventi collegati da quel gesto. Edin si guarda intorno e non ci sono né Pellegrini né Fazio o Florenzi ai quali consegnare la fascia. <b>Ma non esita, sa già da chi andare.</b> Si incammina verso Chris che è a Roma da appena 4 mesi ed è (ancora) di proprietà del Manchester United. Gli incolla il ruolo di capitano sul braccio d’ebano e poi esce.</p>
      <blockquote>
        <a href="https://www.forzaroma.info/contenuti-sponsorizzati/nsl-radio-tv-90-fm-ecco-il-nuovo-palinsesto-pronti-alla-rivoluzione/">
          <b>Nsl Radio Tv è il canale ibrido di Roma pronto a rivoluzionare il mondo della comunicazione. Lavoro, ambizione, fantasia, competenza: tutto questo è Nsl Radio Tv, in onda su i 90.0 FM, sul canale 74 del digitale terrestre e su nslradiotv.it</b>
        </a>
      </blockquote>
      <p><b>Un segnale:</b> <b>Smalling – il primo inglese della storia a vestire la fascia romanista – deve restare</b>. L’impatto del vegano cannibale di attaccanti d’altronde è stato devastante per una difesa che è tornata a subire pochissimi gol e che doveva dimenticare la fresca cessione di Manolas. Fin qui la media di Smalling è tra le più alte della serie A, ma non sono solo i gesti tecnici ad essere entrati nel cuore di compagni e tifosi. La leadership di Chris è evidente, e anche naturale per uno che in carriera ha giocato 50 partite di Champions e avuto la possibilità di stare al fianco di giocatori come Rio Ferdinand, Rooney, Scholes, Giggs o Van Persie. Dzeko con quel gesto ha urlato proprio come i fratelli Gallagher: <b>Resta con me, stacci vicino</b>. Ma Smalling la sua decisione sembra averla presa già e dopo qualche ora ha scritto a Edin: <i>“Grazie amico mio”</i>. La fascia da capitano della Roma d’altronde non è affatto scontata come in altri club nemmeno di troppo lontani. Quel riconoscimento negli ultimi 40 anni è passato da braccia forti come Di Bartolomei, Giannini, Totti e De Rossi. <b>E in futuro toccherà a Pellegrini</b>, senza dimenticare Florenzi. Romani e romanisti doc, gente che a quella maglia ci tiene sul serio. Ora spetta alla Roma. Fascia o non fascia per uno così due milioni in più o in meno sono una inezia. E allora, tanto per restare in tema Manchester, <b>sì che sarà un Wonderwall</b>.</p>
    </article>
  </body>
</html>