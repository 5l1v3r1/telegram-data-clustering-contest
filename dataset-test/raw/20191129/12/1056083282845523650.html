<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805277/%D8%AC%D8%B2%D8%A6%DB%8C%D8%A7%D8%AA-%D8%A7%D9%81%D8%AA%D8%AA%D8%A7%D8%AD-%D8%B1%D8%A7%D9%87-%D8%A2%D9%87%D9%86-%D8%A8%D8%B3%D8%AA%D8%A7%D9%86-%D8%A2%D8%A8%D8%A7%D8%AF-%D9%85%DB%8C%D8%A7%D9%86%D9%87-%D9%82%DB%8C%D9%85%D8%AA-%D8%A8%D9%84%DB%8C%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:33:44+00:00"/>
    <meta property="og:title" content="جزئیات افتتاح راه‌آهن بستان‌آباد - میانه + قیمت بلیت"/>
    <meta property="og:description" content="مدیرعامل شرکت راه آهن جمهوری اسلامی ایران اعلام کرد که با افتتاح خط ریلی بستان آباد - میانه و راه اندازی بخشی از این خط ریلی تا تبریز مسیر هوایی تا تهران نسبت به خط ریلی گذشته پنج ساعت کوتاه تر می‌شود و این پنجمین پروژه حوزه ریلی است که در دولت کنونی به بهره برداری می‌رسد."/>
  </head>
  <body>
    <article>
      <h6 class="kicker">مدیرعامل راه‌آهن به ایسنا خبر داد</h6>
      <h1>جزئیات افتتاح راه‌آهن بستان‌آباد - میانه + قیمت بلیت</h1>
      <address><time datetime="2019-11-29T12:33:44+00:00">29 Nov 2019, 12:33</time> by <a rel="author">روح‌الله رضایی مقدم</a></address>
      <p>مدیرعامل شرکت راه آهن جمهوری اسلامی ایران اعلام کرد که با افتتاح خط ریلی بستان آباد - میانه و راه اندازی بخشی از این خط ریلی تا تبریز مسیر هوایی تا تهران نسبت به خط ریلی گذشته پنج ساعت کوتاه تر می‌شود و این پنجمین پروژه حوزه ریلی است که در دولت کنونی به بهره برداری می‌رسد.</p>
      <p>سعید رسولی - معاون وزیر راه و شهرسازی - در  گفت‌وگو با ایسنا، اظهار کرد: در سفر اخیر رئیس جمهور به آذربایجان شرقی یکی از مهمترین پروژه‌ها خط ریلی میانه - بستان آباد به طور ۱۳۲ کیلومتر بود و این پنجمین پروژه‌ای است که در حوزه توسعه حمل و نقل ریلی و پس از همدان، کرمانشاه، ارومیه و رشت به بهره برداری می‌رسد و شاهد اتصال این منطقه به شبکه سراسری ریلی هستیم.</p>
      <p>وی با اشاره به اینکه خط ریلی تبریز  - تهران از مراغه عبور می‌کرد و حدود ۱۲ ساعت و ۳۰ دقیقه سیر آن طول می‌کشید، گفت: با بهره برداری از این پروژه، مسیر بستان آباد تا تهران هشت ساعته طی می‌شود و با اتصال بستان آباد به تبریز که امیدواریم تا سال آینده به بهره‌برداری برسد، در صددیم سفر ریلی از تبریز تا تهران را پنج ساعت کوتاه‌تر کنیم و این یکی از ویژگی‌های این خط ریلی جدید است.</p>
      <p>معاون وزیر راه و شهرسازی ادامه داد: یکی از ویژگی‌های این پروژه این است که بر خلاف دیگر خطوط ریلی به صورت دو خطه احداث شده است و بر اساس سنت حسنه‌ای که از ابتدا داشتیم در همان روز افتتاح ۱۶۰ نفر از خانواده‌های شهدای بستان آباد و شهرهای مجاور را به مشهد مقدس بردیم که این قطارها به صورت ۱۰۰ درصد بازسازی شده توسط صنایع داخلی است.</p>
      <p>رسولی گفت: برنامه سیر قطار بستان آباد مشهد به صورت هفته‌ای سه سفر در روزهای شنبه، دوشنبه و پنجشنبه برنامه ریزی شده و بلیت این قطارهای شش تخته ۱۲۰ هزار تومان در نظر گرفته شده است که مردم می‌توانند از آن استفاده کنند. البته بلیت قطار بستان آباد - مشهد از روز قبل از افتتاح به فروش گذاشته شد.</p>
      <p>انتهای پیام</p>
    </article>
  </body>
</html>