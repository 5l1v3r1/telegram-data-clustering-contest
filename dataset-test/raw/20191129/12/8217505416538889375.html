<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/mondiale-sbk/nuova-m2-racing-rinnovo-con-aprilia-e-3-wild-card-wsbk-con-ponsson/"/>
    <meta property="og:site_name" content="Corsedimoto"/>
    <meta property="article:published_time" content="2019-11-29T12:04:45+00:00"/>
    <meta property="og:title" content="Nuova M2 Racing, rinnovo con Aprilia e 3 wild card WSBK con Ponsson"/>
    <meta property="og:description" content="Nuova M2 Racing e Aprilia Racing, rinnovato l'impegno congiunto in CIV e National Trophy. In programma anche tre wild card WSBK con Christophe Ponsson."/>
  </head>
  <body>
    <article>
      <h1>Nuova M2 Racing, rinnovo con Aprilia e 3 wild card WSBK con Ponsson</h1>
      <h2>Nuova M2 Racing e Aprilia Racing, rinnovato l'impegno congiunto in CIV e National Trophy. In programma anche tre wild card WSBK con Christophe Ponsson.</h2>
      <address><time datetime="2019-11-29T12:04:45+00:00">29 Nov 2019, 12:04</time> by <a rel="author" href="https://www.corsedimoto.com/author/dtamantini/" target="_blank">Diana Tamantini</a></address>
      <p>Continua la partnership tra <b>Nuova M2 Racing</b> e <b>Aprilia Racing</b>, ancora insieme verso nuovi obiettivi. Uno di questi è rappresentato da ben tre wild card nel Mondiale Superbike, da disputare con <b>Christophe Ponsson</b>. Il pilota francese sarà anche uno dei protagonisti nel CIV in sella alla RSV4, che sta conoscendo in questi giorni di test a Jerez. Nuova M2 Racing rinnova il suo impegno nel Campionato Italiano e nel National Trophy, vinto quest’anno con Eddi La Marra. Ben cinque le moto al via per disputare questi due campionati, tre per il primo e due nel secondo.</p>
      <p><b>Christophe Ponsson</b>, 23 anni, ha già una bella esperienza alle spalle, tra le quali il campionato europeo Superstock 600 e la Superstock 1000 FIM Cup. Risale al 2015 il suo esordio nel Mondiale Superbike, in cui ha ottenuto il primo punto nel round inaugurale. Lo ritroviamo poi nei campionati Superbike sia francese che spagnolo: in terra iberica è diventato vice-campione proprio quest’anno. Ricordiamo anche il suo GP nel Motomondiale 2018 a Misano, schierato da Reale Avintia Racing al posto dell’infortunato Tito Rabat.</p>
      <p><i>“Abbiamo lavorato molto per riuscire a trovare l’accordo con Christophe e Aprilia Racing”</i> ha dichiarato il team manager <b>Enzo Chiapello</b>. <i>“Per questo devo ringraziare tutti i nostri sponsor e il supporto di Massimo Rivola che insieme ci hanno permesso di compiere questo passo.”</i></p>
      <p><i>“Sono molto contento di aver raggiunto questo accordo”</i> ha aggiunto <b>Christophe Ponsson</b>. <i>“Dopo questa stagione appena conclusa è la migliore opportunità che potesse capitarmi. Siamo già a Jerez per i test Superbike, sono pronto per cominciare a provare questa RSV4 e imparare, lavorando con tutto il team. Faremo il Campionato Italiano Velocità Superbike oltre a qualche wild card in World Superbike. Grazie ancora ad Enzo e Aprilia Racing per avermi dato questa opportunità.”</i></p>
    </article>
  </body>
</html>