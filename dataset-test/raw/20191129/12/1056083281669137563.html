<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805279/%D9%85%D8%B3%D8%A6%D9%88%D9%84%D8%A7%D9%86-%D9%88%D8%B6%D8%B9%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D9%85%D8%B1%D8%AF%D9%85-%D8%B1%D8%A7-%D8%A8%D9%87%D8%A8%D9%88%D8%AF-%D8%A8%D8%A8%D8%AE%D8%B4%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:37:12+00:00"/>
    <meta property="og:title" content="مسئولان وضعیت معیشتی مردم را بهبود ببخشند"/>
    <meta property="og:description" content="ایسنا/خوزستان امام جمعه اهواز با بیان اینکه مسئولان باید برای سپاسگزاری عملی از مردم وضعیت معیشتی مردم را بهبود ببخشند، گفت: برخی از مردم به سختی زندگی خود را اداره می‌کنند، درست است مسئولان تلاش می‌کنند اما مردم در سختی هستند."/>
  </head>
  <body>
    <article>
      <h6 class="kicker">امام جمعه اهواز:</h6>
      <h1>مسئولان وضعیت معیشتی مردم را بهبود ببخشند</h1>
      <address>
        <time datetime="2019-11-29T12:37:12+00:00">29 Nov 2019, 12:37</time>
      </address>
      <p>ایسنا/خوزستان امام جمعه اهواز با بیان اینکه مسئولان باید برای سپاسگزاری عملی از مردم وضعیت معیشتی مردم را بهبود ببخشند، گفت: برخی از مردم به سختی زندگی خود را اداره می‌کنند، درست است مسئولان تلاش می‌کنند اما مردم در سختی هستند.</p>
      <p>حجت‌الاسلام والمسلمین سیدمحمدنبی موسوی فرد، در خطبه‌های نماز جمعه امروز(هشتم آذرماه) این شهر، اظهار کرد: یکی از شاخص‌های بندگی سلامت گفتار است، دروغ از گناهان کبیره و کلید همه بدی ها است، کمتر شیعه‌ای است که نداند دروغ مذموم است اما متاسفانه در جامعه ما دیده می‌شود.</p>
      <p>وی در ادامه با اشاره به راهپیمایی مردم اهواز و کشور در حمایت از اقتدار و امنیت کشور، گفت: امت اسلامی یکبار دیگر از آزمونی سخت سربلند بیرون آمد و مقام معظم رهبری از ملت ایران تشکر و قدردانی کردند.</p>
      <p>موسوی فرد ادامه داد: این وفاداری مردم به انقلاب معنی‌اش این نیست که ما مسئولان نباید به فکر معیشت مردم باشیم. شعارهای انقلاب اسلامی، استقلال، آزادی و جمهوری اسلامی است و براین اساس امت اسلامی برای اینکه وضعیت معیشتی‌اش بهتر شود انقلاب نکرد بلکه برای اینکه بسترسازی ظهور را فراهم کند، انقلاب کرد.</p>
      <p>امام جمعه اهواز گفت: مسئولان باید برای سپاسگزاری عملی از مردم وضعیت معیشتی مردم را بهبود ببخشند. برخی از مردم به سختی زندگی خود را اداره می‌کنند. امیرالمومنین در نامه‌شان به مالک اشتر می فرماید رضایت مردم اگر محقق شود می تواند باعث اقتدار و پشتوانه قدرت یک کشور باشد.</p>
      <p>وی ادامه داد: اگر ما مسئولان مثل عامه مردم زندگی کنیم می‌توانیم شرایط مردم را درک کنیم. شرایط را برای مردم تسهیل کنیم، درست است مسئولان تلاش می‌کنند اما مردم در سختی هستند. باید تلاش مسئولان برای رضایت عامه مردم و نه خواص باشد.</p>
      <p>موسوی فرد بیان کرد: گفتند اقلام گران نمی‌شوند اما اکثر اقلام گران شدند. در قضیه قیمت بنزین، تاکسی‌های متعددی هستند که هنوز در توزیع سوخت موضوع‌شان بر زمین مانده است.</p>
      <p>امام جمعه اهواز تصریح کرد: برخی افراد هم یارانه‌شان قطع شد، باید سازوکار بهتری برای پرداخت یارانه فراهم شود چراکه تعداد زیادی از مردم در قشر ضعیف یارانه نمی‌گیرند.</p>
      <p>انتهای پیام</p>
    </article>
  </body>
</html>