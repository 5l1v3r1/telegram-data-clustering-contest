<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/29/conte-evolvere-approccio-emergenziale-strutturale_6CZOqgFCivs8lw0Cpfke0K.html"/>
    <meta property="og:site_name" content="Adnkronos"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="Ue, Conte: &quot;Il vento sta cambiando&quot;"/>
    <meta property="og:description" content="Il presidente del Consiglio: &quot;Europa più attenta ai bisogni dei cittadini&quot;. Obiettivi della Commissione von der Leyen &quot;coesione sociale, crescita, lavoro e ambiente&quot;"/>
  </head>
  <body>
    <article>
      <h1>Ue, Conte: "Il vento sta cambiando"</h1>
      <address>
        <time datetime="2019-11-29T12:26:00+00:00">29 Nov 2019, 12:26</time>
      </address>
      <p>"L'obiettivo della Commissione europea è quello di <b>un'Europa più vicina ai cittadini</b>. C'è sensibilità in Europa, <b>sta cambiando il vento</b>, c'è questa sensibilità nuova nei confronti di programmi europei transnazionali". Lo ha detto il presidente del Consiglio <a href="https://www.adnkronos.com/Search/Link/keyword/Conte">Giuseppe Conte</a>, intervenendo al Forum Eusalp 2019 a Palazzo Lombardia. "I cittadini europei - ha sottolineato - chiedono alle Istituzioni europee, e a quelle nazionali e locali, di offrire soluzioni e di finanziarle in base a principi di sana amministrazione e di efficacia e di efficienza. Il punto d'incontro fra obiettivi e politiche ambiziose e finanziamenti adeguati ed efficaci rappresenta una sfida ineludibile per mantenere l'Europa vicina ai cittadini e per preservare la coesione sociale nei territori europei".</p>
      <p>"Se noi<b> non vogliamo alimentare disaffezione </b>nei confronti della casa comune europea - ha aggiunto il premier - in cui siamo, in cui abitiamo, nel preservare la coesione territoriale in ambito europeo, noi dobbiamo lavorare con questo spirito avendo come obiettivo questa finalità". <br/><br/>"La coesione territoriale assume dunque, in questa fase della vita del nostro Continente, una valenza politica ben più ampia - ha detto ancora Conte - quale impulso alla coesione sociale, alla crescita, al lavoro. A tali obiettivi, che la <a href="https://www.adnkronos.com/Search/Link/keyword/von%20der%20Leyen">Commissione von der Leyen</a> pone al centro del suo <b>programma</b>, si accompagna quello <b>ambientale</b>, anch'esso in primo piano per il nuovo esecutivo comunitario". </p>
      <p>Occorre "evolvere da un approccio emergenziale ad uno strutturale. In Italia siamo bravissimi negli interventi emergenziali, non altrettanto in quelli strutturali" ha detto il premier. "I governi centrali e locali sono chiamati, in vista del prossimo Quadro Finanziario Pluriennale, ad un forte impegno ad assicurare un’efficace performance nell’utilizzo dei fondi comunitari" ha aggiunto. "Anche in questa prospettiva - ha sottolineato Conte - dev’essere declinato lo strumento della Macro-regione, che per regolamento non aggiunge fondi ad hoc, bensì promuove un utilizzo più efficace e più coerente dei fondi esistenti e, inoltre, una semplificazione delle procedure burocratiche".</p>
      <p>Inoltre, "la coesione territoriale e strumenti come le Macro-Regioni testimoniano" come "proprio le buone politiche rappresentino un efficace antidoto alla disillusione nei confronti dell’Europa".</p>
      <p>"In questo spirito - ha aggiunto Conte - sosteniamo l’inserimento, promosso da parte della Commissione europea, dell’obiettivo di 'Un’Europa più vicina ai cittadini' nei programmi europei transnazionali - ha rimarcato il premier -. Gli ambiti di azione al riguardo sono molteplici: accessibilità ai servizi, anche attraverso la digitalizzazione; iniziative di inclusione sociale, spaziale e servizi di comunità; valorizzazione delle filiere locali con la creazione di occasioni di lavoro di qualità radicate e sagomate sulle caratteristiche del territorio; infrastrutture verdi ed economia circolare; manutenzione del territorio; dimensione culturale e ricreativa".</p>
    </article>
  </body>
</html>