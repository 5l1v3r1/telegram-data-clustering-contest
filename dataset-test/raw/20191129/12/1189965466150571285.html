<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/261057/sti-dikaiosyni-o-thanatos-tis-29xronis-lexonas-apo-tin-katerini-egklimatiki-ameleia-kataggelloyn-oi-syggeneis"/>
    <meta property="og:site_name" content="LiFO"/>
    <meta property="article:published_time" content="2019-11-29T12:06:00+00:00"/>
    <meta property="og:title" content="Στη Δικαιοσύνη ο θάνατος της 29χρονης λεχώνας από την Κατερίνη - «Εγκληματική αμέλεια» καταγγέλλουν οι συγγενείς"/>
    <meta property="og:description" content="Στη Δικαιοσύνη θα προσφύγει η οικογένεια της 29χρονης που πέθανε μετά από αλλεργικό σοκ που της προκάλεσε αντιβιοτικό"/>
  </head>
  <body>
    <article>
      <h1>Στη Δικαιοσύνη ο θάνατος της 29χρονης λεχώνας από την Κατερίνη - «Εγκληματική αμέλεια» καταγγέλλουν οι συγγενείς</h1>
      <h2>Στη Δικαιοσύνη θα προσφύγει η οικογένεια της 29χρονης που πέθανε μετά από αλλεργικό σοκ που της προκάλεσε αντιβιοτικό</h2>
      <address><time datetime="2019-11-29T12:06:00+00:00">29 Nov 2019, 12:06</time> by <a rel="author">NEWSROOM</a></address>
      <p>
        <b>Στη Δικαιοσύνη θα προσφύγει η οικογένεια της <a href="https://www.lifo.gr/now/greece/260917/pethane-i-29xroni-poy-ypesti-allergiko-sok-meta-ton-toketo">29χρονης από την Κατερίνη που πέθανε από αλλεργικό σοκ</a> το οποίο υπέστη από χορήγηση αντιβίωσης μετά τον τοκετό.</b>
      </p>
      <p>Η δικηγόρος της οικογένειας της 29χρονης λεχώνας από την Κατερίνη, Γιάννα Παναγοπούλου, μίλησε στον ΑΝΤ1 για το τραγικό συμβάν και γνωστοποίησε ότι η οικογένεια της 29χρονης θα κινηθεί νομικά καθώς ήταν προγραμματισμένος ο τοκετός της και οι γιατροί έπρεπε να είχαν πάρει ιστορικό. Οι συγγενείς της άτυχης γυναίκας υποστηρίζουν ότι η 29χρονη είχε ενημερώσει πως ήταν αλλεργική στη συγκεκριμένη αντιβίωση που της χορηγήθηκε και κάνουν λόγο για «εγκληματική αμέλεια των γιατρών του νοσοκομείου Κατερίνης»</p>
      <p>«Ξέρω ότι πάνω στο βιβλιάριο ή στο χαρτί του ασθενή υπήρχε με μαύρα ή κόκκινα γράμματα ότι η ασθενής είναι αλλεργική στην αντιβίωση. Το θέμα είναι ότι υπάρχει κατά τη δικιά μας άποψη ένα ιατρικό λάθος το οποίο είναι κρίμα σε ένα δημόσιο ίδρυμα να συμβαίνει» ανέφερε στον ΑΝΤ1 ο θείος της 29χρονης, Ηρακλής Τσίντζιρας. «Δεν το είδε το μωρό της καθόλου. Ήταν μια υγιέστατη γυναίκα και δυστυχώς η χαρά μας μετατράπηκε σε θρήνο. Δεν το περίμενε κανείς αυτό», είπαν συγγενείς στο Πρώτο Θέμα.</p>
      <p>«Μεγάλη ατυχία, η κοπέλα περίμενε με λαχτάρα να γεννήσει και να κρατήσει στην αγκαλιά της το πρώτο της παιδί και πέθανε. Η γυναίκα γέννησε με καισαρική και ήταν μια χαρά. Γνώριζαν οι γιατροί ότι είναι αλλεργική και της έδωσαν μια παραπλήσια αντιβίωση. Για μένα ήταν ένα παιδαριώδες λάθος αυτό που έγινε και της στέρησαν τη ζωή. Έπρεπε οι γιατροί από την πρώτη μέρα να την είχαν μεταφέρει στο Ιπποκράτειο νοσοκομείο της Θεσσαλονίκης», δήλωσε συγγενικό πρόσωπο της άτυχης κοπέλας και αποκάλυψε ότι, όταν έπαθε το αλλεργικό σοκ στο νοσοκομείο στην Κατερίνη, οι γιατροί χρειάστηκε να την επαναφέρουν στη ζωή αρκετές φορές μέχρι να την μεταφέρουν στη Θεσσαλονίκη.</p>
      <figure>
        <iframe src="https://www.youtube.com/embed/DZqDxVFYfBM" width="1252" height="704" data-service="Youtube" scrolling="no"/>
      </figure>
      <p>Εντός της ημέρας θα διενεργηθεί νεκροψία – νεκροτομή στη σορό της άτυχης γυναίκας, ενώ η οικογένεια θα αναθέσει και σε δικό της ιατροδικαστή να δώσει απαντήσεις στα αμέτρητα ερωτήματα για το θάνατο της 29χρονης, όπως τόνισε η δικηγόρος.</p>
      <p>
        <b>ΕΔΕ διέταξε το υπουργείο Υγείας</b>
      </p>
      <p>Για το περιστατικό ενημερώθηκε από την πρώτη στιγμή και το υπουργείο Υγείας, που έδωσε εντολή ώστε να διερευνηθούν οι συνθήκες κάτω από τις οποίες συνέβησαν όλα. Ήδη διενεργείται Ένορκη Διοικητική Εξέταση στο νοσοκομείο Κατερίνης, ενώ η οικογένεια της 29χρονης δεν αποκλείεται να κινηθεί νομικά κατά παντός υπευθύνου.</p>
      <p>Η κηδεία της 29χρονης θα πραγματοποιηθεί κατά πάσα πιθανότητα αύριο, Σάββατο.</p>
    </article>
  </body>
</html>