<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/michel-prevzal-vedeni-evropske-rady-chce-dialog-se-staty/1826713?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T12:28:00+00:00"/>
    <meta property="og:title" content="Michel převzal vedení Evropské rady, chce dialog se státy"/>
    <meta property="og:description" content="Brusel - Evropská unie musí být světovým lídrem v klimaticky odpovědné ekonomice a začít více dělat pro společnou obranu a bezpečnost. Prohlásil to dnes nastupující předseda Evropské rady Charles Michel, který přebral úřad od svého předchůdce Donalda Tuska. Podotkl, že při vedení unijních summitů bude mít vlastní styl a bude otevřený kompromisům s členskými státy."/>
  </head>
  <body>
    <article>
      <h1>Michel převzal vedení Evropské rady, chce dialog se státy</h1>
      <address><time datetime="2019-11-29T12:28:00+00:00">29 Nov 2019, 12:28</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Evropská unie musí být světovým lídrem v klimaticky odpovědné ekonomice a začít více dělat pro společnou obranu a bezpečnost. Prohlásil to dnes nastupující předseda Evropské rady Charles Michel, který přebral úřad od svého předchůdce Donalda Tuska. Podotkl, že při vedení unijních summitů bude mít vlastní styl a bude otevřený kompromisům s členskými státy.</p>
      <p>Nový šéf unijních summitů bude hned od začátku čelit těžkým úkolům, jako je například vyjednání příštího víceletého rozpočtu EU. Do něho by se mělo výrazně promítnout financování klimatických cílů, které je prioritou pro některé členské země i pro nastupující Evropskou komisi (EK).</p>
      <p>"Musíme najít cestu vpřed, která bude přijatelná pro všechny členské státy," řekl Michel během slavnostního předávání funkce v bruselském sídle Evropské rady.</p>
      <p>Třiačtyřicetiletý belgický liberál oficiálně svého o 19 let staršího polského předchůdce vystřídá až v neděli, předávací ceremoniál si však oba politici naplánovali na poslední pracovní den v listopadu.</p>
      <p>Ačkoli jsou oba lídři podobného politického smýšlení, Michel podotkl, že mezi nimi bude rozdíl.</p>
      <p>"Budu mít vlastní styl, otevřený k dialogu," poznamenal nastupující šéf Evropské rady s tím, že hodlá "stavět mosty" i přes rozpory mezi jednotlivými zeměmi.</p>
      <p>S úsměvem dodal, že bude například opatrnější se svými tweety. "Alespoň ze začátku," připustil Michel. Tusk letos vyvolal rozruch například některými twitterovými poznámkami na adresu zastánců odchodu Británie z EU.</p>
      <p>Odchodem bývalého polského premiéra ztrácejí postkomunistické státy jediného zástupce ve vedení klíčových orgánů unie. Podle Tuska je Michelovou zásadní výhodou, že vedl právě exekutivu země, v níž patří politická vyjednávání o složení vlád k nejdelším v Evropě. Pro nového šéfa unijních summitů bude podle toho dosavadního zásadním úkolem udržet jednotu unie.</p>
      <p>"Evropa je nejlepším místem na světě, pokud zůstane místem svobody a vlády práva," podotkl Tusk k budoucím výzvám EU. Zatímco on sám se musel vyrovnávat především s řeckou dluhovou krizí a migrační vlnou, na Michela vedle nevyřešené reformy azylového systému čeká hlavně zmíněný boj s klimatickými změnami či bezpečností unie.</p>
      <p>Tusk symbolicky předal svému nástupci zvonek, který se používal ve chvílích vypjatých vyjednávání na schůzkách prezidentů a premiérů členských zemí. "Budu ho používat moudře a hlasitě, když to bude nutné," slíbil Michel, jehož čeká první summit v polovině prosince.</p>
    </article>
  </body>
</html>