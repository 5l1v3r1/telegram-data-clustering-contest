<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/media/2019/11/29/nmhh_uj_felugyeleti_terv_szuletett_76_millio_forint_jutott_a_radioknak/"/>
    <meta property="og:site_name" content="Index.hu"/>
    <meta property="article:published_time" content="2019-11-29T12:36:00+00:00"/>
    <meta property="og:title" content="NMHH: új felügyeleti terv született, 76 millió forint jutott a rádióknak"/>
    <meta property="og:description" content="A Médiatanács többek közt a gyerekműsorok besorolására fog nagyon odafigyelni."/>
  </head>
  <body>
    <article>
      <h1>NMHH: új felügyeleti terv született, 76 millió forint jutott a rádióknak</h1>
      <address><time datetime="2019-11-29T12:36:00+00:00">29 Nov 2019, 12:36</time> by <a rel="author" href="https://index.hu/szerzo/varga_attila" target="_blank">sixx</a></address>
      <p>Huszonhét kereskedelmi, közösségi és kisközösségi rádió jutott összesen közel 76 millió forint támogatáshoz a Médiatanács jóvoltából. A pályázatot hírműsorok, tematikus és közérdekű szolgáltató magazinműsorok készítésére írták ki. Hírműsor kategóriában eredményesen pályázott a szigetszentmiklósi Lakihegy Rádió, az Egerszeg Rádió, a székesfehérvári Táska Rádió, a sátoraljaújhelyi Európa Rádió, a nyíregyházi 103,9 Best FM, a szegedi, a zalaegerszegi, a kiskunmajsai és a békéscsabai Rádió 1, a Rádió Dabas, a Tamási Rádió, a kalocsai KORONA FM 100, valamint a fővárosi Karc FM, a Manna FM és a Klasszik Rádió 92.1.</p>
      <figure>
        <img src="https://kep.cdn.indexvas.hu/1/0/3056/30563/305631/30563177_1ee2cf786d28e7b26668872d2f8e20e9_wm.jpg"/>
      </figure>
      <p>Szolgáltató magazinműsorokat állíthat elő támogatással a Rádió Szentendre, a miskolci Csillagpont Rádió, a 101.7 Pécs FM, a szolnoki 90,4 Rádió 1, a hódmezővásárhelyi Rádió 7, a székesfehérvári Alpha Rádió, a nyíregyházi 99,4 Sunshine FM és a békéscsabai Csaba Rádió. Tematikus magazinok megvalósításához kapott forrást a dunaújvárosi Rádió 24, a szombathelyi CREDO Rádió, a debreceni FM90 Campus Rádió és a fővárosi 90.9 Jazzy Rádió.</p>
      <p>A Médiatanács véglegesítette és honlapján közzétette a Körmend 99,8 MHz helyi vételkörzetű, kereskedelmi jellegű rádiós médiaszolgáltatási lehetőség használatával kapcsolatban elfogadott pályázati felhívást és közzétette a Miskolc 103,8 MHz körzeti vételkörzetű, valamint a Siklós 88,6 MHz és a Szigetvár 98,9 MHz helyi vételkörzetű közösségi jellegű rádiós médiaszolgáltatási lehetőségek használatára kiírt pályázati felhívások tervezetét.</p>
      <p>Véglegesítették a felügyeleti tervet: az általános hatósági felügyelet keretein belül jövőre is célja az NMHH-nak a médiaszolgáltatók és a közösségi médiumok folyamatos megfigyelése mellett (többek között)</p>
      <ul>
        <li>a reklámok hangerejének vizsgálata,</li>
        <li>a nagy elérésű híradók nem közérdekű bűnügyi hírei kapcsán a törvényben előírt harmincöt százalékos plafon ellenőrzése,</li>
        <li>a hír- és magazinműsorok kvantitatív elemzése,</li>
        <li>a televíziós gyermeksávokban a gyermekvédelmi előírások betartása,</li>
        <li>a hat éven aluliak számára nem ajánlott korhatár-kategória használatának betartása,</li>
        <li>a filmekre használt korhatár-besorolási gyakorlat vizsgálata,</li>
        <li>a látássérülteket segítő televíziós szolgáltatások ellenőrzése,</li>
        <li>a kiskorúak védelme érdekében alkalmazott hatékony műszaki megoldással kapcsolatos követelmények betartása.</li>
      </ul>
    </article>
  </body>
</html>