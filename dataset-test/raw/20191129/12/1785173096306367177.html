<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/victor-ponta-ales-vicepresedinte-al-partidului-democrat-european-1922403029242019111219185099"/>
    <meta property="og:site_name" content="News.ro"/>
    <meta property="article:published_time" content="2019-11-29T12:30:24+00:00"/>
    <meta property="og:title" content="Victor Ponta, ales vicepreşedinte al Partidului Democrat European"/>
    <meta property="og:description" content="Preşedintele Pro România, Victor Ponta, a fost ales, vineri, în funcţia de vicepreşedinte al Partidului Democrat European (EDP)."/>
  </head>
  <body>
    <article>
      <h1>Victor Ponta, ales vicepreşedinte al Partidului Democrat European</h1>
      <address><time datetime="2019-11-29T12:30:24+00:00">29 Nov 2019, 12:30</time> by <a rel="author">News.ro</a></address>
      <p>
        <b>Preşedintele Pro România, Victor Ponta, a fost ales, vineri, în funcţia de vicepreşedinte al Partidului Democrat European (EDP).</b>
      </p>
      <p>Potrivit unui comunicat de presă transmis, vineri, de Pro România, votul a fost acordat în cadrul Consiliului EDP, eveniment care se desfăşoară la Paris.</p>
      <p>Delegaţia PRO România este formată din preşedintele Victor Ponta, deputaţii Mircea-Titus Dobre şi Oana-Silvia Vlăducă, şi secretarul executiv Geanina Cristina Puşcaşu.</p>
      <p>Pe agenda întâlnirii se află înnoirea conducerii EDP, diverse modificări statutare şi evaluarea cererilor de aderare.</p>
      <p>“Cred cu tărie că locul României este şi trebuie să rămână în Europa. Tocmai de aceea, trebuie să facem şi noi ceea ce fac toate statele moderne din Europa şi din alte regiuni ale lumii, să stimulăm şi să folosim potenţialul uman şi natural al ţării noastre. Apartenenţa la un grup care are aceleaşi credinţe ca ale noastre ne dă siguranţa că, având aliaţi puternici, putem să ne îndeplinim obiectivele naţionale”, a declarat vicepreşedintele ales al Partidului Democrat European, Victor Ponta.</p>
      <p>PRO România a devenit membru cu drepturi depline al Partidului Democrat European în luna iunie 2019.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>