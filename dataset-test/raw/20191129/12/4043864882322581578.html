<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233392/"/>
    <meta property="og:site_name" content="Українська правда"/>
    <meta property="article:published_time" content="2019-11-29T12:19:00+00:00"/>
    <meta property="og:title" content="Бойовики ОРДО встановили &quot;державний&quot; кордон з Україною – росЗМІ"/>
    <meta property="og:description" content="Так званий парламент окупованих регіонів Донецької області формально встановив “державний кордон” з підконтрольною уряду територією України."/>
  </head>
  <body>
    <article>
      <h1>Бойовики ОРДО встановили "державний" кордон з Україною – росЗМІ</h1>
      <address>
        <time datetime="2019-11-29T12:19:00+00:00">29 Nov 2019, 12:19</time>
      </address>
      <p>Так званий парламент окупованих регіонів Донецької області формально встановив "державний кордон" з підконтрольною уряду територією України.</p>
      <p><b>Джерело:</b> заява так званого голови "Народної ради ДНР" Володимира Бідьовки, російське видання <a href="https://tass.ru/mezhdunarodnaya-panorama/7227043">ТАСС</a></p>
      <p><b>Дослівно Бідьовка:</b> "У цьому законі не забуті ті люди, які проживають на території, тимчасово підконтрольній Україні. Тому межа визначена по території Донецької області, яка була на період 2014 року.</p>
      <p>До моменту врегулювання конфлікту на Донбасі межа "ДНР" буде проходити по лінії зіткнення, як це визначено мінських угодами".</p>
      <p><b>Деталі: </b>Терористи встановили "кордон" по лінії окупації від початку 2014 року, а території, які уряд повернув під контроль, називають "тимчасово підконтрольними Україні".</p>
      <p>Відзначається, що 76 "депутатів" ОРДО підтримали документ в двох читаннях одностайно.</p>
      <p>
        <i>
          <b>Знати більше: <a href="https://www.pravda.com.ua/articles/2019/11/27/7232552/">Путіноміка. Чи готова Москва йти на капітулянтські поступки Києву</a></b>
        </i>
      </p>
      <p>
        <b>Нагадаємо:</b>
      </p>
      <ul>
        <li>31 грудня завершується дія закону про особливості місцевого самоврядування на території окремих районів Донецької та Луганської областей.</li>
        <li>3 жовтня Володимир Зеленський заявив, що буде розроблено <a href="https://www.pravda.com.ua/news/2019/10/3/7228064/">новий закон про особливий статус</a> Донбасу. За його словами, цей документ <a href="https://www.pravda.com.ua/news/2019/10/10/7228733/">не може передбачати автономію</a> окупованих зараз територій. </li>
        <li>Президент РФ Володимир Путін заявив, що якщо буде прийнято щось, <a href="https://www.pravda.com.ua/news/2019/11/14/7232000/">що не узгодять із "ЛНР" і "ДНР"</a>, тоді мирні переговори зайдуть у глухий кут.</li>
        <li>Російська делегація у ТКГ закликала українську сторону <a href="https://www.pravda.com.ua/news/2019/11/12/7231767/">пролонгувати на 2020 рік</a> дію закону про особливий статус Донбасу.</li>
        <li>Зустріч "нормандської четвірки" багато разів відкладалася, хоча президент Володимир <a href="https://www.pravda.com.ua/news/2019/08/7/7223010/">Зеленський квапив</a> її з початку серпня. Передбачалося, що зустріч лідерів України, Росії Франції та Німеччини може відбутися <a href="https://www.pravda.com.ua/news/2019/11/10/7231557/">24 або 26 листопада</a>, але призначили на <a href="https://www.pravda.com.ua/news/2019/11/15/7232102/">9 грудня</a> у Парижі.</li>
        <li>Влітку-восени 2019 року відбулося розведення на трьох тестових ділянках: у червні – поблизу <a href="https://www.pravda.com.ua/news/2019/06/30/7219635/">Станиці Луганської</a>, у жовтні – біля <a href="https://www.pravda.com.ua/news/2019/11/1/7230762/">Золотого</a>, в листопаді – в районі <a href="https://www.pravda.com.ua/news/2019/11/11/7231633/">Петрівського</a> й Богданівки. Рамкове рішення ТКГ про розведення сил і засобів <a href="https://www.pravda.com.ua/news/2016/09/21/7121338/">на трьох ділянка</a> було підписано ще 21 вересня 2016 року.</li>
        <li>Президент Росії Володимир Путін 14 листопада  2019 року зажадав, щоб розведення провели якомога швидше <a href="https://www.pravda.com.ua/news/2019/11/14/7231998/">по всій лінії розмежування</a>.</li>
        <li>1 жовтня 2019 року президент Володимир Зеленський повідомив, що Україна погодила так звану "<a href="https://www.pravda.com.ua/news/2019/10/1/7227833/">формулу Штайнмаєра</a>": після виборів на окупованих територіях набуде чинності новий закон про статус Донбасу.</li>
        <li>Але вибори можуть відбутися лише за законодавством України, тобто після повернення Києвом контролю там, та після виведення збройних формувань з Донбасу.</li>
      </ul>
      <related>
        <a href="https://www.pravda.com.ua/news/2019/11/14/7231932/"/>
        <a href="https://www.pravda.com.ua/news/2019/11/8/7231341/"/>
        <a href="https://www.pravda.com.ua/news/2019/11/4/7230928/"/>
      </related>
    </article>
  </body>
</html>