<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2827984-u-evrosolidarnosti-zaavlaut-so-putin-gotue-gazovij-podarunok-pid-alinku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T12:14:00+00:00"/>
    <meta property="og:title" content="У &quot;Євросолідарності&quot; заявляють, що Путін готує &quot;газовий подарунок під ялинку&quot;"/>
    <meta property="og:description" content="Партія &quot;Європейська солідарність&quot; застерігає Президента Володимира Зеленського від обговорення газового контракту з Росією в рамках нормандського формату і відновлення прямих поставок газу з РФ, бо це стане кремлівською пасткою для України."/>
  </head>
  <body>
    <article>
      <h1>У "Євросолідарності" заявляють, що Путін готує "газовий подарунок під ялинку"</h1>
      <h2>Партія "Європейська солідарність" застерігає Президента Володимира Зеленського від обговорення газового контракту з Росією в рамках нормандського формату і відновлення прямих поставок газу з РФ, бо це стане кремлівською пасткою для України.</h2>
      <address>
        <time datetime="2019-11-29T12:14:00+00:00">29 Nov 2019, 12:14</time>
      </address>
      <p>Про це заявила на брифінгу 29 листопада народний депутат України, голова парламентського комітету з питань інтеграції України до Європейського Союзу Іванна Климпуш-Цинцадзе, повідомляє кореспондент Укрінформу.</p>
      <p>"Пропозиція обговорення газового контракту з Російською Федерацією в рамках "нормандського формату" є абсолютним новорічним подарунком Путіну "під ялинку", тому що "нормандський формат" покликаний обговорювати відновлення територіальної цілісності, незалежності і суверенітету України... Я б зрозуміла, якби українська влада додала до цього міжнародного "нормандського формату" питання Криму і почала про нього активно говорити замість того, щоб додавати газ. Це є кремлівська пастка, яку активно готують для Президента України", - сказала Климпуш-Цинцадзе.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2827592-u-vidni-orzel-obgovoriv-z-rosijskim-kolegou-pitanna-tranzitu-gazu-minenergo.html">У Відні Оржель обговорив з російським колегою питання транзиту газу - Міненерго</a>
      </blockquote>
      <p>Вона додала, що для "Європейської солідарності" важливо максимально допомогти владі вистояти проти цього тиску Російської Федерації і не допустити відновлення прямих поставок газу з РФ.</p>
      <p>"Тому ми будемо ініціювати постанову Верховної Ради України, в якій ми зможемо застерегти виконавчу владу України від відновлення прямих поставок газу з РФ за міфічні знижки", - зазначила народний депутат.</p>
      <p>Климпуш-Цинцадзе наголосила, що Україна сьогодні має надзвичайно сильні позиції у газових перемовинах з РФ, тому незрозуміло, чому ми "раптом готові здатися перед "Газпромом", принаймні про це свідчать натяки українських високопосадовців".</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2826600-ukrainski-interesi-u-peregovorah-z-gazpromom-nihto-ne-zdavatime-goncaruk.html">Українські інтереси у переговорах з Газпромом ніхто не здаватиме - Гончарук</a>
      </blockquote>
      <p>Як повідомляв Укрінформ, саміт за участю лідерів України, Франції, Німеччини та Росії (так званої нормандської четвірки) запланований на 9 грудня в Парижі.</p>
      <p>Президент України Володимир Зеленський заявив, що має намір на цій зустрічі порушити питання про конкретні терміни деокупації Донбасу, повернення заручників, вирішення безпекової ситуації та місцеві вибори.</p>
      <p>Також <a href="https://www.ukrinform.ua/tag-zelenskij">Зеленський</a> обіцяв, що новий закон про особливий статус Донбасу буде розроблено у "співробітництві та публічному обговоренні з усім українським суспільством".</p>
    </article>
  </body>
</html>