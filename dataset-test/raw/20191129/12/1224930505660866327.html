<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/yaki-shansi-maye-dinamo-na-vihid-z-grupi-pislya-fiasko-v-matchi-proti-malme_n170262"/>
    <meta property="og:site_name" content="Радіо Максимум"/>
    <meta property="article:published_time" content="2019-11-29T12:40:00+00:00"/>
    <meta property="og:title" content="Ліга Європи: які шанси має Динамо на плей-офф після фіаско в матчі з Мальме - Радіо Максимум"/>
    <meta property="og:description" content="У матчі Мальме – Динамо фаворитами вважались кияни, але несподівано для всіх 'біло-сині' зазнали поразки, пропустивши вирішальний гол в компенсований час. Дізнайтесь, чи залишились в підопічних Михайличенка шанси на євровесну."/>
  </head>
  <body>
    <article>
      <h1>Ліга Європи: які шанси має Динамо на плей-офф після фіаско в матчі з Мальме - Радіо Максимум</h1>
      <address><time datetime="2019-11-29T12:40:00+00:00">29 Nov 2019, 12:40</time> by <a rel="author">Русінкевич Тетяна</a></address>
      <p>
        <b>У матчі Мальме – Динамо фаворитами вважались кияни, але несподівано для всіх "біло-сині" зазнали поразки, пропустивши вирішальний гол в компенсований час. Дізнайтесь, чи залишились в підопічних Михайличенка шанси на євровесну.</b>
      </p>
      <p>Попри очікування шанувальників та тренерів, Динамо не змогло підтвердити свій статус фаворитів. Виїзна перемога над Мальме забезпечила б киянам достроковий вихід у плей-офф Ліги Європи, а от поразка значно ускладнила становище української команди.</p>
      <related>
        <h4>Це цікаво:</h4>
        <a href="https://maximum.fm/shevchenko-u-top-10-najkrashchih-treneriv-zbirnih-na-yakomu-misci-sheva_n170134"/>
      </related>
      <p>Вже на другій хвилині господарі поля відкрили рахунок у матчі: голом відзначився <b>Расмус Бенгтссон</b>. Зрівняти ситуацію Динамо змогло на 18-й зусиллями <b>Віталія Миколенка</b>. Наприкінці першого тайму <b>Віктор Циганков</b> вивів киян вперед.</p>
      <figure>
        <iframe src="https://www.youtube.com/embed/62KqoS3omTI" width="640" height="360" data-service="Youtube" scrolling="no"/>
      </figure>
      <p>Одразу після перерви шведи швидко оговтались і на 48-й хвилині <b>Маркус Русенберг </b>зрівняв рахунок. Ще через 10 хвилин <b>Ердаль Ракіп</b> вивів господарів вперед. "Біло-сині" забили свій третій м'яч на 77-й хвилині, автором голу став <b>Беньямін Вербич</b>. Та втримати нічию гості не змогли. Уже в доданий час, на 96-й хвилині, переможний для Мальме гол забив Маркус Русенберг. Драматичний матч завершився з рахунком <b>4:3 </b>на користь шведів.</p>
      <p>
        <i>Відео голів та огляд гри Мальме і Динамо 28-11-2019:</i>
      </p>
      <figure>
        <iframe src="https://www.youtube.com/embed/r-qwf62tcjE" width="640" height="360" data-service="Youtube" scrolling="no"/>
      </figure>
      <h3>Шанси Динамо в Лізі Європи</h3>
      <p>Прикра поразка від Мальме похитнула становище киян у<b> групі В</b>. Тепер очолює турнірну таблицю Копенгаген (9 очок), другими йдуть шведи (8 очок), на третє місце опустилось Динамо (6 очок), а останню позицію в квартеті посідає Лугано (2 очки).</p>
      <p>В останньому раунді групового етапу Ліги Європи підопічні Михайличенка зустрінуться із аутсайдерами групи – швейцарським<b> Лугано</b>. Щоб вийти у плей-офф, Динамо мусить обов'язково перемогти суперників. Додамо, що матч пройде в Києві, тож підтримка трибун зіграє на руку "біло-синім". За умови здобуття трьох очок кияни потраплять у наступний раунд ЛЄ, щоправда, уже з другого місця в групі.</p>
      <figure>
        <img src="https://maximum.fm/uploads/640w_DIR/media_news/2019/11/5de0f7c612502880428712.png"/>
      </figure>
      <p>А от першість посяде <b>Копенгаген </b>або<b> Мальме</b>. Зазначимо, що Динамо має перевагу над шведами за особистими зустрічами (1:0 вдома, 3: 4 в гостях) завдяки більшій кількості голів, забитих на чужому полі (3 проти 0). З<b> </b>Копенгагеном у "біло-синіх" нічиї в особистих зустрічах (1:1, 1:1), але при поразці данців у шостому турі і перемозі Динамо кияни, швидше за все, будуть мати кращу різницю м'ячів (або більшу кількість забитих голів у всіх поєдинках). Зараз різниця м'ячів у Динамо 6-6, а у Копенгагена 5-3.</p>
      <p>Перемога у Києві майже точно<b> принесе киянам путівку в євровесну</b>. А якщо обіграти Лугано з різницею в два м'ячі – то вихід в 1/16 Ліги Європи нам забезпечений. Зараз головне – оговтатись від прикрої поразки та пробитись далі.</p>
      <figure>
        <embed-post data-src="https://www.instagram.com/p/B5bQ839pcGC" data-service="Instagram"/>
      </figure>
      <related>
        <h4>Читайте також:</h4>
        <a href="https://maximum.fm/ronaldu-kardinalno-zminiv-obraz-jogo-ne-vpiznavati_n170191"/>
      </related>
      <p>Джерело: <a href="https://maximum.fm/">Радіо МАКСИМУМ</a></p>
      <related>
        <h4>До теми</h4>
        <a href="https://maximum.fm/test-yaku-najdivnishu-rich-ti-kupish-na-chornu-pyatnicyu_n170260"/>
        <a href="https://maximum.fm/vazhlivo-dlya-vodiyiv-yak-viyihati-z-puhkogo-snigu_n169038"/>
        <a href="https://maximum.fm/kazka-palala-sluhati-onlajn-novij-hit-gurtu-tekst-pisni_n170221"/>
      </related>
    </article>
  </body>
</html>