<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/687205/gennimata-asteiotita-ta-peri-amfisvitisis-tis-igesias-mou"/>
    <meta property="og:site_name" content="enikos.gr"/>
    <meta property="article:published_time" content="2019-11-29T12:02:00+00:00"/>
    <meta property="og:title" content="Γεννηματά: Αστειότητα τα περί αμφισβήτησης της ηγεσίας μου"/>
    <meta property="og:description" content="&quot;Θα πρέπει άμεσα να υπάρξει νέο πρόγραμμα μετεγκατάστασης προσφύγων και να σηκώσουν τα βάρη όλες οι χώρες..."/>
  </head>
  <body>
    <article>
      <h1>Γεννηματά: Αστειότητα τα περί αμφισβήτησης της ηγεσίας μου</h1>
      <address>
        <time datetime="2019-11-29T12:02:00+00:00">29 Nov 2019, 12:02</time>
      </address>
      <p>Την άμεση ανάγκη για συνεννόηση των πολιτικών δυνάμεων, ώστε να διαμορφωθεί εθνική γραμμή στην αντιμετώπιση του προσφυγικού-μεταναστευτικού προβλήματος, προέβαλε η Πρόεδρος του Κινήματος Αλλαγής <a href="http://www.enikos.gr/politics/687024/gennimata-i-tourkia-apothrasynetai-oi-prokliseis-tis-den-echoun-o">Φώφη Γεννηματά</a>, μιλώντας στην τηλεοπτική εκπομπή «Αποτύπωμα».</p>
      <p>Με βασική διαπίστωση ότι στο ραγδαία εξελισσόμενο πρόβλημα, η Πρόεδρος του Κινήματος Αλλαγής επεσήμανε πως η Ελλάδα δεν μπορεί να σηκώνει όλο το βάρος μόνη της και κάλεσε την κυβέρνηση να πιέσει την Ευρώπη να αναλάβει τις ευθύνες της κάνοντας χρήση ακόμη και την απειλή άσκησης ΒΕΤΟ. Παράλληλα, υποστήριξε ότι απαιτείται καλύτερη φύλαξη των συνόρων και δομές ανθρώπινης φιλοξενίας.</p>
      <p>«Θα πρέπει άμεσα να υπάρξει νέο πρόγραμμα μετεγκατάστασης προσφύγων και να σηκώσουν τα βάρη όλες οι χώρες. Όποια αρνείται να έχει οικονομικές κυρώσεις. Ή υπάρχει αλληλεγγύη στην Ευρώπη και προχωράμε όλοι μαζί ή δεν υπάρχει. Δεν μπορεί μόνο η Ελλάδα να σηκώνει όλα τα βάρη. Μπαινοβγαίνουν από τα σύνορά μας ανά πάσα στιγμή. Πρέπει η FRONTEX να γίνει επιτέλους πραγματική συνοριοφυλακή και όχι να παρατηρεί. Να κάνει και προσυνοριακό έλεγχο στο έδαφος της Τουρκίας και να σταματάει τις βάρκες και τους διακινητές από πριν. Στην Ελλάδα αναλογούν 15.000 πρόσφυγες κι εμείς έχουμε σχεδόν 100.000. Οι 38.000 από αυτούς είναι στα νησιά και ο κόσμος έχει εξαντλήσει την υπομονή του. Δεν αντέχει η χώρα άλλες Μόριες», τόνισε.</p>
      <p>Σχολίασε τη συμφωνία Τουρκίας-Λιβύης για τα θαλάσσια σύνορα λέγοντας στην Τουρκία ότι η προκλητικότητά της έχει ξεπεράσει κάθε προηγούμενο. «Χρειάζεται αποφασιστικότητα από την κυβέρνηση και ομοψυχία στο εσωτερικό. Η ιστορία αυτή είναι μια βάναυση παραβίαση του Διεθνούς Δικαίου. Ανάμεσα στη Τουρκία και στη Λιβύη υπάρχει η Κρήτη και κανείς δεν μπορεί να το παραβλέπει. Άρα χρειάζεται μεγάλη αποφασιστικότητα από τη πλευρά της κυβέρνησης. Φωνάζω ότι πρέπει να διαμορφωθεί μια εθνική γραμμή και δυστυχώς δεν υπάρχει» υπογράμμισε η Πρόεδρος του Κινήματος Αλλαγής.</p>
      <p>Η κ. Γεννηματά ξεκαθάρισε πως δεν υπάρχει θέμα για δική της υποψηφιότητα για Προεδρία της Δημοκρατίας. «Εγώ είμαι πρόεδρος του ΚΙΝΑΛ και του ΠΑΣΟΚ. Τελεία σε αυτό το θέμα», είπε κι επανέλαβε ότι έχει συζητήσει με τον Πρωθυπουργό Κυριάκο Μητσοτάκη για τον υποψήφιο Πρόεδρο της Δημοκρατίας. Αρνήθηκε όμως κατηγορηματικά να μπει σε συζήτηση ονομάτων, δηλώνοντας ότι περιμένει την πρόταση του Πρωθυπουργού κι αν δεν είναι πρόσωπο που θα εξασφαλίζει ευρύτερη συναίνεση θα διατυπώσει τη δική της πρόταση. Για την αλλαγή στην Συνταγματική Αναθεώρηση, όσον αφορά την εκλογή Προέδρου της Δημοκρατίας, η πρόεδρος του Κινήματος Αλλαγής κατηγόρησε τον κ. Τσίπρα πως άφησε εν λευκώ του χειρισμούς στην κυβέρνηση. «Ο μεγάλος του χορηγός, ο κ. Τσίπρας, του έδωσε λευκή επιταγή για το πως θα εκλεγεί ο Πρόεδρος της Δημοκρατίας και ο Πρωθυπουργός το έπραξε. Θα είναι κατάντια για τη χώρα αν έχουμε πρόεδρο με σχετική πλειοψηφία από 75 ψήφους». Ταυτόχρονα διέψευσε ότι έχει κάνει συζητήσεις για τον εκλογικό νόμο με τον κ. Μηστοτάκη.</p>
      <p>Κατέκρινε την κυβέρνηση της ΝΔ για τους κομματικούς διορισμούς λέγοντας πως «αντί ο Πρωθυπουργός να βρει ότι καλύτερο πρέπει γι' αυτό το πόστο, υποκύπτει στο κόμμα του και βάζει αυτούς που του το ζητάνε. Φτάνει!». «Ο στόχος μου είναι η μεγάλη δημοκρατική παράταξη, όπως έχουμε συνηθίσει να τη λέμε να γίνει ξανά μεγάλη και να είναι η επόμενη πραγματική κυβερνώσα αριστερά για τον τόπο, γιατί η χώρα χρειάζεται αναγέννηση και δεν μπορεί να το κάνει αυτό ο κ. Μητσοτάκης», συμπλήρωσε.</p>
      <p>Η κ. Γεννηματά ερωτηθείσα για τη συμμετοχή πρώην στελεχών του ΠΑΣΟΚ στον ΣΥΡΙΖΑ τόνισε πως πρόκειται για «περσινά ξινά σταφύλια. Ήταν γνωστό εδώ και πάρα πολύ και καιρό ότι αυτοί οι άνθρωποι στήριζαν τον Σύριζα και τον στήριξαν στις πρόσφατες εκλογές. Για να μιλήσω με ποδοσφαιρικούς όρους, ο ΣΥΡΙΖΑ έκανε μεταγραφές αμφιβόλου ποιότητας και έχει έναν προπονητή που αρχίζει και χάνει» είπε χαρακτηριστικά. Πρόσθεσε ότι η συγκυβέρνηση ΣΥΡΙΖΑ-ΑΝΕΛ στιγμάτισε για πάντα το κόμμα της αξιωματικής αντιπολίτευσης αποκλείοντας κάθε πρόταση για τη συγκρότηση αντιδεξιού μετώπου ΣΥΡΙΖΑ-ΚΙΝΑΛ.</p>
      <p>«Η δήθεν Αριστερά συγκυβέρνησε με την ακροδεξιά. Αυτό την στιγμάτισε και δυστυχώς συνεχίζουν με αυτή τη συντηρητική λογική. Με πολακισμό, με παραδικαστικά κυκλώματα που αξιοποίησαν όσο ήταν κυβέρνηση. Όλα αυτά δεν έχουν καμία σχέση με την κεντροαριστερά. Δύσκολο να μην ξεφουσκώσει ο ΣΥΡΙΖΑ μακριά από μηχανισμούς της εξουσίας», σχολίασε.</p>
      <p>Η κ. Γεννηματά χαρακτήρισε «αστειότητα τα περί αμφισβήτησης της ηγεσίας» και τόνισε πως «αν υπάρχει κάποιος που λέει ότι το ΚΙΝΑΛ δεν πρέπει να προχωρήσει με αυτόνομη πορεία και πρέπει π.χ. να συνεργαστεί με τον ΣΥΡΙΖΑ, να έχει τα κότσια και να το πει. Κάτι τέτοιο δεν έχει ακουστεί. Αν δεν ακούγεται μια ολοκληρωμένη πολιτική πρόταση διαφορετική από αυτή που ακολουθεί το κόμμα, οτιδήποτε άλλο, απλά δημιουργεί προβλήματα. Και κάτι τέτοιο δεν μπορούμε να το επιτρέψουμε». «Θα υπάρξει και 12ο συνέδριο γιατί το ΠΑΣΟΚ δεν κλείνει. Είναι ζωντανό και όπως είπα πριν είναι πρωταγωνιστής μέσα στο Κίνημα Αλλαγής», σημείωσε και υπενθύμισε ότι το ΚΙΝΑΛ δημιουργήθηκε από τη λαϊκή βάση της παράταξης. «Από τους 220.000 που ήρθαν να ψηφίσουν τον Νοέμβριο του 2017, αυτοί είναι οι ιδρυτές του κόμματος», ανέφερε συγκεκριμένα και υπογράμμισε πως η στάση της να έχει στην αρχή ομοσπονδιακό τρόπο λειτουργίας ήταν σωστή. «Πιστεύω βαθιά ότι το ΠΑΣΟΚ δεν έπρεπε να δώσει το άλλοθι σε κανέναν να φύγει, λέγοντας, ότι λειτουργεί ηγεμονικά και δεν αφήνει χώρο για τους υπόλοιπους. Έπρεπε, όσοι έφυγαν, να φανεί γιατί έφυγαν και θα κριθούν στη πορεία από την ιστορία. Πολιτικά κρίθηκαν γιατί τα κόμματά τους διαλύθηκαν και είναι εκτός Βουλής. Έφυγαν με αφορμή τις Πρέσπες», υποστήριξε. «Με τη Συμφωνία, ο Τσίπρας παρέδωσε εύκολα όλα τα όπλα που είχε η Ελλάδα. Το μόνο που πήραμε είναι μία υπόσχεση ότι σε βάθος χρόνου, στο εσωτερικό τους, θα υπάρχει ένα κουτσουρεμένο erga omnes, για όσο θα διαπραγματεύονται για ένταξη τους στην ΕΕ. Δικαιώνομαι για την θέση μου για τη συγκεκριμένη συμφωνία η οποία είναι στο μηδέν. Και τώρα, ο κ. Μητσοτάκης, που έλεγε πως είναι μια κακή συμφωνία, έκανε στροφή 180 μοιρών», τόνισε.</p>
      <p>Πηγή πληροφοριών: ΑΠΕ - ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/687078/elliniki-lysi-i-kyvernisi-apanta-stis-tourkikes-prokliseis-dia-fa%0A%20%20%20%20%0A"/>
        <a href="http://www.enikos.gr/politics/687114/o-tomeas-dikaiomaton-tou-syriza-adeiazei-ton-polaki-mi-apodektes-%0A%20%20%20%20%0A"/>
        <a href="http://www.enikos.gr/politics/687100/klithike-sto-ypex-gia-exigiseis-o-tourkos-presvis-stin-athina%0A%20%20%20%20%0A"/>
        <a href="http://www.enikos.gr/politics/687024/gennimata-i-tourkia-apothrasynetai-oi-prokliseis-tis-den-echoun-o%0A%20%20%20%20%0A"/>
        <a href="http://www.enikos.gr/politics/687059/ypex-mia-tetoia-energeia-tha-paraviaze-katafora-to-diethnes-dikai%0A%20%20%20%20%0A"/>
        <a href="http://www.enikos.gr/politics/687034/dendias-teleios-adokimi-kathe-syzitisi-gia-kathorismo-tourkikis-a%0A%20%20%20%20%0A"/>
        <a href="http://www.enikos.gr/politics/687021/koumoutsakos-ftasame-sta-oria-mas-ypatos-armostis-oie-kindynevete%0A%20%20%20%20%0A"/>
        <a href="http://www.enikos.gr/politics/686999/charitsis-ston-realfm-978-apaiteitai-apo-ola-ta-stelechi-tou-syri%0A%20%20%20%20%0A"/>
        <a href="http://www.enikos.gr/politics/686889/gennimata-sto-epangelmatiko-epimelitirio-mazi-boroume-na-dimiourg%0A%20%20%20%20%0A"/>
      </related>
    </article>
  </body>
</html>