<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/917862.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-29T12:40:00+00:00"/>
    <meta property="og:title" content="Марица много близо до рекорд по посещаемост в Шампионската лига"/>
    <meta property="og:description" content="Домакински мач на българския женски волейболен шампион Марица (Пловдив) отново попадна в топ 3 на на..."/>
  </head>
  <body>
    <article>
      <h1>Марица много близо до рекорд по посещаемост в Шампионската лига</h1>
      <address>
        <time datetime="2019-11-29T12:40:00+00:00">29 Nov 2019, 12:40</time>
      </address>
      <p>Домакински мач на българския женски волейболен шампион Марица (Пловдив) отново попадна в топ 3 на най-посетените срещи в Шампионската лига според данни на сайта на Европейската конфедерация по волейбол ЦЕВ.</p>
      <p>От вторите сблъсъци в груповата фаза на Шампионската лига <b><a href="https://www.plovdiv24.bg/sport/917364.html">двубоят между Марица (Пловдив) и руския шампион Динамо (Москва) е вторият най-посетен мач</a></b>. Общо 3750 зрители гледаха двубоя в зала "Колодрума".</p>
      <p>Любопитно е, че пред двубоя Марица – Динамо е другият мач от Група Е – Уралочка-НТМК (Екатеринбург, Русия) – РК Кан (Кан, Франция), който беше изгледан от 3910 зрители.</p>
      <p>Съвсем малко не достигна на маричанки да подобрят рекорда си за най-посетен мач в Пловдив. Той е от 11 януари 2018 година срещу сръбския Визура (Рума), тогава 3800 зрители подкрепиха Жълто-сините в зала Колодрума. Срещата беше и най-посетеният мач в груповата фаза на Шампионска лига за сезон 2017-2018.</p>
      <p>Следващите две домакинства на Марица в Шампионската лига ще бъдат през 2020 година – на 5 февруари, от 18:30 б.в. срещу френския шампион РК Кан (Кан) и на 18 февруари, от 18:30 б.в. срещу руския Уралочка-НТМК (Екатеринбург).</p>
    </article>
  </body>
</html>