<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191942/barcelona/estrena/nou/bus/turistic/compensar/afectacions/mobilitzacions/al/comerc"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T12:51:00+00:00"/>
    <meta property="og:title" content="Barcelona estrena un nou bus turístic per compensar les afectacions de les mobilitzacions al comerç"/>
    <meta property="og:description" content="L'autobús circularà pels principals escenaris del Nadal a la ciutat"/>
  </head>
  <body>
    <article>
      <h1>Barcelona estrena un nou bus turístic per compensar les afectacions de les mobilitzacions al comerç</h1>
      <h2>L'autobús circularà pels principals escenaris del Nadal a la ciutat</h2>
      <address><time datetime="2019-11-29T12:51:00+00:00">29 Nov 2019, 12:51</time> by <a rel="author">Andreu Merino</a></address>
      <p>L'Ajuntament de Barcelona posa en funcionament aquest divendres el nou bus turístic que recorrerà els principals escenaris de Nadal a la ciutat durant la nit i els punts amb il·luminació nadalenca.<br/><br/>L'autobús funcionarà fins al 4 de gener els divendres, dissabtes i diumenges i sortirà des de la plaça de Catalunya. El recorregut serà d'una hora i mitja i no es faran parades. <br/><br/>El bus passarà per la plaça Catalunya, la ronda Universitat, el carrer Pelai, Fontanella, Via Laietana, el Paral·lel, la plaça Espanya, la Gran Via, el passeig de Gràcia i la plaça Urquinaona, entre altres punts. El preu del trajecte és de 15 euros per als adults i de 10 per als infants de 4 a 12 anys.<br/><br/>El regidor de Turisme, Xavier Marcé, ha explicat que la posada en funcionament del servei s'emmarca en el reforç econòmic fet pel consistori de cara a la campanya de Nadal, al qual l'Ajuntament ha destinat 100.000 euros. <br/><br/>Marcé ha explicat que la iniciativa s'activa després que els comerciants demanessin suport municipal, sobretot a causa de les afectacions que les protestes viscudes a Barcelona des de la sentència del Suprem han provocat als eixos comercials més cèntrics. <br/><br/> </p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>