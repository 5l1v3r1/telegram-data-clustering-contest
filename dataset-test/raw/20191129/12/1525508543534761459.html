<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783945/%D9%85%D8%B1%D8%A7%D8%B3%D9%85-%D8%AA%D8%B4%DB%8C%DB%8C%D8%B9-%D9%BE%DB%8C%DA%A9%D8%B1-%D8%A7%D9%85%DB%8C%D8%B1-%D9%84%D9%87%D8%B1%D8%A7%D8%B3%D8%A8%DB%8C-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T12:49:19+00:00"/>
    <meta property="og:title" content="با حضور مسئولان لشکری؛ مراسم تشییع پیکر «امیر لهراسبی» برگزار شد"/>
    <meta property="og:description" content="مراسم تشییع پیکر امیر سرتیپ محمد جعفر لهراسبی با حضور مسئولان لشکری برگزار شد."/>
  </head>
  <body>
    <article>
      <h1>با حضور مسئولان لشکری؛ مراسم تشییع پیکر «امیر لهراسبی» برگزار شد</h1>
      <address><time datetime="2019-11-29T12:49:19+00:00">29 Nov 2019, 12:49</time> by <a rel="author" href="https://www.mehrnews.com/archive?jr=831" target="_blank">طیبه بیات</a></address>
      <p> به گزارش <a href="https://www.mehrnews.com/">خبرگزاری مهر</a>،  مراسم تشییع پیکر امیر سرتیپ محمد جعفر لهراسبی امروز با حضور جمعی از فرماندهان و مسئولان عالی رتبه نیروهای مسلح، همرزمان و خانواده آن مرحوم در شهرک امید تهران برگزار شد.</p>
      <p>امیر سرتیپ ناصر آراسته رئیس هیئت معارف جنگ شهید سپهبد علی صیاد شیرازی در این مراسم ضمن تسلیت عروج شهادت گونه این فرمانده دوران دفاع مقدس، گفت: این امیر بزرگوار در سخت‌ترین دوران جنگ تحمیلی با تمام توان برای دفاع از مرزهای مقدس جمهوری اسلامی ایران حضور داشت و یکی از تاثیرگذارترین فرماندهان صحنه نبرد بود.</p>
      <p>وی افزود: امیر لهراسبی همواره مورد توجه شهید صیاد شیرازی بود به طوری که شهید صیاد شیرازی در مورد ایشان می فرمودند: دو خصلت صداقت و شجاعت در وجود امیر لهراسبی موج می‌زند.</p>
      <p>امیر محمد جعفر لهراسبی از جانبازان و فرماندهان دوران دفاع مقدس بود که در روزهای آغازین جنگ تحمیلی در منطقه عملیاتی دزفول اقدامات موثر و شجاعانه ای در نبرد با دشمن بعثی از خود نشان داد.</p>
      <p> امیر لهراسبی در عملیات‌های مختلفی از جمله فتح المبین بیت المقدس و سایر عملیات ها به عنوان فرمانده یگان‌های عمده و عمل کننده حضور داشت و مسئولیت‌هایی همچون فرمانده تیپ ۲ لشکر ۹۲ زرهی اهواز، فرمانده لشکر ۱۶ زرهی قزوین و معاون بازرسی ستاد کل نیروهای مسلح را عهده دار بود.</p>
      <p>دریافت درجه سرتیپی از سوی فرماندهی معظم کل قوا و دریافت نشان درجه دو فتح از معظم له از جمله افتخارات دیگر این فرمانده پیشکسوت ارتش است.</p>
    </article>
  </body>
</html>