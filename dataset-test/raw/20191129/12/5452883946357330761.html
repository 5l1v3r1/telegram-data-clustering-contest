<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/attualita/messa-sicurezza-manutenzione-strade-provinciali-29-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-29T12:07:00+00:00"/>
    <meta property="og:title" content="Messa in sicurezza e manutenzione delle strade provinciali: approvati progetti per 3,9 milioni"/>
    <meta property="og:description" content="Le parole del Presidente della Provincia"/>
  </head>
  <body>
    <article>
      <h1>Messa in sicurezza e manutenzione delle strade provinciali: approvati progetti per 3,9 milioni</h1>
      <h2>Le parole del Presidente della Provincia</h2>
      <address><time datetime="2019-11-29T12:07:00+00:00">29 Nov 2019, 12:07</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/59606468500678/movie_20191125_195124-2.mp4"/>
      </figure>
      <p>Approvati i progetti esecutivi per una serie di lavori di messa in sicurezza e manutenzione straordinaria di strade provinciali. Questi progetti si aggiungono agli interventi che sono già in corso da alcuni mesi sulle arterie di competenza dell’Ente e che stanno interessando varie aree del territorio. Già completati i lavori nelle zone di Atripalda, Aiello del Sabato, San Michele di Serino. A breve cominceranno nella frazione Tropeani di Grottolella. Il Servizio Viabilità e Infrastrutture Stradali della Provincia ha approvato il progetto esecutivo per la messa in sicurezza della Sp 189 che attraversa il territorio della contrada Oscata di Bisaccia e della Sp 281 Fondo Valle Ufita.</p>
      <p>Due i lotti programmati per un investimento complessivo di due milioni di euro. Ammonta, invece, a un milione di euro l’importo dei lavori per la messa in sicurezza della Sp 42 che attraversa i Comuni di Chianche e Torrioni e la Sp 55 tra Santa Paolina e Montefusco. Per la manutenzione straordinaria della Sp 67 che da Candida raggiunge la SS 7 Ofantina è prevista una somma pari a 300mila euro, mentre si arriva 600mila euro per le Strade Provinciali 80, 132 e 194 che attraversano il territorio di Avella e del Mandamento. I progetti esecutivi che sono stati approvati dal Servizio Viabilità e Infrastrutture Stradali rientrano nel Programma Annuale delle Opere Pubbliche e saranno finanziati nell’ambito del protocollo d’intesa sottoscritto tra la Provincia e la Regione Campania.</p>
      <p>“Stiamo cercando di rispondere a tutti i problemi che si registrano sulla rete stradale di nostra competenza – dichiara il presidente Domenico Biancardi – Già diversi gli interventi eseguiti. In corso altri cantieri e a breve ne partiranno altri. La Provincia sta investendo importanti risorse per garantire la sicurezza degli automobilisti che percorrono le nostre arterie”.</p>
    </article>
  </body>
</html>