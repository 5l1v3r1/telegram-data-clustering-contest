<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/ministrul-agriculturii-se-spala-pe-maini-de-situatia-monstruoasa-de-la-midia-nu-aveam-nicio-atributie_1408138.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T12:27:36+00:00"/>
    <meta property="og:title" content="Ministrul Agriculturii se SPALĂ pe mâini de situația MONSTRUOASĂ de la Midia: Nu aveam nicio atribuție"/>
    <meta property="og:description" content="Ministerul Agriculturii nu avea aici nicio atribuţie în cazul incidentului din portul Midia, iar preşedintele Autorităţii Naţionale Sanitar..."/>
  </head>
  <body>
    <article>
      <h1>Ministrul Agriculturii se SPALĂ pe mâini de situația MONSTRUOASĂ de la Midia: Nu aveam nicio atribuție</h1>
      <address><time datetime="2019-11-29T12:27:36+00:00">29 Nov 2019, 12:27</time> by <a rel="author">Loredana Codruț</a></address>
      <p>Ministerul Agriculturii nu avea aici nicio atribuţie în cazul incidentului din portul Midia, iar preşedintele Autorităţii Naţionale Sanitar Veterinare şi pentru Siguranţa Alimentelor (ANSVSA) imediat după ce a fost numit a fost chiar pe vapor, a declarat vineri, ministrul Agriculturii, Adrian Oros, la Forumul Internaţional al Marilor Fermieri - RALF, conform <a href="https://www.agerpres.ro/">Agerpres.</a></p>
      <p>"Am spus-o şi cu alte ocazii, ministerul Agriculturii nu avea aici nicio atribuţie. Lucrurile sunt foarte clare. Sunt atribuţii ale Comitetului pentru situaţii de urgenţă. Colegii de la ANSVSA aveau obligaţia, la îmbarcare, de a supraveghea dacă animalele sunt îmbarcate în condiţii de sănătate şi bunăstare şi, sigur, medicii veterinari aveau obligaţia după ce animalele au fost salvate să le asigure ajutorul, o primă asistenţă. Acest lucru s-a întâmplat de alaltăieri, de când am reuşit să numim un preşedinte al Autorităţii mai responsabil care imediat după ce a fost numit în acea noapte a fost în Midia chiar pe vapor", a spus Adrian Oros, întrebat dacă îşi reproşează ceva referitor la incidentul din portul Midia şi la modul în care au acţionat autorităţile pentru a salva oile.</p>
      <p>El a menţionat că în aceste momente este mai puţin important să încercăm să găsim cine nu şi-a făcut treaba pentru că se vor face anchete şi se va vedea cine nu şi-a făcut treaba, dar problema este cum pot fi extrase cadavrele foarte rapid şi apoi incinerate în aşa fel încât să nu constituie o "bombă ecologică".</p>
      <p>Adrian Oros a spus că au fost salvate 122 de oi, dar că între timp unele au murit sau au fost eutanasiate pentru că erau grav afectate.</p>
      <p>De asemenea, ministrul Agriculturii a afirmat că există discuţii între ONG-uri care vor să adopte animalele şi proprietari.</p>
      <p>Întrebat dacă se gândeşte să interzică exportul de animale vii pentru a încuraja pe cel de carne, el a spus că are un proiect depus în Parlament care nu prevede interzicerea, ci respectarea condiţiilor de bunăstare în timpul transportului animalelor, iar regulamentul european să fie respectat şi atunci când vasele cu animale vii părăsesc Uniunea Europeană. Unii transportatorii, mai ales cei care făceau comerţ în zona Golfului, spuneau că nu sunt obligaţi să respecte regulamentul ce prevede îndeplinirea condiţiilor de bunăstare până la destinaţie. Printre aceste condiţii se numără prezenţa a acel puţin un medic veterinar la bord care să monitorizeze tot ceea ce se întâmplă pe vapor cu animalele vii.</p>
      <p>Adrian Oros a mai declarat că proiectul prevede ca pe perioada caniculei şi când condiţiile climatice nu permit să fie sistat exportul de animale vii.</p>
    </article>
  </body>
</html>