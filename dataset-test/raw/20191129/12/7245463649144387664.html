<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58821/codemasters-wyscigowi-specjalisci-kupili-tworcow-project-cars.html"/>
    <meta property="og:site_name" content="CD-Action"/>
    <meta property="article:published_time" content="2019-10-29T12:53:00+00:00"/>
    <meta property="og:title" content="Codemasters: Wyścigowi specjaliści kupili twórców Project CARS"/>
    <meta property="og:description" content="Brytyjskie firmy łączą siły, a fani realistycznych symulatorów jazdy mogą im tylko przyklasnąć."/>
  </head>
  <body>
    <article>
      <h1>Codemasters: Wyścigowi specjaliści kupili twórców Project CARS</h1>
      <address><time datetime="2019-10-29T12:53:00+00:00">29 Oct 2019, 12:53</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Brytyjskie firmy łączą siły, a fani realistycznych symulatorów jazdy mogą im tylko przyklasnąć.</p>
      <p>Slightly Mad Studios, twórcy Need for Speed: Shift oraz Shift 2, wyrwali się na początku mijającej dekady na wolność i postanowili zająć się czymś zaskakująco ambitnym: realistycznym symulatorem jazdy tworzonym bez pomocy wielkich wydawców i finansowanym bezpośrednio przez fanów. Owocem ich pracy było Project CARS (Community Assisted Racing Simulator, czyli symulator wyścigów wspierany przez społeczność) – nieoszlifowany diament, który zachwycał realizmem, grafiką czy fizyką, a jednocześnie był pełen błędów, miał problemy z modelem jazdy niektórych samochodów oraz nie oferował żadnego systemu kariery, co zniechęcało mniejszych zapaleńców. Studio poprawiło następnie swoje wyniki jeszcze lepszą „dwójką” i obecnie pracuje nad kolejnym sequelem.</p>
      <p>Po latach niezależności Slightly Mad znowu znalazło się pod skrzydłami większej spółki, lecz tym razem nikt chyba z tego powodu narzekać nie będzie. Brytyjskie Codemasters ogłosiło bowiem właśnie, że kupiło twórców Project CARS. W związku z tą decyzją nie dojdzie do żadnych istotnych zmian personalnych – stanowisko prezesa zachowa założyciel studia, Ian Bell. Fanów gier wyścigowych z pewnością taka kolej rzeczy nie smuci – w końcu co jak co, ale mało które firmy w naszej branży lepiej do siebie pasują.</p>
      <related>
        <h4>Podobne newsy</h4>
        <a href="https://www.cdaction.pl/news-48843/grid-autosport-zmierza-na-ios-a.html"/>
        <a href="https://www.cdaction.pl/news-48232/dirt-4-zapowiedziano-kolejna-odslone-serii-wideo-galeria.html"/>
        <a href="https://www.cdaction.pl/news-48098/micro-machines-world-series-zmierza-na-pc-ps4-i-xbo.html"/>
        <a href="https://www.cdaction.pl/news-39040/oferty-weekendowe-serwisow-sklepcdactionpl-cdppl-steam-gamersgate-gmg-i-gogcom-2507-2707.html"/>
        <a href="https://www.cdaction.pl/news-35604/nadjezdza-grid-3-codemasters-szukaja-testerow-obytych-z-grid-2.html"/>
      </related>
    </article>
  </body>
</html>