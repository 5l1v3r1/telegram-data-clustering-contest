<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/huawei-potvrdzuje-android-10-je-dostupny-pre-dalsie-zariadenia-aj-na-slovensku/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-29T12:23:01+00:00"/>
    <meta property="og:title" content="Huawei potvrdzuje: Android 10 je dostupný pre ďalšie zariadenia aj na Slovensku!"/>
    <meta property="og:description" content="Spoločnosť Huawei rozposiela operačný systém Android 10 s najnovším užívateľským prostredím EMUI 10 do ďalších zariadení. "/>
  </head>
  <body>
    <article>
      <h1>Huawei potvrdzuje: Android 10 je dostupný pre ďalšie zariadenia aj na Slovensku!</h1>
      <h2>Dobré správy.</h2>
      <address><time datetime="2019-11-29T12:23:01+00:00">29 Nov 2019, 12:23</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Spoločnosť Huawei rozposiela operačný systém <a href="https://www.techbyte.sk/2019/09/android-10-je-vonku-aktualizaciu-dostavaju-vsetky-smartfony-google-pixel/">Android 10</a> s najnovším užívateľským prostredím EMUI 10 do ďalších zariadení. </b>
      </p>
      <p><b>Android 10 s EMUI 10</b> dostali ako prvé vlajkové lode <b>Huawei P30</b> a <a href="https://www.techbyte.sk/2019/05/recenzia-huawei-p30-pro/"><b>P30 Pro</b></a>. Teraz prišiel rad na smartfóny <b>Huawei P30 lite</b>, <a href="https://www.techbyte.sk/2018/10/recenzia-huawei-mate-20-pro/"><b>Mate 20 Pro</b></a>, <b>Mate 20</b>, <b>Mate 20X 5G</b>, <b>P smart 2019</b> a <b>Nova 5T.</b></p>
      <p>Výrobca nás informoval, že sa aktualizácia týka aj našich končín, teda zákazníkov zo Slovenska. Aktualizácia nesie číselné označenie <b>10.0.0.168</b> a stiahnuť sa dá cez <a href="https://play.google.com/store/apps/details?id=com.huawei.phoneservice&amp;hl=sk">aplikáciu HiCare</a>. Vybavený je ňou každý smartfón Huawei, poprípade sa dá stiahnuť z obchodu Google Play.</p>
      <figure>
        <img src="https://www.techbyte.sk/wp-content/uploads/2019/11/emui-10.jpg"/>
      </figure>
      <p>Dostupnosť aktualizácie potvrdzujeme na zariadení <b>Mate 20 Pro</b>, ktorý bol zakúpený mimo kapacít operátorov. Softvérový balíček je poriadne objemný. Má <b>4,5 GB</b>. Napriek tomu je možné, že niektorí užívatelia budú musieť na dostupnosť aktualizácie ešte chvíľu čakať, keďže sa zvykne šíriť v tzv. dávkach.</p>
      <p>Výrobca zároveň pripomenul, že sa zoznam kompatibilných zariadení bude rozširovať. Konkrétnejší však nebol. Ak ste aktualizáciu obdržali, spätnú väzbu môžete zanechať v diskusii pod článkom.</p>
    </article>
  </body>
</html>