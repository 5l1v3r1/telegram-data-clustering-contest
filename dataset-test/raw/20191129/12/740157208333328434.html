<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/plockie-podstawowki-z-nowym-sprzetem-wspiera-je-duza-panstwowa-spolka,136136.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T12:58:00+00:00"/>
    <meta property="og:title" content="Płockie podstawówki z nowym sprzętem. Wspiera je duża państwowa spółka"/>
    <meta property="og:description" content="Pracownie fizyczne i chemiczne 10 szkół podstawowych w Płocku, dzięki wsparciu PKN Orlen, zyskały nowy sprzęt dydaktyczny. To cześć realizowanego przez koncern programu edukacyjnego, w którego ramach w dwa lata przeznaczył on łącznie ok. 400 tys. zł."/>
  </head>
  <body>
    <article>
      <h1>Płockie podstawówki z nowym sprzętem. Wspiera je duża państwowa spółka</h1>
      <address><time datetime="2019-11-29T12:58:00+00:00">29 Nov 2019, 12:58</time> by <a rel="author">PAP/KM  </a></address>
      <h4>Pracownie fizyczne i chemiczne 10 szkół podstawowych w Płocku, dzięki wsparciu PKN Orlen, zyskały nowy sprzęt dydaktyczny. To cześć realizowanego przez koncern programu edukacyjnego, w którego ramach w dwa lata przeznaczył on łącznie ok. 400 tys. zł.</h4>
      <hr/>
      <p>Informując w piątek o wsparciu szkół podstawowych, PKN Orlen podkreślił, że celem programu edukacyjnego "jest zapewnienie młodym pokoleniom mieszkańców Płocka możliwości pozyskiwania nowych umiejętności i kompetencji, a co za tym idzie zachęcanie do zdobywania wiedzy". Koncern przypomniał, że inicjatywa ta realizowana jest w ramach większego programu "Orlen dla Płocka".</p>
      <p>- PKN Orlen od wielu lat angażuje się w inicjatywy na rzecz mieszkańców Płocka. To dla nas oczywiste i naturalne działanie, ponieważ koncern jest członkiem lokalnej społeczności. Szczególną uwagę przywiązujemy do edukacji dzieci i młodzieży. Dlatego po zakupie w ubiegłym roku sprzętu dydaktycznego dla sześciu płockich szkół ponadgimnazjalnych podjęliśmy decyzję o doposażeniu pracowni fizycznych i chemicznych w szkołach podstawowych - powiedziała Agata Pniewska, zastępca dyrektora biura marketingu sportowego, sponsoringu i eventów w koncernie.</p>
      <p>Podkreśliła, że unowocześnienie wyposażenia w pracowniach do nauki takich przedmiotów jak fizyka czy chemia "to w rzeczywistości inwestowanie przez PKN Orlen w rozwój przyszłych kadr".</p>
      <p>- Jestem przekonana, że więcej doświadczeń wykonanych przez młodzież dzięki nowemu sprzętowi będzie zachętą do wyboru kierunków ścisłych, których absolwenci są niezbędni do budowy i rozwoju nowoczesnego przemysłu - dodała.</p>
      <p>PKN Orlen zaznaczył, że zdecydował o przyznaniu dofinansowania wszystkim szkołom, które zgłosiły się do programu edukacyjnego. Wyjaśnił przy tym, że wśród kupionego wyposażenia do pracowni przedmiotowych znalazły się m.in. tablice interaktywne, elektroskop, zestaw do ćwiczeń elektrochemii, duży zestaw do chemii organicznej i nieorganicznej, zestaw wahadeł i symulator stanu materii, model silnika prądu elektrycznego, a także tor powietrzny z dmuchawą i licznikiem elektronicznym.</p>
      <p>W listopadzie 2018 r. pracownie fizyki i chemii sześciu szkół ponadgimnazjalnych w Płocku, dzięki dofinansowaniu przez PKN Orlen, zostały wyposażone w nowoczesny sprzęt dydaktyczny służący do przeprowadzania doświadczeń, m.in. z optyki czy akustyki.</p>
      <p> </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>