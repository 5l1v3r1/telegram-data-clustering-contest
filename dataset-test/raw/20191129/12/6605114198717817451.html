<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sztarvilag/hazai-sztarvilag/kitalalt-a-katona-egyik-muvesze-2060868/"/>
    <meta property="og:site_name" content="SZOLJON"/>
    <meta property="article:published_time" content="2019-11-29T12:00:00+00:00"/>
    <meta property="og:title" content="Kitálalt a Katona egyik művésze"/>
    <meta property="og:description" content="A színház igazgatója nevetett az áldozat panaszán, és eleinte egyáltalán nem vette komolyan a zaklatást."/>
  </head>
  <body>
    <article>
      <h6 class="kicker">EZT MONDTA</h6>
      <h1>Kitálalt a Katona egyik művésze</h1>
      <address>
        <time datetime="2019-11-29T12:00:00+00:00">29 Nov 2019, 12:00</time>
      </address>
      <h4>Máté Gábor nemrég azt nyilatkozta, hogy rögtön a zaklatás után értesült az esetről, és utána is járt a dolgoknak. Ezzel szemben a színház egyik művésze azt állítja: a Katona igazgatója csak nevetett az áldozat panaszán, és eleinte egyáltalán nem vette komolyan a zaklatást.</h4>
      <p>Máté Gábor egy interjúban azt nyilatkozta, hogy először a sértettel beszélt, majd megkereste Gothár Pétert, aki bocsánatot kért az áldozattól. Máté nyilatkozatával azonban egészen ellentétes információk birtokába jutott a <a href="https://ripost.hu/sztar/huha/kitalalt-a-katona-egyik-muvesze-ezt-mondta-mate-gaborrol-2180611/">Ripost</a>.</p>
      <p>Máté Gábor csütörtökön először szólalt meg a Katona József Színházban kirobbant zaklatási botrányról. Azt mondta: akár el is sumákolhatták volna, mit művelt Gothár Péter a folyosón vagy éppen a takarásban, de végül mégis kiálltak a nyilvánosság elé. Bár az igazgató – állítása szerint – azonnal intézkedett, miután a fülébe jutott a botrányos eset. A Ripost egy színházi forrásból egészen másról hallott: a zaklatást intellektuális kielégülésként emlegető direktor először csak legyintett, sőt nevetett a szégyenteljes eseten.</p>
      <blockquote>„Amikor egy évvel ezelőtt először szóltak Máté Gábornak, ő csak nevetett a dolgon! Aztán persze, miután többször is felhozták, mit művelt Gothár, határozottan kijelentette, hogy erről az esetről senki nem tudhat, nem kerülhet nyilvánosságra. Innentől kezdve felgyorsultak az események”</blockquote>
      <p>– kezdte a Katona egyik művésze.</p>
      <p>Máté azt is cáfolta a korábbi interjúban, hogy titoktartási szerződést íratott alá a színház dolgozóival. Szerinte csak egy olyan papírt tett a dolgozók elé, ami kimondja: nem készíthetnek felvételt arról, ami a társulati ülésen elhangzik. A neve elhallgatását kérő bennfentes azonban a lapnak elárulta, mi történt az ügy kirobbanása utáni reggelen:</p>
      <blockquote>„Máté mindenkit behívatott az irodájába, így kezdődött a nap. Mindenkivel közölte, hogy vagy aláírják a titoktartási szerződést, vagy repülnek”</blockquote>
      <p>– közölte az informátor.</p>
      <p>A színészek persze aláírták, hiszen a megélhetésük forgott kockán. Úgy tudni, azóta is félnek.</p>
      <p>Sajtóértesülések szerint tavaly decemberben, a Jean d’Arc főpróbáján érte abúzus az egyik színésznőt.</p>
      <blockquote>Gothár a színpadra lépés előtt hátulról megölelte őt és megfogta a nemi szervét.</blockquote>
      <p>Az esetet egy szemtanú jelentette, Gothár pedig végül bocsánatot kér. A lap szerint akkor bukott ki az egész, amikor néhány hete a vezetőség nem akarta elengedni a művészeit a Szegedi Szabadtéri Játékokra, mert a darabot Kerényi Miklós Gábor rendezte, aki korábban hasonló ügyben volt érintett. Ekkor valaki felvetette, hogy bizony a Katona vezetősége Kero helyett a saját háza táján is söprögethetne. Az érintett színésznő ekkor beszélt a tavalyi inzultusról.</p>
      <p> </p>
    </article>
  </body>
</html>