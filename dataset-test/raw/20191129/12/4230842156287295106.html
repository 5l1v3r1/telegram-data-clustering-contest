<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191129-den-svyatoyi-kateryny-2019-istoriya-i-tradytsiyi-svyata/"/>
    <meta property="og:site_name" content="ФАКТИ"/>
    <meta property="article:published_time" content="2019-11-29T12:28:46+00:00"/>
    <meta property="og:title" content="День святої Катерини 2019: історія і традиції свята"/>
    <meta property="og:description" content="7 грудня православні християни вшановуватимуть пам’ять святої Катерини, яка вважається покровителькою кохання та шлюбу. Що потрібно знати про історію свята і яких традицій дотримуватися – в матеріалі Фактів ICTV."/>
  </head>
  <body>
    <article>
      <h1>День святої Катерини 2019: історія і традиції свята</h1>
      <address>
        <time datetime="2019-11-29T12:28:46+00:00">29 Nov 2019, 12:28</time>
      </address>
      <p>7 грудня православні християни вшановуватимуть пам’ять святої Катерини, яка вважається покровителькою кохання та шлюбу. Що потрібно знати про історію свята і яких традицій дотримуватися – в матеріалі Фактів ICTV.</p>
      <p>Свята Великомучениця Катерина, руки якої домагався римський імператор, загинула мученицькою смертю заради кохання до свого Небесного нареченого – Ісуса Христа.</p>
      <h3>Історія Дня святої Катерини</h3>
      <p>Катерина народилася у 287 році в Олександрії. Дівчина походила з багатої та впливової родини. Вона була неймовірно<b> освіченою і добре відомою своїм розумом та красою</b>. Катерина знала багато мов, вивчила твори філософів та мудреців, досконало володіла ораторським мистецтвом.</p>
      <p>Руки освіченої красуні просили юнаки з найбільш знатних родин Римської імперії. Але жодному з них Катерина не могла подарувати своє серце. Дівчина мріяла бачити своїм чоловіком людину, яка перевершить її в усьому.</p>
      <figure>
        <img src="https://fakty.com.ua/wp-content/uploads/2019/11/29/3f8e981c7a6de5cf680b69db6c79b61d_XL-768x415.jpg?1575018824"/>
      </figure>
      <p>Щоб допомогти дочці, мати відвела її за порадою до святого старця. Він прилучив дівчину до християнства. Після цього до Катерини<b> уві сні явився Ісус Христос</b>. Він подарував їй каблучку і назвав дівчину своєю нареченою. Прокинувшись, Катерина дійсно побачила перстень на своїй руці.</p>
      <p>З того часу дівчина почала активно проповідувати християнство. Одного разу Катерина прийшла до храму під час святкового жертвопринесення. Вона закликала імператора Максиміана відмовитися від язичництва з його жорстокими обрядами та прилучитися до християнської віри.</p>
      <p><b>Читайте:</b> <a href="https://fakty.com.ua/ua/lifestyle/20191025-tserkovni-svyata-posty-ta-pomynalni-dni-kalendar-na-2020-rik/">Церковні свята, пости та поминальні дні – календар на 2020 рік</a></p>
      <p>Імператор запросив філософів і мудреців, щоб вступити в суперечку з дівчиною і переконати її облишити християнство. Але вони не встояли перед силою її віри. Навпаки, самі навернулися до християнства, через що імператор звелів стратити мудреців.</p>
      <p>Максиміан запропонував Катерині стати його дружиною за умови, що вона стане язичницею. Дівчина відмовилася. Жорстокий імператор наказав<b> піддати красуню тортурам та стратити</b>. За переказами, ангели перенесли тіло вбитої дівчини на вершину найвищої гори Синаю. Частки мощів святої Катерини зараз знаходяться в Німеччині.</p>
      <h3>Традиції на День святої Катерини</h3>
      <p>Яких традицій варто дотримуватись в День святої Катерини? Свята Катерина – <b>покровителька шлюбу та кохання</b>. Саме її здавна просять про щастя в шлюбі.</p>
      <figure>
        <img src="https://fakty.com.ua/wp-content/uploads/2019/11/29/aln9eE_5a8fcc95756873_63354571-tmb-720x411xfill.jpg?1575018823"/>
      </figure>
      <p>Вранці заведено йти до церкви та ставити свічку. Якщо помолитися перед іконою Святої Катерини, посміхнеться сімейне щастя.</p>
      <p>Раніше напередодні свята дівчата збиралися разом, аби<b> ворожити на судженого</b>. Церква таку традицію не заохочувала.</p>
      <p>На світанку потрібно було зрізати вишневі гілки та поставити їх у воду біля ікон. Якщо з’являлось листя та квіти, це було добре знамення: на дівчину незабаром чекає весілля.</p>
      <p>Існувала традиція приносити “жертву тополі”. На дерево накидали хустку, щоб шлюб був вдалим, а дівчині не довелося стати вдовою.</p>
      <p>Заміжні жінки просили про потомство: біля ікони ставили три свічки, “щоб навіки не переривався рід”.</p>
      <p>У чоловіків теж була традиція ворожити в День Святої Катерини. Гілки вишні ставили в воду. Якщо до Різдва вони засихали, це означало, що у дружини буде поганий характер. А як з’явиться листя – в шлюбі пощастить, бо дівчина буде лагідна та життєрадісна.</p>
      <p>До речі, Факти ICTV склали <a href="https://fakty.com.ua/ua/lifestyle/20191127-tserkovni-svyata-kalendar-na-2019-rik/">календар церковних свят на 2019 рік</a>.</p>
    </article>
  </body>
</html>