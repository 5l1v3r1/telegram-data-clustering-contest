<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/khvanakha-otklonyavane-na-voda-ot-studena-407876.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-29T12:55:28+00:00"/>
    <meta property="og:title" content="Хванаха отклоняване на вода от &quot;Студена&quot;"/>
    <meta property="og:description" content="Подготвен е комплексен план, който ще бъде въведен незабавно в действие със съдействието на МРРБ"/>
  </head>
  <body>
    <article>
      <h1>Хванаха отклоняване на вода от "Студена"</h1>
      <address>
        <time datetime="2019-11-29T12:55:28+00:00">29 Nov 2019, 12:55</time>
      </address>
      <p>Областният управител на Перник Ирена Соколова заедно с експерти, инженери, спелеолози и специалисти по ВиК установиха неправомерно отклоняване на огромни водни количества от водосборния район на язовир "Студена". Това заяви тя по време на обществен експертен съвет, на който бяха поканени да присъстват и протестиращите, които настояват за нейната оставка.  През последните 10 дни Соколова и експертите са обходили основните водоизточници на язовир Студена, съобщиха от Областната управа.</p>
      <p>"Преди три дни видях бентовете за отклоняване на цялата вода от един от основните водоизточници при маловодие с тръба, отвеждаща към помпена станция, каза Соколова. Още на следващия ден (на 28 ноември 2019 г.) се установява увеличение на дебита към язовир Студена с 418 литра в секунда, при само 44 литра в секунда на 27 ноември. В същото време се установява, че помпената станция не работи. Ако някой си е позволил да отклонява водни запаси в този период на безводие трябва да понесе своята отговорност. Веднага подавам сигнал в прокуратурата", обяви Соколова. Тя допълни, че с неин подпис не може да се източи или напълни язовир Студена.</p>
      <p>Областният управител, хидролози, геолози и ВиК инженери са намерили решение с въвеждане на допълнителни водоизточници към язовир "Студена".</p>
      <p>Атанас Русев, инженер и спелеолог обясни по време на обществения експертен съвет, че е подготвен комплексен план, който е входиран в Областна администрация - Перник и ще бъде въведен незабавно в действие със съдействието на МРРБ.</p>
      <p>С разработения план в много кратки срокове, по-малко от месец във водосбора на язовира ще постъпват количества вода, които надвишават ежедневното потребление.</p>
      <p>"Софийска вода" с екипа на Атанас Русев днес са взели проби от водоизточниците за установяване на физико-химични и микробиологични показатели.</p>
    </article>
  </body>
</html>