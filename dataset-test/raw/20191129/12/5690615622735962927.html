<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838532-v-odesi-politseyskikh-pidozryuyut-u-nezakonnomu-zatrimani-ta-pobitti-pidozryuvanogo"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T12:15:00+00:00"/>
    <meta property="og:title" content="В Одесі поліцейських підозрюють у незаконному затриманні та побитті підозрюваного"/>
    <meta property="og:description" content="КИЇВ. 29 листопада. УНН. Трьох поліцейських Головного управління національної поліції в Одеській області підозрюють у перевищені службових повноважень. Про …"/>
  </head>
  <body>
    <article>
      <h1>В Одесі поліцейських підозрюють у незаконному затриманні та побитті підозрюваного</h1>
      <address><time datetime="2019-11-29T12:15:00+00:00">29 Nov 2019, 12:15</time> by <a rel="author">Роман Рудський</a></address>
      <p><b>КИЇВ. 29 листопада. УНН. </b>Трьох поліцейських Головного управління національної поліції в Одеській області підозрюють у перевищені службових повноважень. Про це <b>УНН</b> повідомили у пресслужбі Державного бюро розслідувань.</p>
      <p>"Слідчі теруправління Державного бюро розслідувань, розташованого у місті Миколаєві, повідомили про підозру у перевищенні службових повноважень та незаконному затриманні підозрюваного трьом оперуповноваженим відділу кримінальної поліції Київського відділу поліції в місті Одесі Головного управління національної поліції в Одеській області", - йдеться в повідомленні.</p>
      <p>За даними слідства, правоохоронці безпідставно застосували силу, кайданки та здійснили незаконний привід учасника кримінального провадження до відділення поліції. У службовому кабінеті підозрювані почали наносити потерпілому удари руками та ногами по голові та тулубу, чим спричинили йому тілесні ушкодження середньої тяжкості.</p>
      <p>Поліцейським інкримінують перевищення влади або службових повноважень працівником правоохоронного органу, якщо вони супроводжувалися насильством або погрозою застосування насильства, застосуванням зброї чи спеціальних засобів (ч. 2 ст. 365 Кримінального кодексу України), а також завідомо незаконне затримання, привід, домашній арешт або тримання під вартою (ч. 1 ст. 371 Кримінального кодексу України). </p>
      <p>У разі доведення вини, підозрюваним загрожує покарання у вигляді позбавлення волі на строк від трьох до восьми років з позбавленням права обіймати певні посади чи займатися певною діяльністю на строк до трьох років.</p>
      <p>Нагадаємо, у Дніпрі чотирьох поліцейських <a href="https://www.unn.com.ua/uk/news/1835809-u-dnipri-suditimut-chotirokh-politseyskikh-za-katuvannya">обвинувачують</a> у катуванні людей.</p>
    </article>
  </body>
</html>