<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/biznes/2019/11/29/3998810_optimizmut_v_stroitelstvoto_i_turgoviiata_na_drebno/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T12:03:00+00:00"/>
    <meta property="og:title" content="Оптимизмът в строителството и търговията на дребно расте предпразнично"/>
    <meta property="og:description" content="Данните на Националния статистически институт показват, че през ноември общият показател на бизнес климата нараства с 1.2 пункта в сравнение с октомври."/>
  </head>
  <body>
    <article>
      <h1>Оптимизмът в строителството и търговията на дребно расте предпразнично</h1>
      <address><time datetime="2019-11-29T12:03:00+00:00">29 Nov 2019, 12:03</time> by <a rel="author" href="https://www.dnevnik.bg/author/419" target="_blank">Татяна Димитрова</a></address>
      <p>С наближаването на празниците оптимизмът на мениджърите в строителството и в търговията на дребно се засилва. Компаниите, инвестиращи в жилищни сгради казват, че покрай получаваните бонуси към заплатите в края на годината някои хора решават да се огледат да покупка на ново жилище, а търговците на дребно по принцип разчитат на големи приходи в края на годината заради по-активното пазаруване. Данните на Националния статистически институт показват, че през ноември общият показател на бизнес климата нараства с 1.2 пункта в сравнение с октомври, което се дължи на подобрената конюнктура в строителството и търговията на дребно.</p>
      <p><b>Промишленост.</b> Съставният показател "бизнес климат в промишлеността" запазва приблизително равнището си от предходния месец. Анкетата регистрира известен оптимизъм у мениджърите за бизнес състоянието на предприятията през следващите шест месеца, което е съпроводено и с благоприятни очаквания за дейността им през следващите три месеца.</p>
      <p>Несигурната икономическа среда и недостигът на работна сила продължават да са основните пречки за развитието на бизнеса.</p>
      <p>За продажните цени в промишлеността по-голяма част от мениджърите очакват те да останат без промяна през следващите три месеца.</p>
      <p><b>Строителство.</b> През ноември съставният показател "бизнес климат в строителството" се повишава с 2.3 пункта, което се дължи на по-благоприятните оценки и очаквания на строителните предприемачи за бизнес състоянието на предприятията. По тяхно мнение настоящата осигуреност с поръчки се увеличава, докато прогнозите им за дейността през следващите три месеца са леко влошени.</p>
      <p>Най-сериозните затруднения за дейността в сектора остават недостигът на работна сила, несигурната икономическа среда и конкуренцията в бранша.</p>
      <p>По отношение на продажните цени в строителството мениджърите прогнозират запазване на тяхното равнище през следващите три месеца.</p>
      <p><b>Търговия на дребно.</b> Съставният показател "бизнес климат в търговията на дребно" нараства с 2.7 пункта в резултат на подобрените оценки и очаквания на търговците на дребно за бизнес състоянието на предприятията. По-благоприятни са и прогнозите им за обема на продажбите през следващите три месеца.</p>
      <p>Конкуренцията в бранша, недостатъчното търсене и несигурната икономическа среда продължават да са основните фактори, ограничаващи развитието на бизнеса, като през последния месец се наблюдава засилване на негативното им влияние.</p>
      <p>За продажните цени търговците очакват те да останат без промяна през следващите три месеца.</p>
      <p><b>Услуги. </b>През ноември съставният показател "бизнес климат в сектора на услугите" запазва нивото си от октомври. Прогнозите на мениджърите за развитието на бизнеса в сектора през следващите шест месеца са оптимистични, като и очакванията им за търсенето на услуги през следващите три месеца се подобряват.</p>
      <p>Най-сериозната пречка за дейността на предприятията остава конкуренцията в бранша, следвана от несигурната икономическа среда и недостига на работна сила.</p>
      <p>По отношение на продажните цени в сектора на услугите преобладаващите очаквания на мениджърите са за запазване на тяхното равнище през следващите три месеца.</p>
    </article>
  </body>
</html>