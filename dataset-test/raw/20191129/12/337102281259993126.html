<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D9%87%D8%AF%DB%8C-%DA%A9%D8%B1%D9%88%D8%A8%DB%8C-%D8%A8%D8%AA%D8%B1%D8%B3%DB%8C%D8%AF-%D8%A7%D8%B2-%D8%B1%D9%88%D8%B2%DB%8C-%DA%A9%D9%87-%D9%85%D8%B1%D8%AF%D9%85-%D8%A8%D9%81%D9%87%D9%85%D9%86%D8%AF-%D8%AF%D8%B1-%D8%A8%D8%A7%D8%B7%D9%86-%D8%B0%D8%A7%D8%AA-%D8%B4%D9%85%D8%A7-%DA%86%DB%8C%D8%B3%D8%AA-20191129/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-29T12:48:58+00:00"/>
    <meta property="og:title" content="هشدار مهدی کروبی به حاکمان: بترسید از روزی که مردم بفهمند در باطن ذات شما چیست"/>
    <meta property="og:description" content="دو روز بعد از آن که محمد خاتمی نسبت به ناآرامی‌های اخیر کشور واکنش نشان داد، مهدی کروبی که از ٩ سال پیش همچنان در حصر است، با انتشار پیامی از &quot;ماشین سرکوب&quot; و &quot;خشونت غیرقابل وصف&quot; حکومت انتقاد کرد و هشدار داد که در صورت ادامۀ این سیاست‌ها، وضعیت ایران..."/>
  </head>
  <body>
    <article>
      <h1>هشدار مهدی کروبی به حاکمان: بترسید از روزی که مردم بفهمند در باطن ذات شما چیست</h1>
      <address>
        <time datetime="2019-11-29T12:48:58+00:00">29 Nov 2019, 12:48</time>
      </address>
      <p>
        <b>دو روز بعد از آن که محمد خاتمی نسبت به ناآرامی‌های اخیر کشور واکنش نشان داد، مهدی کروبی که از ٩ سال پیش همچنان در حصر است، با انتشار پیامی از "ماشین سرکوب" و "خشونت غیرقابل وصف" حکومت انتقاد کرد و هشدار داد که در صورت ادامۀ این سیاست‌ها، وضعیت ایران بار دیگر به انقلاب منتهی خواهد شد.</b>
      </p>
      <p><a href="http://sahamnews.org/2019/11/311614/">در پیامی که به تاریخ ٢٨ نوامبر/٧</a><a href="http://sahamnews.org/2019/11/311614/"> آذر در سایت سحام نیوز منتشر شد، </a>مهدی کروبی پس از تسلیت به مردم ایران به خاطر کشته‌شدگان ناآرامی‌های اخیر، از مقامات قضایی می‌خواهد که "زمینه اخلاص و رهایی بازداشت شدگان" را فراهم آورند.</p>
      <p>کروبی می‌نویسد که خروج آمریکا از برجام و تحریم‌ها باعث شده تا حکومت ایران به بهانۀ جنگ اقتصادی، "حکومت به شیوه قجری" را پیش بگیرد.</p>
      <p>کروبی می‌نویسد: "ملتی که منافع ملی‌اش قربانی منافع و تصمیم های غیر عقلایی جمع اندکی گردیده این روزها سخنان عجیبی می شنود". کروبی که سرلشکر سلامی ، فرمانده کل سپاه پاسداران را "سرلشکر یک شبه" می‌خواند، سخنان وی را "سفیهانه" توصیف می‌کند و می‌افزاید: "فرمانده جدید سپاه اعتراض به حق مردم را جنگ و سناریو کامل جهانی می نامد... از سکوت رجال سیاسی و جریان‌های مؤثر در قبال چنین فجایعی در عجبم".</p>
      <p>کروبی در پایان به حکومت هشدار می‌دهد که اگر فکری به حال "فساد، تحقیر، تبعیض و نابرابری حاکم" نکند و اگر "مردم بفهمند در باطن ذات شما چیست"، بار دیگر انقلاب رخ خواهد داد.</p>
      <p>طی ناآرامی‌هایی که از نیم شب ٢۴ آبان شروع شد، اکثر شخصیت‌های شناخته‌شدۀ اصلاح‌طلب سکوت خود را حفظ کردند. فقط در همان روزهای نخست – ٢۵ آبان – "<a href="http://sahamnews.org/2019/11/311604/">بیانیۀ جمعی از فعالان سیاسی در دفاع از حق اعتراض و محکومیت خشونت"</a> با امضای ٧٧ نفر از شخصیت‌های سیاسی منتشر شد که اکثراً اصلاح‌طلب به شمار می‌آیند. اسامی محسن آرمین، سعید حجاریان، مصطفی تاجزاده، علیرضا رجایی، عیسی سحرخیز و الهه کولایی در میان امضا‌کنندگان به چشم می‌خورد.</p>
      <p>اما بیانیۀ ٧٧ نفر چندان واکنشی برنینگیخت. سرانجام دو روز قبل از انتشار پیام مهدی کروبی، محمد خاتمی رئیس جمهوری پیشین، در جمع تعدادی از فعالان سیاسی به وضعیت بحرانی کشور اشاره کرد و گفت: "بسیاری از معترضان خشونت نکردند، اما انکار نمی‌توان کرد که تخریب‌ها و تلاش برای انحراف اعتراض‌ها به آشوب هم وجود داشت و احیاناً سازمان‌یافته بود". او در عین حال تأکید کرد که هیچ حکومتی حق ندارد در مواجهه با معترضان به خشونت و سرکوب متوسل شود. به گفتۀ خاتمی باید "صف معترضان مسالمت‌جو را از کسانی که طالب آشوب‌اند جدا نمود".</p>
    </article>
  </body>
</html>