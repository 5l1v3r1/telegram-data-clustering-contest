<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/29/7103651/"/>
    <meta property="og:site_name" content="Європейська правда"/>
    <meta property="article:published_time" content="2019-11-29T12:45:00+00:00"/>
    <meta property="og:title" content="Україна пропонує Польщі спільний контроль в найбільш завантажених пунктах пропуску"/>
    <meta property="og:description" content="Україна запропонувала польській стороні організувати спільний контроль в пунктах пропуску, де спостерігається найбільший інтенсивний рух."/>
  </head>
  <body>
    <article>
      <h1>Україна пропонує Польщі спільний контроль в найбільш завантажених пунктах пропуску</h1>
      <address>
        <time datetime="2019-11-29T12:45:00+00:00">29 Nov 2019, 12:45</time>
      </address>
      <p>Україна запропонувала польській стороні організувати спільний контроль в пунктах пропуску, де спостерігається найбільший інтенсивний рух.</p>
      <p>Про це повідомляє "Європейська правда" з посиланням на пресслужбу українського Міністерства інфраструктури.</p>
      <p>Під час зустрічі міністрів інфраструктури України й Польщі, яка відбулася 28 листопада у Львові, сторони обговорили питання "організації комфортного та ритмічного переміщення пасажирів та збільшення пасажиропотоку автомобільним транспортом, скорочення часу простою на кордоні як пасажирського, так і вантажного транспорту".</p>
      <p>"Запропоновано польській стороні організувати спільний контроль в пунктах пропуску, де спостерігається найбільший інтенсивний рух", - йдеться у повідомленні.</p>
      <p>Зазначається, що "розмежування пасажирської та вантажної ділянок в пункті пропуску "Краківець" визначено сторонами одним із пріоритетів в розвитку прикордонної інфраструктури на українсько-польській ділянці державного кордону".</p>
      <p>Будівельні роботи в Краківці повинні розпочатись орієнтовно навесні 2020 року, кажуть у Мінінфраструктури.</p>
      <p>В рамках реалізації контрактів відповідно до Договору між урядом України та урядом Польщі про надання кредиту на умовах пов’язаної допомоги, проєкти з капітального ремонту заплановані на підходах до 4 пунктів пропуску (КПП "Утилуг", КПП "Рава Руська", КПП "Смільниця", КПП "Грушів"), у 2020 році очікується початок виконання робіт з капітального ремонту після затвердження проектної документації.</p>
      <p>"Реалізація вказаних контрактів дозволить розвантажити автомобільну дорогу М-10 Львів – Краківець", - переконують в уряді.</p>
      <p>За результатами зустрічі українські перевізники додатково отримають 5 000 польських дозволів, <b><a href="https://www.eurointegration.com.ua/news/2019/11/29/7103641/">заявили </a></b>у Криклія.</p>
    </article>
  </body>
</html>