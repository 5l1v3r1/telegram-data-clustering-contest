<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/29/844929"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-29T12:19:00+00:00"/>
    <meta property="og:title" content="পছন্দের প্রার্থীকে ভোট দেওয়ায় শিক্ষককে হাতুড়িপেটা"/>
    <meta property="og:description" content="নড়াইলের লোহাগড়ায় নিজ পছন্দের প্রার্থীকে ভোট দেওয়ায় মো.  ফরহাদ (৪৪) নামের এক শিক্ষককে লাঠি দিয়ে মারপিটসহ হাতুড়িপেটা করেছে পরাজিত প্রার্থীর লোকজন। স্থানীয় শালনগর মডার্ন একাডেমির পরিচালনা পর্ষদের নির্বাচনের জের ধরে গতকাল বৃহস্পতিবার (২৮ নভেম্বর) রাত সাড়ে ১০টার দিকে এ ঘটনা ঘটে। আক্রান্ত শিক্ষকের স্বজনরা জানান, শালনগর মডার্ন একাডেমির শিক্ষক মো. ফরহাদ শালনগর গ্রামের জসিম উদ্দিনের বাড়িতে ভাড়া থাকেন। গতকাল বৃহস্পতিবার রাত সাড়ে ১০টার দিকে ওই এলাকার ১০-১২ জন লোক ওই ভাড়া বাড়িতে গিয়ে ঘর থেকে শিক্ষক ফরহাদকে ডেকে বাইরে আনে। এ সময় তারা লাঠি ও হাতুড়ি দিয়ে বেদম মারপিট করে। গুরুতর অসুস্থ অবস্থায় পরিবার ও গ্রামের লোকজন তাঁকে উদ্ধার করে নড়াইল সদর হাসপাতালে নিয়ে যান। লোহাগড়া উপজেলা মাধ্যমিক শিক্ষা কর্মকর্তা মো. আব্দুল হামিদ ভূঁইয়া বলেন, 'শান্তিশৃঙ্খলা রক্ষায় গত ২৪ নভেম্বর আমার অফিসে শালনগর মডার্ন একাডেমির পরিচালনা পর্ষদ সভাপতি পদে নির্বাচন অনুষ্ঠিত হয়। এর আগে ১৮ নভেম্বর সদস্য পদে নির্বাচন  হয়। সভাপতি পদে রাজা নির্বাচিত হন। তাঁর প্রতিদ্বন্দ্বী প্রার্থী ছিলেন সালেক মুন্সী। লোহাগড়া হাসপাতালের আবাসিক চিকিৎসা কর্মকর্তা মো.  আব্দুল্লাহ…"/>
  </head>
  <body>
    <article>
      <h1>পছন্দের প্রার্থীকে ভোট দেওয়ায় শিক্ষককে হাতুড়িপেটা</h1>
      <address><time datetime="2019-11-29T12:19:00+00:00">29 Nov 2019, 12:19</time> by <a rel="author">লোহাগড়া (নড়াইল) প্রতিনিধি</a></address>
      <p>নড়াইলের লোহাগড়ায় নিজ পছন্দের প্রার্থীকে ভোট দেওয়ায় মো.  ফরহাদ (৪৪) নামের এক শিক্ষককে লাঠি দিয়ে মারপিটসহ হাতুড়িপেটা করেছে পরাজিত প্রার্থীর লোকজন।</p>
      <p>স্থানীয় শালনগর মডার্ন একাডেমির পরিচালনা পর্ষদের নির্বাচনের জের ধরে গতকাল বৃহস্পতিবার (২৮ নভেম্বর) রাত সাড়ে ১০টার দিকে এ ঘটনা ঘটে।</p>
      <p>আক্রান্ত শিক্ষকের স্বজনরা জানান, শালনগর মডার্ন একাডেমির শিক্ষক মো. ফরহাদ শালনগর গ্রামের জসিম উদ্দিনের বাড়িতে ভাড়া থাকেন। গতকাল বৃহস্পতিবার রাত সাড়ে ১০টার দিকে ওই এলাকার ১০-১২ জন লোক ওই ভাড়া বাড়িতে গিয়ে ঘর থেকে শিক্ষক ফরহাদকে ডেকে বাইরে আনে। এ সময় তারা লাঠি ও হাতুড়ি দিয়ে বেদম মারপিট করে। গুরুতর অসুস্থ অবস্থায় পরিবার ও গ্রামের লোকজন তাঁকে উদ্ধার করে নড়াইল সদর হাসপাতালে নিয়ে যান।</p>
      <p>লোহাগড়া উপজেলা মাধ্যমিক শিক্ষা কর্মকর্তা মো. আব্দুল হামিদ ভূঁইয়া বলেন, 'শান্তিশৃঙ্খলা রক্ষায় গত ২৪ নভেম্বর আমার অফিসে শালনগর মডার্ন একাডেমির পরিচালনা পর্ষদ সভাপতি পদে নির্বাচন অনুষ্ঠিত হয়। এর আগে ১৮ নভেম্বর সদস্য পদে নির্বাচন  হয়। সভাপতি পদে রাজা নির্বাচিত হন। তাঁর প্রতিদ্বন্দ্বী প্রার্থী ছিলেন সালেক মুন্সী।</p>
      <p>লোহাগড়া হাসপাতালের আবাসিক চিকিৎসা কর্মকর্তা মো.  আব্দুল্লাহ-আল মামুন বলেন, ওই শিক্ষককে সরাসরি নড়াইল সদর হাসপাতালে চিকিৎসার জন্য নেওয়া হয়েছে বলে শুনেছি।</p>
      <p>লোহাগড়া থানার ভারপ্রাপ্ত কর্মকর্তা (ওসি) মো. আলমগীর হোসেন বলেন, শিক্ষককে মারপিটের ঘটনায় মামলা দায়ের করা হয়েছে। এ ঘটনায় একজনকে গ্রেপ্তার করা হয়েছে। </p>
    </article>
  </body>
</html>