<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2412804,Premier-League-koniec-koszmaru-Arsenalu-Unai-Emery-odprawiony"/>
    <meta property="og:site_name" content="Polskie Radio"/>
    <meta property="article:published_time" content="2019-11-29T12:15:00+00:00"/>
    <meta property="og:title" content="Premier League: koniec koszmaru Arsenalu. Unai Emery odprawiony"/>
    <meta property="og:description" content="Unai Emery nie jest już trenerem grającego w angielskiej Premier League Arsenalu. Na ten ruch zanosiło się już od dłuższego czasu, a forma &quot;Kanonierów&quot; nie zwiastowała przełomu."/>
  </head>
  <body>
    <article>
      <h1>Premier League: koniec koszmaru Arsenalu. Unai Emery odprawiony</h1>
      <address>
        <time datetime="2019-11-29T12:15:00+00:00">29 Nov 2019, 12:15</time>
      </address>
      <p>
        <b>Unai Emery nie jest już trenerem grającego w angielskiej Premier League Arsenalu. Na ten ruch zanosiło się już od dłuższego czasu, a forma "Kanonierów" nie zwiastowała przełomu.</b>
      </p>
      <p>Można powiedzieć, że decyzja włodarzy Arsenalu była spowodowana słabymi wynikami piłkarzy z Emirates Stadium w ostatnich spotkaniach, jednak Emery od miesięcy nie mógł liczyć na pozytywne opinie.</p>
      <figure>
        <iframe data-src="https://twitter.com/BleacherReport/status/1200360503324708864?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Po niezłym początku rozgrywek klub nie zwyciężył ani razu w ostatnich 7 spotkaniach, zresztą za kadencji Hiszpana kibice mogli już przyzwyczaić się do wpadek ze słabszymi rywalami. Po dawnym Arsenalu, który potrafił nie przegrać meczu w całym sezonie, nie pozostało już nic.</p>
      <p>Czarę goryczy przelała czwartkowa porażka w Lidze Europy z Eintrachtem Frankfurt 1:2, która do siedmiu przedłużyła serię bez zwycięstwa Arsenalu we wszystkich rozgrywkach. W Premier League londyńczycy ostatnie zwycięstwo odnieśli 6 października.</p>
      <p>"Decyzję podjęto z powodu występów i wyników, które nie są na wymaganym poziomie" - napisano w oświadczeniu.</p>
      <p>Wydaje się, że nawet krytycy Arsene'a Wengera mogli zatęsknić za Francuzem, który w maju 2018 roku ustąpił ze stanowiska. Był najdłużej pracującym szkoleniowcem w historii klubu ze stolicy Anglii, przez 22 lata zbudował klub i to w dużej mierze on był autorem największych sukcesów z początku tego wieku. W ostatnich latach jego panowania Arsenal stopniowo oddalał się od czołówki.</p>
      <p>W poprzednim sezonie Unai Emery poprowadził Arsenal do 5. miejsca w lidze oraz awansował do finału Ligi Europy, w którym "Kanonierzy" przegrali z Chelsea. Obecnie Arsenal po 13. kolejkach zajmuje 8. miejsce w tabeli Premier League z dorobkiem 18 punktów.</p>
      <figure>
        <iframe data-src="https://twitter.com/Ladbrokes/status/1200370148357660672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Czy ponad rok pracy Hiszpana był czasem straconym dla Arsenalu? Wśród wielu kibiców z pewnością panuje takie przekonanie. Były szkoleniowiec Sevilli i PSG nie potrafił sprawić, że gra zespołu ulegnie stabilizacji, wydał spore pieniądze na wzmocnienia, ale jego drużyna cały czas grała rozczarowująco - miała przebłyski, jednak cały czas zawodziła przede wszystkim w obronie. Notoryczne były koszmarne błędy, trener miał problemy ze znalezieniem lidera szatni, kibice mieli coraz więcej zastrzeżeń do postawy zespołu.</p>
      <p>Tymczasowym trenerem "Kanonierów" został mianowany dotychczasowy asystent Hiszpana, Szwed Fredrik Ljungberg, który grał w Arsenalu w latach 1998-2007. Dwukrotnie zdobył z nim mistrzostwo Anglii. W roli pierwszego szkoleniowca zadebiutuje w niedzielę w wyjazdowym meczu z Norwich City. </p>
      <p>Kto przejmie misję odbudowy potęgi zasłużonego zespołu? Nazwisk na liście jest kilka, a wśród najpoważniejszych kandydatów wymienia się m.in. Carlo Ancelottiego, którego notowania w Napoli mocno osłabły, a także wolnego w tym momencie Massimiliano Allegriego i Nuno Espirito Santo, szkoleniowca Wolverhampton. </p>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2409265,Premier-League-Manchester-City-wygrywa-w-meczu-na-szczycie-udany-powrot-Mourinho"/>
      </related>
    </article>
  </body>
</html>