<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191129-nemzeti-nyomozo-iroda-nyomozas-kispest-lackner-csaba.html"/>
    <meta property="og:site_name" content="Origo"/>
    <meta property="article:published_time" content="2019-11-29T12:59:00+00:00"/>
    <meta property="og:title" content="Nyomoz a rendőrség a korrupt kispesti szocialisták ügyében"/>
    <meta property="og:description" content="Egyelőre vesztegetés elfogadása a gyanú a kokainozó MSZP-s képviselőről előkerült hangfelvételek alapján."/>
  </head>
  <body>
    <article>
      <h1>Nyomoz a rendőrség a korrupt kispesti szocialisták ügyében</h1>
      <address><time datetime="2019-11-29T12:59:00+00:00">29 Nov 2019, 12:59</time> by <a rel="author">Both Hunor</a></address>
      <p>
        <b>Vesztegetés elfogadásának gyanúja miatt már a Nemzeti Nyomozó Iroda (NNI) folytat nyomozást a kispesti szocialistákhoz köthető, az önkormányzati választások előtt nyilvánosságra került kép- és hangfelvételek ügyében. Írja a <a href="https://pestisracok.hu/szorul-a-hurok-mar-a-nemzeti-nyomozo-iroda-vizsgalja-a-kispesti-szocialistak-korrupcios-botranyat/">Pesti Srácok.</a> Ahogy arról korábban már beszámoltunk, a kispesti botrány nem akar csendesedni, hiszen néhány napja írtunk arról, hogy az okóber elején kirobbant, és őt is jelentősen érintő gigabotrány ellenére duplájára emelték a Mr. Negyven Százaléknak becézett Kránitz Krisztián fizetését a vagyonkezelő élén. Azaz pontosan úgy történt, ahogy azt korábban a kólanak nevezett fehér por és alkohol társaságában a kispesti korrupciógyanús ügyekről nyíltan beszélő Lackner Csaba megjósolta.</b>
      </p>
      <p> Ahogy arról korábban az <a href="https://www.origo.hu/itthon/20191127-megduplaztak-a-kispesti-szocialista-korrupcios-botrany-foszereplojenek-fizeteset.html">Origo</a> részletesen beszámolt, október elején robbant a kispesti gigabotrány: a Hírtv és a Magyar Nemzet hozta nyilvánosságra azokat a kép- és hangfelvételeket, amelyeken Lacker Csaba, kispesti szocialista képviselő kólának nevezett fehér por és alkohol társaságában beszélt teljesen nyíltan a kispesti zűrös, korrupciógyanús ügyletekről. <br/><mark>A beszélgetésekből kiderült, hogy Kránitznak egy vélhetően korrupciós ügyletből neki 12 millió, míg Gajda Péter polgármesternek csak hárommillió forint jutott. A vagyonkezelő igazgatóját a különböző visszaosztások miatt Mr. Negyven Százaléknak is gúnyolták a háta mögött.</mark></p>
      <p>Lackner mesélt arról is, hogy a helyi MSZP kiszavazta Kránitzot az őszi önkormányzati választások jelöltjei közül. A hangfelvételek alapján Lackner és Gajda ezek után nem akarták elengedni Kránitz kezét.</p>
      <figure>
        <img src="https://cdn.nwmgroups.hu/s/img/i/1910/20191026lackner-kranitz-es-gajda.jpg?w=644&amp;h=473"/>
        <figcaption>Lackner, Kránitz és Gajda<cite>Forrás: Facebook</cite></figcaption>
      </figure>
      <p>Lackner azt javasolta, hogy a vagyonkezelő igazgatójának adjanak egy külsős alpolgármesteri helyet, és rúgják ki Rátkay Andrea korábbi alpolgármestert. A felvételek szerint ezt nem tudták letárgyalni az ellenzéki összefogás többi pártjával. Ezután Lackner elmondása szerint Gajda Péter ötlete volt, hogy<br/>Kránitzot nevezzék ki a vagyonkezelő igazgatójának újabb öt évre, dupla fizetésért.</p>
      <p>A vonatkozó hangfelvétel valamikor a nyár elején készült, most pedig pontosan ez történt, amely tovább erősíti a hangfelvételen elhangzott információk hitelességét.</p>
      <p>Lackner arról beszél, hogy ő és Gajda Péter hogyan akarja megmenteni Kránitzot. Erre több terv is volt, például az is, hogy „Krinyót" el kellene indítani a DK vagy a Momentum színeiben.</p>
      <p>
        <mark>"A Péter meg egy hülye kijelentést tett, amit gyorsan lecsaptam. Újra gyorsan kinevezzük a Kránitzot 5 évre, dupla annyi fizetésért. Így is keres öt kiló bruttót, azt nem lehet a kétszeresére emelni."</mark>
      </p>
      <p>- mondta a hangfelvételen Lackner.</p>
      <p>Később az egyik beszélgető fél felveti: „de mire kapjon még ötszázezret havonta?". Lackner így válaszol: „Mert ez a párt erről szól, hogy megsegítjük, meg megvédjük a barátainkat."</p>
      <h3>Nyomoznak a kispesti ügyekben</h3>
      <p>A kispesti szocialisták ügyében még Tényi István tett feljelentést költségvetési csalás gyanújával, amit a Nemzeti Adó- és Vámhivatal (NAV) elutasított, ám a Fővárosi Főügyészség felhívására mégis nyomozást indítottak. Írja a Pesti Srácok cikke.</p>
      <aside>A főügyészség a PS-nek küldött korábbi tájékoztatása szerint hivatali visszaélés, vesztegetés elfogadása és kábítószerrel visszaélés felmerült gyanúja miatt a feljelentést az adóhatóság a BRFK-hoz is továbbította.</aside>
      <figure>
        <img src="https://cdn.nwmgroups.hu/s/img/i/1911/20191107xix-kerulet-kispest-onkormanyzat-alakulo15.jpg?w=644&amp;h=429"/>
        <figcaption>XIX kerület Kispest Önkormányzat alakuló ülése 2019 november 7-én<cite>Fotó: Szabó Gábor - Origo</cite></figcaption>
      </figure>
      <aside>A Budapesti Rendőr-főkapitányság (BRFK) végül gazdasági vesztegetés miatt rendelt el nyomozást, ám a Pesti Srácok birtokába került határozatból kiderül, hogy vesztegetés elfogadásának gyanújával november vége óta már a Nemzeti Nyomozó Iroda (NNI) Korrupció és Gazdasági Bűnözés Elleni Főosztálya folytat eljárást, egyelőre ismeretlen tettesek ellen.</aside>
      <related>
        <h4>KAPCSOLÓDÓ CIKK</h4>
        <a href="https://www.origo.hu/itthon/20191127-megduplaztak-a-kispesti-szocialista-korrupcios-botrany-foszereplojenek-fizeteset.html"/>
      </related>
    </article>
  </body>
</html>