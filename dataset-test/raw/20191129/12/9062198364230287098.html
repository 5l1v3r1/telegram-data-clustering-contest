<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3394216/kara-cuma-aldatmacasi"/>
    <meta property="og:site_name" content="Milli Gazete"/>
    <meta property="article:published_time" content="2019-11-29T12:56:00+00:00"/>
    <meta property="og:title" content="Kara Cuma aldatmacası"/>
    <meta property="og:description" content="Kapitalizmin dayattığı 'Kara Cuma' çılgınlığı başladı. Uzmanlar vatandaşları maddi manevi sömüren bu aldatmacaya karşı uyararak boykot etme çağrısında bulundu."/>
  </head>
  <body>
    <article>
      <h1>Kara Cuma aldatmacası</h1>
      <h2>Kapitalizmin dayattığı 'Kara Cuma' çılgınlığı başladı. Uzmanlar vatandaşları maddi manevi sömüren bu aldatmacaya karşı uyararak boykot etme çağrısında bulundu.</h2>
      <address>
        <time datetime="2019-11-29T12:56:00+00:00">29 Nov 2019, 12:56</time>
      </address>
      <p>Kapitalizmin dayatması olarak Türkiye'de de baş gösteren tüketim çılgınlığı maalesef toplumun her kesimini sarmış durumda.</p>
      <p>Tüketimi hızlandırmak, emeği sömürmek ve bunun içinde mal ve ürün satışı gerçekleştirmek için emperyalist güçlerin uygulamaya koyduğu uyduruk günlerden biri olan Kara Cuma çılgınlığı başladı. Uzmanlar ise vatandaşların bu aldatmacaya dikkat etmesini isteyerek boykot etme çağrısında bulunuyor.</p>
      <p>Patronların kârlarını artırmak ve tüketimi özendirmek için kullandıkları Kara Cuma denilen, yılda bir kez gelen kapitalist oyun başladı</p>
      <p>Küresel çapta milyarlarca dolarlık ticaret hacmi sağlayan Kara Cuma, ismi nedeniyle de ülkemizde tepkilere neden oluyor. Aslında aydınlık bereket huzur günü olan cuma ismi kullanılarak neyin algısı yapılıyor düşüdürücü.</p>
      <p>
        <b>Neden cuma ve neden kara?</b>
      </p>
      <p>Her şeyden önce bu gibi günler dünyanın tüm ülkelerinde farklı günlerde farklı isimlerde ekonomiyi ve sektörleri canlandırmak için farklı bahanelerle yapılıyor. Ancak Black Friday (BF) küresel çapta uygulanan nadir örneklerden.</p>
      <p>Amerika Birleşik Devletleri’nde (ABD) Şükran günü olan Kasım’ın dördüncü perşembesini takip eden cuma gününü ifade ediyor ve 1952’den bu yana Noel alışveriş sezonunun ilk günü kabul edilerek indirimler başlıyor.</p>
      <p>Resmi bir tatil olmayan bugüne ‘Kara’ denmesinin nedeni ise 1960'larda başlıyor. Dükkanların o gün daha hava aydınlanmadan çok erken açılması ve kararmadan kapanmaması, bunun yanı sıra alışveriş caddelerinde yaşanan yoğun araç ve insan trafiğinin neden olduğu günlük hayatı etkileyen olumsuzluklar bugüne ‘Kara Cuma’ denmesine sebep oluyor. Bu tabirin ilk kez Philadelphia kentinde kullanıldığı tahmin ediliyor.</p>
      <p>1980'lere kadar ABD’de belli bölgelerde uygulanan bu indirimler daha sonra 90'lar ve 2000'lerde giderek tüm ülkeye yayıldı. Alış veriş merkezleri ve dükkanların açılış saatleri iyice erkene alındı ve nihayet 2011 yılında perşembeyi cumaya bağlayan gece 24’te dükkanlar açılmaya başlandı. İnternet alış veriş sitelerinin de devreye girmesiyle ABD’de gerçekleşen bu indirim günü uluslararası çapta bir indirim gününe dönüştü ve tüm dünyada benimsendi.</p>
      <p>
        <b>Ölüm ve yaralanmalara sebep oldu</b>
      </p>
      <p>İndirimin başlama ve dükkanların açılış saatleri erkene alındıkça indirim için bekleyenlerin mağazalar önünde oluşturduğu kuyrukların zamanı ve şekli de değişti.</p>
      <p>Bir önceki günden çadır kurup kamp yapmaya başlayan müşteriler kimi zaman perşembe akşamını ve geceyi sokakta geçirmeyi tercih ediyor. Bu da izdihamın yanı sıra, ısınmak için propan gazı ve jeneratör kullanımı, oluşan kalabalığın acil çıkış kapılarını ve merdivenlerini tıkamasının yanı sıra  cinayet hırsızlık ve gasp gibi suç oranlarında artışa neden oldu.</p>
      <p>
        <b>CUMA TESADÜF DEĞİL!</b>
      </p>
      <p>Bu uygulamanın İslam dünyası için mübarek bir gün olan Cuma gününe denk gelmesinin tesadüf olmadığı belirtiliyor. Her fırsatta İslam dünyasını karalamaya çalışan, İslam dünyasını küçük gören Batı zihniyeti, bu uygulamada da Cuma gününü seçerek İslam dünyasının maneviyatına “Kara” adlandırmasıyla gölge düşürüyor. Emperyalist, kapitalist zihniyet, bu yolla hem maddi hem de manevi olarak İslam dünyasını sömürmeye çalışıyor.</p>
      <p>
        <b>'Efsane Cuma' diye yutturuyorlar!</b>
      </p>
      <p>Kapitalizmin dayattığı ‘Kara Cuma’ çılgınlığı, geçtiğimiz yıl gelen tepkiler üzerine 'Efsane Cuma' gibi isimlerle adlandırılıyor. Karanlık zihniyetlerin bu uygulaması ismi değişse de yine aynı amaca hizmet edeceği için bu aldatmacaya dikkat edilmesi isteniyor.</p>
    </article>
  </body>
</html>