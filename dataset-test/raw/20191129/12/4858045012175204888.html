<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/alerta-civila-in-filipine-taifun-puternic-la-orizont_1408157.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T12:40:15+00:00"/>
    <meta property="og:title" content="Alertă civilă în Filipine: taifun puternic la orizont"/>
    <meta property="og:description" content="Reprezentanţii Apărării Civile din Filipine i-au îndemnat vineri pe locuitori să se pregătească de sosirea unui puternic taifun ce se..."/>
  </head>
  <body>
    <article>
      <h1>Alertă civilă în Filipine: taifun puternic la orizont</h1>
      <address><time datetime="2019-11-29T12:40:15+00:00">29 Nov 2019, 12:40</time> by <a rel="author">Ionel Dancu, Reporter</a></address>
      <p>Reprezentanţii Apărării Civile din Filipine i-au îndemnat vineri pe locuitori să se pregătească de sosirea unui puternic taifun ce se îndreaptă spre coasta estică a ţării, relatează DPA, potrivit Agerpres.</p>
      <p>Taifunul Kammuri, însoţit de viteze ale vântului de 140 de kilometri la oră şi de rafale de până la 170 de kilometri la oră, se deplasează către Filipine, a indicat biroul de meteorologie în cel mai recent buletin informativ.</p>
      <p>''Creşterea în intensitate a Kammuri într-un super-taifun este puţin probabilă în acest moment, însă nu este exclusă'', a notat biroul de meteorologie.</p>
      <p>Biroul Apărării Civile (OCD) a lansat un apel către autorităţile locale şi locuitorii din regiunile Bicol, din est, Luzon, din nord şi zona metropolitană Manila să ia măsuri de precauţie înainte de sosirea taifunului Kammuri. ''Nu putem lăsa această furtună la întâmplare'', a declarat Ricardo Jalad, reprezentant OCD. ''Sfătuim locuitorii vizaţi să să se aştepte la posibile evacuări şi să ia măsuri de precauţie", a adăugat el.</p>
      <p>Potrivit prognozelor, Kammuri va ajunge în zona Filipine sâmbătă şi va provoca ploi torenţiale până săptămâna viitoare, în special în Manila şi regiuni centrale din Luzon.</p>
      <p>Filipine se confruntă anual, în medie, cu douăzeci de cicloane, ce provoacă inundaţii, alunecări de teren şi alte catastrofe.</p>
      <p>Unul dintre cele mai puternice taifunuri recente a fost Haiyan, care a lovit ţara în noiembrie 2013, ucigând peste 6.300 de oameni şi provocând strămutarea a peste 4 milioane de locuitori, notează DPA.</p>
    </article>
  </body>
</html>