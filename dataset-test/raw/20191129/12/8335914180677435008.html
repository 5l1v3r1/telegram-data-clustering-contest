<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/marinov-v-pirogov-ne-e-imalo-vzriv-ne-e-padala-stena-6102706"/>
    <meta property="og:site_name" content="Vesti"/>
    <meta property="article:published_time" content="2019-11-29T12:01:00+00:00"/>
    <meta property="og:title" content="Маринов: В „Пирогов“ не е имало взрив, не е падала стена"/>
    <meta property="og:description" content="Вътрешният министър изрази скептицизъм по отношение на предложението на патриотите в Закона за МВР да се разпише възможността доброволни отряди да контролират престъпността, най-вече ромската"/>
  </head>
  <body>
    <article>
      <h1>Маринов: В „Пирогов“ не е имало взрив, не е падала стена</h1>
      <h2>Вътрешният министър изрази скептицизъм по отношение на предложението на патриотите в Закона за МВР да се разпише възможността доброволни отряди да контролират престъпността, най-вече ромската</h2>
      <address><time datetime="2019-11-29T12:01:00+00:00">29 Nov 2019, 12:01</time> by <a rel="author">Надежда Неменски</a></address>
      <aside>
        <a href="https://vbox7.com/emb/external.php?vid=d5fb2b8455&amp;autoplay=1">Видео</a>
      </aside>
      <p>Вътрешният министър Младен Маринов коментира инцидента в института за спешна помощ „Пирогов” в кулоарите на парламента. „Оказва се, че няма и стена, която да е разрушена, има напукана. Най-вероятно първо е започнало горене, след което се е чуло нещо като пукот от високата температура”, каза той.</p>
      <p>Маринов потвърди, че разследващите работят и по версията, че инцидентът е възникнал заради запалена цигара. „Трябва да видим откъде е тръгнала искрата“, заяви той и каза, че е необходимо да се изчака излизането на експертизите.</p>
      <p>
        <a href="https://www.vesti.bg/bulgaria/novi-versii-za-vzriva-v-pirogov-6102675">Нови версии за взрива в „Пирогов”</a>
      </p>
      <p>
        <a href="https://www.vesti.bg/bulgaria/vzriv-i-pozhar-v-pirogov-ima-zhertvi-6102580">Взрив и пожар в "Пирогов", има жертви</a>
      </p>
      <p><b>Маринов коментира и идеята да се закупят бързи патрулни коли</b>,</p>
      <p>с които да се контролира скоростта на пътя. Той посочи, че това предложение е на Главна дирекция „Национална полиция“ и даването на близо 5 млн. лв. ще подпомогне полицията да налага още по- ефективен контрол. „В тази цена се включва и оборудването на тези автомобили. То е последна дума на техниката. Това не е практика само в България, ние тепърва започваме. На Запад тези неща съществуват от много отдавна“, заяви той.</p>
      <p>
        <a href="https://www.vesti.bg/bulgaria/mvr-shte-kupuva-visokoskorostni-koli-6102676">МВР ще купува високоскоростни коли</a>
      </p>
      <p>Министър Маринов уточни, че с помощта на тези технологии ще може да се прави разпознаване на номера, на крадени автомобили, на издирвани лица, а няма да се използва само за пътна безопасност. „Тук се търси оперативност на екипите, от друга при констатиране на опасно поведение, то да бъде спряно незабавно, за да се преустанови възможността да настъпят обществено опасни последици“, обясни той и добави, че видеоконтролът сега няма тази ефективност.</p>
      <p>Вътрешният министър изрази</p>
      <p><b>скептицизъм по отношение на предложението на патриотите в Закона за МВР да се разпише възможността доброволни отряди да контролират престъпността</b>,</p>
      <p>най-вече ромската. Искрен Веселинов от ВМРО пък заяви, че по време на разговорите не е изказал такава позиция.</p>
      <p>Според Маринов трябва да се помисли докъде да се разпростират правомощията на полицейските доброволци. „Ние работим по този въпрос и по текстове. То е малко по-различно от доброволчеството, което го има по линия на пожарната безопасност. Може да ползваме опит, но тук става въпрос за прилагане на полицейски правомощия”, обясни министърът и подчерта, че ще има дискусии и ще се обсъжда много,защото е нещо ново.</p>
      <p>
        <a href="https://www.vesti.bg/bulgaria/karakachanov-spirane-na-pomoshti-za-romite-i-zakoni-v-getata-6091797">Каракачанов: Спиране на помощи за ромите и закони в гетатa</a>
      </p>
      <p>На въпрос дали доброволчеството може да стигне до саморазправа, той посочи, че разликата между доброволците и полицейските служители е в това, че</p>
      <p><b>униформените преминават обучение и знаят как да не позволят в дадена ситуация напрежението да не ескалира</b>.</p>
      <p>„Всичките тези неща няма да ги има при доброволците, затова трябва да се помисли каква да е структурата и докъде да се разпростират техните правомощия. Все пак говорим за доброволчество, а не за борба с престъпността”, уточни министърът.</p>
      <p>Младен Маринов коментира, че държавата има органи и законодателство, което се бори ефективно с престъпността и добави, че в определени ситуации може да се ползват доброволци, както правят с ловните дружинки.</p>
      <p>Искрен Веселинов припомни, че при създаването на днешното управление са се договорили с ГЕРБ, че тази възможност трябва да залегне в закона.</p>
      <p>„Ние имахме разговор с министъра на излизане от залата да се уреди материята в Закона за МВР. Там трябва да се разпишат правомощията на тези доброволни отряди. Това трябва да бъдат</p>
      <p>
        <b>почтени граждани с необходимия образователен ценз, с чисто съдебно минало и които имат желание да подпомогнат МВР</b>
      </p>
      <p>в опазването на обществения ред. Тези хора трябва да преминат обучение”, коментира Веселинов и добави, че те ще имат право да предупреждават хората, които смятат да направят нарушение или престъпление.</p>
      <p>„Ако заловят, по време на извършване на престъпление гражданини, ще имат право да извършат граждански арест”, посочи той.</p>
      <p>Маринов заяви, че възможността за извършване на граждански арест сега е недопустим акт.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от <a href="https://play.google.com/store/apps/details?id=bg.vesti">Google Play </a>и <a href="https://itunes.apple.com/mk/app/vesti-bg/id495932400">AppStore</a>.</i>
      </p>
      <p>
        <i>За още любопитни новини от Vesti.bg последвайте страницата ни в <a href="https://www.instagram.com/vesti.bg_/">Instagram</a></i>
      </p>
    </article>
  </body>
</html>