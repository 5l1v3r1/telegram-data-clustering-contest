<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21911/magyarorszagon-is-kaphato-lett-az-lg-furcsa-szetszedheto-ketkijelzos-okostelefonja"/>
    <meta property="og:site_name" content="PC Forum"/>
    <meta property="article:published_time" content="2019-11-29T12:00:00+00:00"/>
    <meta property="og:title" content="Magyarországon is kapható lett az LG furcsa, szétszedhető, kétkijelzős okostelefonja"/>
    <meta property="og:description" content="A második kijelző több különböző módon, igénye szerint csatlakoztatható a telefonhoz"/>
  </head>
  <body>
    <article>
      <h1>Magyarországon is kapható lett az LG furcsa, szétszedhető, kétkijelzős okostelefonja</h1>
      <address><time datetime="2019-11-29T12:00:00+00:00">29 Nov 2019, 12:00</time> by <a rel="author">[hírszerkesztő]</a></address>
      <p>[LG] Már Magyarországon is kapható az LG legújabb G-szériás, csúcskategóriás okostelefonja, az LG G8XThinQ. A készülék különlegessége a továbbfejlesztett dupla kijelző (Dual Screen), amely 360 fokban, a felhasználó igényei szerint csatlakoztatható a telefonhoz. A G8XThinQ dupla kijelzője rendelkezik egy külső kijelzővel is, amin a telefon kinyitása nélkül láthatjuk többek közt a dátumot, időt és az akkumulátor állapotát.<br/><br/>A 2019-es, szeptemberi IFA kiállításon bemutatott készülékkel a felhasználók két azonos méretű kijelzőn két különböző feladatot kezelhetnek egyidejűleg, például csetelhetnek miközben videót néznek, vagy az egyik képernyőn e-mailt írhatnak, miközben a másikon egy prezentációt néznek, tehát sokkal gyorsabban és kényelmesebben navigálhatnak, kereshetnek, dolgozhatnak és kommunikálhatnak.<br/><br/>Míg a Dual Screen korábbi verziója két szögben volt csatlakoztatható a telefonhoz, az új verzió 360 fokban, a felhasználó igényei szerinti szögben használható, így 120 fokos használattal ideális például a mobilos játékokhoz, 140 fokban minilaptopként használható, de teljesen a telefon mögé is hajtható. Ha nincs szükség a második képernyőre, az elegáns kialakítású G8XThinQ egyszerűen kivehető a Dual Screen tokjából, így a felhasználók szabadon, akár út közben is választhatnak az egy- és kétkijelzős használat közül. A második képernyőn emellett egy külső kijelző is helyet kapott, amin a felhasználók többek között a pontos időről, a dátumról és az akkumulátor állapotáról tájékozódhatnak azonnal, a készülék kinyitása nélkül.</p>
      <figure>
        <img src="https://pcforum.hu/assets/site.pc/text/quicknews/21911/lg-g8x-2--dyn--fullviewsize.jpg"/>
        <figcaption>LG G8XThinQ</figcaption>
      </figure>
      <p>A dupla kijelzőhöz számos egyedi megoldást kínál az LG. A Game Pad funkciót kifejezetten a mobiljátékokhoz fejlesztették: a felhasználók az egyik képernyőn egy virtuális kontrollert használhatnak, így a másikon teljes egészében láthatják a játékteret anélkül, hogy az ujjaikkal fontos részleteket takarnának ki. A Smart Keyboard könnyen hordozható minilaptoppá alakítja a készüléket azzal, hogy az alsó képernyőt teljes értékű billentyűzetre váltja, amellyel gyorsabb és kényelmesebb az e-mailek és üzenetek írása, a böngészés és a prezentációk szerkesztése.</p>
      <figure>
        <iframe src="https://www.youtube.com/embed/EzA3U9iiid8" width="728" height="410" data-service="Youtube" scrolling="no"/>
      </figure>
      <p>Az LG G8XThinQ esetében az ujjlenyomat-leolvasót a kijelzőbe építették, az előlapi kamera pedig egy elegáns, vízcsepp alakú bevágásban kapott helyet, így a felhasználók a 6,4 hüvelykes FullVision kijelzőt teljes egészében kiélvezhetik. A készülék ezen felül egy 32MP-es előlapi kamerát és egy kettős hátlapi kamerarendszert kapott, kiegyensúlyozott sztereó hangzásáról két 1,2 W-os hangszóró, hosszú üzemidejéről pedig egy 4000 mAh-s akkumulátor gondoskodik.<br/><br/>Az LG G8XThinQ dupla kijelzős, csúcskategóriás okostelefon már kapható a Media Markt kínálatában, 249 990 forintos áron.</p>
    </article>
  </body>
</html>