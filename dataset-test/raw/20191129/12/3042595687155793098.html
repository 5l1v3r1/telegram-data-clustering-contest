<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/storm-etter-voldtektssang/71872601"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T12:30:34+00:00"/>
    <meta property="og:title" content="Storm etter «voldtektssang»"/>
    <meta property="og:description" content="Den danske Folketingsveteranen Bertel Haarder er i hardt vær etter harselas med en mye omtalt voldtektssak."/>
  </head>
  <body>
    <article>
      <h1>Storm etter «voldtektssang»</h1>
      <h2>Den danske Folketingsveteranen Bertel Haarder er i hardt vær etter harselas med en mye omtalt voldtektssak.</h2>
      <address><time datetime="2019-11-29T12:30:34+00:00">29 Nov 2019, 12:30</time> by <a rel="author">Johannes Fjeld</a></address>
      <p>Hvert år skriver den danske Venstre-veteranen og tidligere kulturministeren Bertel Haarder en julesang med politisk tilsnitt. Sangen sendes ut på Folketingets felles-e-post, stort sett til glede og latter.</p>
      <p>I år har imidlertid sangen ført til knallhard kritikk, ifølge den danske avisa <a href="https://www.berlingske.dk/politik/bertel-haarder-far-massiv-kritik-for-vers-om-voldtaegt-i-julesang-det-er?token=e23ef71a5565458e28492a3086d872b4530392fdb143a8644da4ab670c67756a&amp;tracked&amp;user=d7684e99b92244878159b7b16a6a6a79&amp;transactionId=881785">Berlingske</a>.</p>
      <p>
        <b>Årsaken er at Haarder harselerer med en voldtekt som angivelig fant sted i leiligheten til Ninna Hedeager Olsen (Enhedslisten), lederen for Teknik- og Miljøudvalget i København kommune.</b>
      </p>
      <p>En 30 år gammel mann ble idømt et års ubetinget fengsel for å ha voldtatt en kvinne i Olsens leilighet på Nørrebro i Danmark. Ifølge <a href="https://www.dr.dk/nyheder/politik/bertel-haarder-i-stormvejr-julesang-joker-med-voldtaegtssag-i-enhedslisten">DR</a> har mannen anket dommen til appellinstansen Østre Landsret.</p>
      <h3>«Felleseie»</h3>
      <p>I julesangen, som ifølge avisa er en tradisjon med dype røtter, skriver Haarder:</p>
      <p>
        <i>Helt anderledes hetero er Hedeager-drengen:<br/>Én var ej nok, han vill’ ha’ to med i borgmestersengen!<br/>Han møved’ med dem begge, og han pilled’ lidt for meget!<br/>Han tro’de, at i Enhedslisten var der fælleseje!<br/>MEN hvorfor skal de vær’ så striks’<br/>og hindre Enhedsliste-sex,<br/>lad han dog få en dejlig heks<br/>med hjem til jul!</i>
      </p>
      <p>Verset er et av flere i sangen som har ført til krass kritikk innad i Danmarks lovgivende forsamling. Berlingske har fått innsyn i e-post-korrespondanser mellom danske folkevalgte.</p>
      <p>
        <b>- Jeg er ikke snerpete, og jeg setter pris på dikterevnene dine, men med det siste verset mener jeg at du har «tapt grøtskjeen». Voldtekt kan vi ikke le av. Det er for alvorlig i mine øyne, skriver Sikandar Siddique fra partiet Alternativet, ifølge <a href="https://politiken.dk/indland/politik/art7525040/Bertel-Haarders-julesang-chokerer-kollegerne-med-et-vers-om-voldt%C3%A6gt">Politiken</a>.</b>
      </p>
      <h3>- Rystende og uverdig</h3>
      <p>Haarder har også fått passet påskrevet direkte fra partiet Enhedslistens leder Pernille Skipper. Hun reagerer på omtalen av offeret som «heks» og «felleseie».</p>
      <p>- Du er velkommen til å erte Enhedslisten, men å lage humor av voldtekt er simpelthen noe av det laveste jeg har sett på lenge. Og det sier ikke lite. Det er rystende og uverdig at slik kan komme fra et medlem av Folketinget, skriver hun i en e-post til Haarder.</p>
      <p>Hun avslutter med å oppfordre Haarder til å fjerne verset, og komme med en unnskyldning.</p>
      <h3>- Glede, ikke vrede</h3>
      <p>Overfor Belingske svarer Haarder at han ikke har hatt hensikt om å henge ut noen, og at han ville skape «glede, ikke vrede». Han omtaler det hele som en «julespøk».</p>
      <p>
        <b>- Hadde jeg visst at noen ville blitt støtt av dette, ville jeg skrevet det på en annen måte. Men jeg kan ikke se at jeg på noen måte forsvarer voldtekt, sier han.</b>
      </p>
      <p>Han mener det er for seint å slette verset nå som sangen er sendt ut, og sier at han tror de fleste syntes den var morsom.</p>
      <p>Versets nest siste vers har også fått oppmerksomhet. Her harselerer Haarder med transpersoner:</p>
      <p><i>Vi må ha’ ændret skiltene på toaletters døra / og ”hr.” og ”fru.” og ”mann” og ”kone” vil vi ikke høre! /</i> <i>N E J, det skal hedde ”høn” og ”trans” / og IKKE ”hendes” eller ”hans”.</i></p>
      <p>Ifølge DR har Haarder sendt ut en fellesmail der han skriver at han «mente å spøke, men ikke med voldtekt». Til Berlingske sier Pernille Skipper at Haarder har unnskyldt overfor henne, men at hun fortsatt oppfordrer ham til å unnskylde offentlig.</p>
    </article>
  </body>
</html>