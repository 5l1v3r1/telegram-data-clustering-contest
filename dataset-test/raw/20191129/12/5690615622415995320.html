<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838536-chorna-pyatnitsya-schodnya-naybilshiy-zabudovnik-rozpoviv-pro-programi-loyalnosti"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T12:25:00+00:00"/>
    <meta property="og:title" content="&quot;Чорна п'ятниця&quot; щодня: найбільший забудовник розповів про програми лояльності"/>
    <meta property="og:description" content="КИЇВ. 29 листопада. УНН. Акції та програми лояльності столичний забудовник ХК “Київміськбуд” пропонує постійно. Про це розповіла Директор …"/>
  </head>
  <body>
    <article>
      <h1>"Чорна п'ятниця" щодня: найбільший забудовник розповів про програми лояльності</h1>
      <address><time datetime="2019-11-29T12:25:00+00:00">29 Nov 2019, 12:25</time> by <a rel="author">Петро Івасюк</a></address>
      <p><b>КИЇВ. 29 листопада. УНН.</b> Акції та програми лояльності столичний забудовник ХК “Київміськбуд” пропонує постійно. Про це розповіла Директор департаменту продажів і маркетингу холдингу Тетяна Маркова.</p>
      <p>“Акційні програми у нас постійні і передбачені для всіх житлових комплексів, які реалізує Компанія. Тому наші програми лояльності не залежать від „чорної п’ятниці“. Причому, знижки є навіть при купівлі квартири у розстрочку і на готове житло. Ми прекрасно розуміємо, яка це важлива і дороговартісна покупка для кожного, а тому готові дещо „підбадьорювати“ наших клієнтів. Адже головна філософія „Київміськбуд“ — у всіх має бути житло”, — пояснила Маркова позицію “Київміськбуду”.</p>
      <p>Вона додала, що в компанії на сьогоднішній день діє кілька програм лояльності.</p>
      <p>“Найперша — знижка за умови повної оплати. Її сума може бути різною, в залежності від комплексу, в середньому це 10-15%, що доволі суттєво. Також ми надаємо знижки, хоч і невеликі, у випадку, коли людина не може сплатити всю суму одразу і купує квартиру у розстрочку. Адже навіть 1-2% — це приємна винагорода для покупця”, — розповіла Маркова.</p>
      <p>Вона повідомила, що зараз активно укладають угоди люди за державними програмами підтримки учасників АТО та вимушених переселенців.</p>
      <p>“Київська міська державна адміністрація виділила кошти на програму „50 на 50“ для допомоги таким людям, а ми, як компанія, 80% акцій якої належать громаді міста, активно підтримали цю ініціативу. На сьогодні маємо вже понад 30 заявок від покупців. До участі у програмі акредитовані ЖК Медовий і ЖК Каховська. Також ЖК Медовий обраний і Фондом сприяння молодіжному житловому будівництву для забезпечення житлом за їх програмами. І, ймовірно, після затвердженого вчора порядку надання державних пільгових кредитів, покупців житла серед учасників АТО і переселенців у нас стане ще більше”, — вважає Маркова.</p>
      <p>Представник компанії додала, що часто люди запитують про розстрочку на готові квартири.</p>
      <p>“Хочу підкреслити, що забудовник — не банк, йому постійно потрібні кошти на будівництво, закупівлю комплектуючих, тому розстрочка надається лише на період будівництва, до введення будинків в експлуатацію. Ви сплачуєте за квадратні метри, ми їх будуємо. Для більш довгих виплат краще обрати іпотечний кредит, тим більше, що банки зараз дають позику на квартиру з пільговими періодами по відсоткам до 2 років. „Київміськбуд“ у питаннях іпотеки співпрацює з „Кристалбанком“ і „Укргазбанком“”, — пояснила вона.</p>
      <p>Маркова додала, що “розробляти програми лояльностей — це як обирати подарунок, дуже хочеться зробити людині, якій даруєш, приємне”, а тому компанія запроваджує і особливі акції.</p>
      <p>“У нас бувають особливі акції, скажімо, до дня закоханих, чи до весняних свят, або як нещодавно, зробили на Хелловін „бісову знижку“ на квартиру під № 666 і знайшовся не забобонний сміливець, вірніше, сміливиця, яка одразу приїхала її купувати. І я впевнена, що житиме вона у цій квартирі щасливо і благополучно, адже наша компанія зводить будинки з любов’ю до людей. Чи будуть додаткові акції до Нового року — поки що це секрет, а от що ціни будуть рости — це вже достовірний факт, хоча він мало радує і покупців, і забудовників. Тому найкращий час купувати квартиру завжди сьогодні, адже завтра все може змінитися”, — роз’яснила Маркова.</p>
    </article>
  </body>
</html>