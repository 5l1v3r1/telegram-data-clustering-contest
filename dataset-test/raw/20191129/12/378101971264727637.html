<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1688379/euro-2020-sorteggio-gironi-diretta-rai2-sky"/>
    <meta property="og:site_name" content="Tvblog"/>
    <meta property="article:published_time" content="2019-11-29T12:08:05+00:00"/>
    <meta property="og:title" content="Euro 2020, sorteggio gironi in diretta su Rai2 (Marchisio opinionista) e Sky"/>
    <meta property="og:description" content="L'ex calciatore di Juve e Nazionale debutta come opinionista in Rai."/>
  </head>
  <body>
    <article>
      <h1>Euro 2020, sorteggio gironi in diretta su Rai2 (Marchisio opinionista) e Sky</h1>
      <h2>L'ex calciatore di Juve e Nazionale debutta come opinionista in Rai</h2>
      <address><time datetime="2019-11-29T12:08:05+00:00">29 Nov 2019, 12:08</time> by <a rel="author" href="https://www.tvblog.it/author/3849/massimo-galanto" target="_blank">Massimo Galanto</a></address>
      <p>Domani, sabato 30 novembre, alle 18.00, <b>Rai2</b> trasmetterà in diretta la cerimonia ufficiale del sorteggio per i prossimi Campionati Europei di calcio, in programma a partire da giugno 2020. Curato da Rai Sport, l'evento vedrà in studio il vice direttore della testata, <b>Enrico Varriale</b>, con l’opinionista Gianfranco Teotino e per la prima volta sugli schermi Rai in veste di esperto, <b>Claudio Marchisio</b>, ex calciatore della Juventus e della Nazionale (già visto in questa veste su Sky).</p>
      <p>In conduzione, <b>Simona Rolandi</b>, mentre in collegamento in diretta da Bucarest ci sarà l’inviato Aurelio Capaldi, il quale proporrà le interviste ai protagonisti, a cominciare dal Ct della Nazionale azzurra, Roberto Mancini. La telecronaca del sorteggio per comporre i gironi dell’Europeo -che prenderà il via a Roma il prossimo 12 Giugno - è affidata ad <b>Alberto Rimedio</b> mentre <b>Stefano Bizzotto</b> confezionerà le schede delle squadre avversarie dell’Italia e delle altre favorite per la vittoria del titolo continentale.</p>
      <p>Il sorteggio sarà trasmesso in diretta anche su Sky Sport Collection e Sky Sport 24.</p>
      <p>LE FASCE DEL SORTEGGIO (in maiuscolo le nazioni ospitanti)</p>
      <p><b>PRIMA FASCIA</b>: Belgio, ITALIA, INGHILTERRA, GERMANIA, SPAGNA, Ucraina <br/><b>SECONDA FASCIA</b>: Francia, Polonia, Svizzera, Croazia, OLANDA, RUSSIA <br/><b>TERZA FASCIA</b>: Portogallo, Turchia, DANIMARCA, Austria, Svezia, Repubblica Ceca <br/><b>QUARTA FASCIA</b>: Galles, Finlandia, vincitrici spareggi Leghe A, B, C, D</p>
    </article>
  </body>
</html>