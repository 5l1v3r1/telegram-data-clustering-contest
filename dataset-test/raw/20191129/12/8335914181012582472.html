<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/niama-da-zakrivat-intenzivnoto-otdelenie-na-pediatriiata-6102708"/>
    <meta property="og:site_name" content="Vesti"/>
    <meta property="article:published_time" content="2019-11-29T12:17:00+00:00"/>
    <meta property="og:title" content="Няма да закриват интензивното отделение на Педиатрията"/>
    <meta property="og:description" content="Това заяви Кирил Ананиев"/>
  </head>
  <body>
    <article>
      <h1>Няма да закриват интензивното отделение на Педиатрията</h1>
      <h2>Това заяви Кирил Ананиев</h2>
      <address>
        <time datetime="2019-11-29T12:17:00+00:00">29 Nov 2019, 12:17</time>
      </address>
      <aside>
        <a href="https://vbox7.com/emb/external.php?vid=b8bbe4bca6&amp;autoplay=1">Видео</a>
      </aside>
      <p>Няма да бъде закривано интензивното отделение на Педиатрията.</p>
      <p>Това стана ясно от изказването на министъра на здравеопазването Кирил Ананиев от парламентарната трибуна. Поводът е преустановеният прием на деца в интензивното отделение на СБАЛДБ "Проф. д-р Иван Митев".</p>
      <p>
        <a href="https://www.vesti.bg/bulgaria/sprian-e-priemyt-v-intenzivnoto-na-stolichnata-detska-bolnica-6102623">Спрян е приемът в интензивното на столичната детска болница</a>
      </p>
      <p>По-рано тази седмица, съвместно с представители на Центъра за спешна медицинска помощ – София и на болниците "Проф. д-р Иван Митев", "Н. И. Пирогов", "Александровска" и Националната кардиологична болница, е създадена пълна организация – алгоритъм на действие, начин на комуникация между отделните лечебни заведения – така че на всички деца да бъде оказана адекватна и навременна медицинска помощ.</p>
      <p>И трите болници – "Пирогов", НКБ и "Александровска" разполагат с необходимия кадрови ресурс, апаратура и техника, за да гарантират лечението на децата. </p>
      <p>Министър Ананиев посочи, че усилията на Министерството на здравеопазването са насочени към изчистване на кадровите проблеми, които стоят в момента пред интензивното отделение на Педиатрията.</p>
      <p>"Назначил съм комисия, която ще направи пълен анализ на капацитета на отделението и ще бъдат предприети всички необходими действия за привеждането му в нормален работен режим", беше категоричен Ананиев.</p>
      <p>
        <a href="https://www.vesti.bg/bulgaria/bez-priem-na-speshni-sluchai-v-pediatriiata-kakvo-sledva-6102642">Без прием на спешни случаи в педиатрията, какво следва</a>
      </p>
      <p>"Използвам случая, за да се обърна отново към всички родители – няма да остане нито едно дете, на което да не бъдат оказани необходимите медицински грижи. Ние имаме прекрасни лекари и лечебни заведения, които се грижат за децата", посочи още той.</p>
      <p>Той припомни, че през май месец тази година правителството отпусна 1,7 млн. лв. за Педиатрията. Освен това бяха увеличени цените на основните клинични пътеки, по които работи лечебното заведение, а лимитирането на легла в детските отделения и клиники беше премахнато.</p>
      <p>От парламентарната трибуна министър Ананиев призова въпросът да не се политизира, защото са предприети всички необходими мерки за справяне със ситуацията.</p>
      <p>Относно резултатите от проверката във връзка с починалото 3-годишно дете здравният министър информира, че по-рано днес е получил втори предварителен доклад. Причината е, че все още в Изпълнителна агенция "Медицински надзор" не са постъпили всички медицински документи по случая, в т.ч. и докладите от независимите експерти.</p>
      <p>"За съжаление се изисква още технологично време и за да бъде проверката напълно обективна, се налага срокът да бъде удължен отново", коментира министър Ананиев пред журналисти.</p>
      <p>Пред медии министърът взе отношение и по случая с проявената спрямо лекар агресия в Окръжна болница "Св. Анна":</p>
      <p>"Не приемам и осъждам всякакви форми на насилие към медицинския персонал в нашата страна. Върху жената е оказано и физическо, и психическо насилие, което е недопустимо за всяко уважаващо себе си общество. Очаквам от директора на "Св. Анна“ доклада по случая и веднага ще го предам на главния прокурор. Имаме споразумение с прокуратурата за съвместни действия в такива ситуации, като аз и моят екип винаги оказваме пълно съдействие".</p>
      <p>През бюджета на МЗ за следващата година ще бъде реализирана хоризонтална политика, имаща за цел да ограничи нападенията над работещите в сферата на здравеопазването – ще бъде инвестирано във видеонаблюдение за местата в лечебните заведения, на които рискът от проява на агресия спрямо персонала е най-висок. Това стана ясно още от думите на здравния министър.</p>
      <p>
        <i>Междувременно темата предизвика скандал в парламента днес. Още по темата вижте във видеото по-горе.</i>
      </p>
      <p>
        <a href="https://www.vesti.bg/bulgaria/zdravniiat-ministyr-otstrani-direktorite-na-tri-bolnici-6102318">Борисов: Незабавно отстраняване на директорите на трите болници, гледали детето как умира</a>
      </p>
      <p>
        <a href="https://www.vesti.bg/bulgaria/zdravniiat-ministyr-otstrani-direktorite-na-tri-bolnici-6102318">Здравният министър отстрани директорите на три болници</a>
      </p>
      <p>
        <a href="https://www.vesti.bg/bulgaria/rinovirus-e-izoliran-pri-pochinaloto-dete-v-sofiia-6102175">Риновирус е изолиран при починалото дете в болница в София</a>
      </p>
      <p>
        <a href="https://www.vesti.bg/bulgaria/bashta-na-dete-pochinalo-predi-2-godini-vini-lekarite-6102414">Баща на дете, починало преди 2 години, вини лекарите</a>
      </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
    </article>
  </body>
</html>