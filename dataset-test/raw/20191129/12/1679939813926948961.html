<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/pomul-de-craciun-din-capitala-va-fi-inaugurat-pe-1-decembrie-vezi-programul-festivitatilor-pentru-sarbatorile-de-iarna_3060418.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T12:02:15+00:00"/>
    <meta property="og:title" content="Pomul de Crăciun din Capitală va fi inaugurat pe 1 decembrie. Vezi programul festivităţilor pentru sărbătorile de iarnă"/>
    <meta property="og:description" content="Capitala, în febra pregătirilor pentru sărbătorile de iarnă. În acest an, manifestările cultural-artistice din centrul Chişinăului, se vor desfășura în perioada 1 decembrie 2019-15 ianuarie 2020.Astfel, duminică, 1 decembrie, va avea loc inaugurarea Pomul"/>
  </head>
  <body>
    <article>
      <h1>Pomul de Crăciun din Capitală va fi inaugurat pe 1 decembrie. Vezi programul festivităţilor pentru sărbătorile de iarnă</h1>
      <address><time datetime="2019-11-29T12:02:15+00:00">29 Nov 2019, 12:02</time> by <a rel="author">PUBLIKA.MD</a></address>
      <p>Capitala, în febra pregătirilor pentru sărbătorile de iarnă. În acest an<b>, manifestările cultural-artistice din centrul Chişinăului, se vor desfășura în perioada 1 decembrie 2019-15 ianuarie 2020.</b></p>
      <p>Astfel, <b>duminică, 1 decembrie, va avea loc inaugurarea Pomului de Crăciun 2019-2020 și aprinderea luminilor de sărbătoare în centrul Capitalei.</b></p>
      <p>La evenimentul de deschidere a Sărbătorilor de iarnă va participa primarul general, Ion Ceban, şi alături de colective de copii, va aprinde luminițele de pe Pomul de Anul Nou.  </p>
      <p>Activitățile artistice în Piața Marii Adunări Naționale vor începe de la ora 17:00, cu spectacolul "Reverie de iarnă".  </p>
      <p>Tot pe <b>1 decembrie</b>,<b> va fi inaugurat orășelul "Lumea copiilor", (ora 18:00), în scuarul Catedralei Mitropolitane "Nașterea Domnului", iar în scuarul Teatrului Național de Operă și Balet "Maria Bieșu" (ora 19:00) va fi deschis "Christmas Village".</b></p>
      <p>În perioada <b>2-24 decembrie 2019</b>, în PMAN va activa caruselul și alte dispozitive pentru distracția maturilor și a copiilor, vor fi amenajate pavilioane foto, vor fi actori costumați în Moș Crăciuni, animatori etc.</p>
      <p>Târgul de Crăciun din acest an va fi organizat în Scuarul Catedralei Mitropolitane "Nașterea Domnului", iar inaugurarea evenimentului este programată pentru <b>21 decembrie, ora 17:00</b>.</p>
      <p>Pe <b>24 decembrie</b>,<b> în ajun de Crăciun pe stil nou, în Scuarul Catedralei va avea loc spectacolul folcloric "Clinchet de argint pe aripi de colind"</b> (15:00-20:00), după care, tot aici, va urma un Program distractiv cu participarea interpreților de muzică populară și ușoară din teritoriu (20:00-21:00).</p>
      <p>
        <b>Pe 25 decembrie, de Crăciun, în PMAN vor fi organizate diverse activități și distracții pentru public (11:00-20:00).</b>
      </p>
      <p>
        <b>În ultima zi a anului, pe 31 decembrie, activitățile consacrate Anului Nou vor avea loc în Piața Marii Adunări Naționale, începând cu ora 11:00.</b>
      </p>
      <p>La ora 19:00 va avea loc spectacolul-defileu "Feerie de Revelion!, care va fi urmat de un recital al formației "Tharmis" (ora 20:00); Perindarea folclorică "V-am ura v-am tot ura" (21:00-22:30) și Spectacolul muzica-coregrafic "Urare de viață lungă" (22:30-23:45).</p>
      <p>De la ora 23:45, pe scena din PMAN va avea loc Felicitarea Președintelui Republici Moldova, a Prim-Ministrului, a Primarului general al capitalei și a altor oficialități.</p>
      <p>
        <b>La cumpăna dintre ani, în PMAN va fi organizat un spectacol de focuri de artificii (00:00-00.10), după care va evolua în recital formația "Zdob și Zdub".</b>
      </p>
      <p>Pe <b>7 ianuarie 2019</b>, de Crăciunul pe stil vechi, în scuarul Catedralei va fi organizat Spectacolul de Crăciun cu genericul "Creștini, Crăciunul a sosit!" (19:00-23:00).</p>
      <related>
        <h4>Pe aceeaşi temă</h4>
        <a href="https://www.publika.md/magia-sarbatorilor-de-iarna-a-inceput-instalarea-pomului-de-craciun-in-pman-videofoto_3059983.html"/>
        <a href="https://www.publika.md/moldovenii-in-febra-pregatirilor-pentru-sarbatori-au-impodobit-bradul-si-au-decorat-casa-cu-luminite-si-privesc-filme-de-craciun_3060105.html"/>
        <a href="https://www.publika.md/feerie-de-iarna-la-soroca-in-piata-libertatii-din-centrul-orasului-a-fost-instalat-bradul-de-craciun-video_3060261.html"/>
      </related>
    </article>
  </body>
</html>