<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816664"/>
    <meta property="og:site_name" content="Sportal.bg"/>
    <meta property="article:published_time" content="2019-11-29T12:45:00+00:00"/>
    <meta property="og:title" content="Царско село: На нашия стадион &quot;канарчетата&quot; щяха да платят по 5 лева за билет"/>
    <meta property="og:description" content="Ръководството на Царско село излезе с официална позиция, в която обясни цената на билетите за двубоя с Ботев (Пловдив). Ето какво написаха от ..."/>
  </head>
  <body>
    <article>
      <h1>Царско село: На нашия стадион "канарчетата" щяха да платят по 5 лева за билет</h1>
      <address><time datetime="2019-11-29T12:45:00+00:00">29 Nov 2019, 12:45</time> by <a rel="author">SPORTAL.BG</a></address>
      <p>Ръководството на <a href="https://www.sportal.bg/statistics_team_news.php?champ=1&amp;team=482">Царско село</a> излезе с официална позиция, в която обясни цената на билетите за двубоя с <a href="https://www.sportal.bg/statistics_team_news.php?champ=1&amp;team=3">Ботев (Пловдив)</a>. Ето какво написаха от столичния клуб:<br/><br/><br/><br/>"Във връзка с коментарите свързани със стойността на билета, която ръководството на ФК Царско село 2015 определи за двубоя с Ботев Пловдив искаме да обявим, че цената от 20 лева не трябва да се възприема като лично или специално отношение към привържениците на Ботев Пловдив. Това е цената, която всички фенове заплащат, когато мачовете на Царско село не се играят на стадион „Арена Царско село“. Такава цена на билета платиха привържениците на Арда, <a href="https://www.sportal.bg/statistics_team_news.php?champ=1&amp;team=6">Левски</a> и Локомотив Пловдив, тъй като мачове с тях се изиграха на стадион „<a href="https://www.sportal.bg/statistics_team_news.php?champ=1&amp;team=14">Славия</a>“ или стадион „Васил Левски“. Искаме отговорно да заявим, че през изминалата седмица ФК Царско село направи всичко възможно мачът срещу Ботев Пловдив да се проведе на стадион „Арена Царско село“.</p>
      <figure>
        <img src="https://img4.sportal.bg/uploads/galery/2019_11/carsko_selo_hebyr/images/VIVL0441.jpg"/>
      </figure>
      <p>
        <a href="https://www.sportal.bg/galery.php?category=&amp;galery=20085&amp;image_id=658288#29">@@@</a>
      </p>
      <p>Проведоха се активни разговори с БФС и Лицензионната комисия, но в крайна сметка до подобно разрешение не се стигна. Ако клубът бе получил зелена светлина приеме Ботев на собствения си стадион, то тогава билетите щяха да са със стандартната цена от 5 лева. Длъжни сме да припомним, че такава цена платиха привържениците на <a href="https://www.sportal.bg/statistics_team_news.php?champ=1&amp;team=2">Берое</a>, <a href="https://www.sportal.bg/statistics_team_news.php?champ=1&amp;team=18">Черно море</a>, <a href="https://www.sportal.bg/statistics_team_news.php?champ=1&amp;team=343">Лудогорец</a>, Ботев Враца и <a href="https://www.sportal.bg/statistics_team_news.php?champ=1&amp;team=396">Дунав</a> Русе, които гостуваха на „Арена Царско село“. Споменатите по-горе мачове преминаха без никакви проблеми свързани с охраната и поведението на гостуващите фенове. В тази връзка искаме да обърнем внимание и на темата свързана с липсата на равнопоставеност на клубовете. Решението на БФС, домакинските мачове на Царско село с Локомотив Пловдив и Ботев Пловдив да не се провеждат на стадион „Арена Царско село“, влияе индиректно и върху другите отбори, участващи в първенството. По този начин дадени клубове получават спортно-техническо предимство базирано единствено на числеността на своите привърженици. Секторът за гости на стадион „Арена Царско село“ е с капацитет за 300 души и отговорно заявяваме, че може да приеме всяка една гостуваща футболна агитка в България, с изключение на привържениците на столичните Левски и ЦСКА. Също така искаме да припомним, че всяко едно домакинство на ФК Царско село извън „Арена Царско село“, е свързано с допълнителни разходи на клуба по наемането чужд стадион, което е основния довод за по-високите цени на билетите".</p>
    </article>
  </body>
</html>