<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2828005-v-ukraini-onovili-perelik-protipokazan-do-kalendara-seplen.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="В Україні оновили перелік протипоказань до календаря щеплень"/>
    <meta property="og:description" content="Міністерство юстиції зареєструвало наказ МОЗ із оновленим переліком медичних протипоказань та застережень до проведення профілактичних щеплень."/>
  </head>
  <body>
    <article>
      <h1>В Україні оновили перелік протипоказань до календаря щеплень</h1>
      <h2>Міністерство юстиції зареєструвало наказ МОЗ із оновленим переліком медичних протипоказань та застережень до проведення профілактичних щеплень.</h2>
      <address>
        <time datetime="2019-11-29T12:26:00+00:00">29 Nov 2019, 12:26</time>
      </address>
      <p>Це дасть змогу гармонізувати українське законодавство з порадами Національної технічної групи експертів з питань імунізації, що базуються на рекомендаціях ВООЗ, повідомляє <a href="https://moz.gov.ua/article/news/onovleno-perelik-medichnih-protipokazan-ta-zasterezhen-do-kalendarja-profilaktichnih-scheplen--">пресслужба Міністерства охорони здоров'я</a>.</p>
      <p>"До затвердженого переліку не додавали нових протипоказань. Внесені зміни дозволять лікарю надати кваліфіковані послуги майбутньому пацієнтові. Покращення опису процедури щеплення допоможе лікарю точно визначати абсолютні протипокази та свої дії у конкретних ситуаціях", - йдеться у повідомленні.</p>
      <p>Тепер протипокази для людей із можливою алергічною реакцією на компоненти вакцини класифіковані відповідно до можливих алергенів: яєчного білка, дріжджів, желатину, лактози та латексу.</p>
      <p>Протипокази для людей із первинним імунодефіцитом були розділені за типами імунодефіциту. Окремо виділили рекомендації для вакцинування людей, які живуть поруч з людиною, яка має важку імуносупресію, імунодефіцит.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2826055-premer-zrobiv-seplenna-ta-zapustiv-kampaniu-v-ukraini-sodo-vakcinacii.html">Прем'єр зробив щеплення та запустив кампанію в Україні щодо вакцинації</a>
      </blockquote>
      <p>До прикладу, люди з імунодефіцитом повинні уникати підгузків малюка, якого вакцинували ротавірусною вакциною протягом 4 тижнів. Для людей із ВІЛ-інфекцією описали застереження для кожної вакцини.</p>
      <p>Також рекомендується щеплюватись вагітним або жінкам, які планують вагітність, від грипу протягом сезону грипу. Немовлята, які контактують з вагітними, можуть бути щеплені ротавірусною вакциною так само, як і інші малюки, котрі не мають таких контактів.</p>
      <p>Окремо описане питання вакцинації у період лактації. Щеплення жінкам, які годують немовля, інактивованими вакцинами або вакцинами, що містять живий вірус, не впливає на безпеку жінки чи дитини, яка перебуває на грудному вигодовуванні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2826664-za-tizden-na-grip-zahvorili-majze-160-tisac-ukrainciv.html">За тиждень на грип захворіли майже 160 тисяч українців</a>
      </blockquote>
      <p>Абсолютними протипоказами до профілактичних щеплень є порушення імунітету, анафілактичні реакції, тяжкі поствакцинальні реакції, гострі захворювання, неврологічні порушення та інші.</p>
      <p>Постійні протипокази мають пожиттєвий характер та, швидше за все, не будуть змінюватись. Тимчасові - зникають з часом та мають тимчасовий характер лише у момент проведення <a href="https://www.ukrinform.ua/tag-seplenna">щеплення</a>, ззначили в МОЗ.</p>
      <p>Також існують застереження, так звана вакцинація з пересторогою. Тут остаточне рішення стосовно проведення процедури бере на себе лікар з урахуванням усіх ризиків та переваг для здоров’я пацієнта, пояснили в міністерстві.</p>
    </article>
  </body>
</html>