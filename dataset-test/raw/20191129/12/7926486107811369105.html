<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014721/%D9%85%D8%B4%D8%A7%D9%88%D8%B1-%DA%A9%D8%B1%D8%B2%DB%8C-%D8%B1%D9%81%D8%AA%D8%A7%D8%B1-%D8%AA%D8%B1%D8%A7%D9%85%D9%BE-%D9%86%D9%82%D8%B6-%D8%AD%D8%A7%DA%A9%D9%85%DB%8C%D8%AA-%D9%85%D9%84%DB%8C-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D9%88%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T12:15:27+00:00"/>
    <meta property="og:title" content="مشاور کرزی: رفتار ترامپ نقض حاکمیت ملی افغانستان بود"/>
    <meta property="og:description" content="مشاور کرزی با بیان اینکه از ابتدا تا انتهای ورود ترامپ به بگرام نقض قوانین دیپلماتیک است، گفت: رفتار ترامپ نقض حاکمیت ملی افغانستان بود."/>
  </head>
  <body>
    <article>
      <h1>مشاور کرزی: رفتار ترامپ نقض حاکمیت ملی افغانستان بود</h1>
      <address>
        <time datetime="2019-11-29T12:15:27+00:00">29 Nov 2019, 12:15</time>
      </address>
      <p>
        <i>مشاور کرزی با بیان اینکه از ابتدا تا انتهای ورود ترامپ به بگرام نقض قوانین دیپلماتیک است، گفت: رفتار ترامپ نقض حاکمیت ملی افغانستان بود.</i>
      </p>
      <p>به گزارش مشرق، «دونالد ترامپ» رئیس‌جمهور آمریکا شب گذشته (پنج‌شنبه) در سفری از پیش‌اعلام‌نشده، وارد افغانستان شده است. </p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1014723/%D8%B9%D8%A8%D8%AF%D8%A7%D9%84%D8%B7%DB%8C%D9%81-%D9%BE%D8%AF%D8%B1%D8%A7%D9%85-%D8%AD%D8%B6%D9%88%D8%B1-%D9%85%D8%A7%D9%84%DA%A9%D8%A7%D9%86%D9%87-%D8%AA%D8%B1%D8%A7%D9%85%D9%BE-%D8%AF%D8%B1-%D8%A8%DA%AF%D8%B1%D8%A7%D9%85-%D8%AA%D8%AD%D9%82%DB%8C%D8%B1-%D9%85%D8%B1%D8%AF%D9%85">«عبدالطیف پدرام»: حضور «مالکانه» <i>ترامپ</i> در «بگرام» تحقیر مردم افغانستان بود</a>
        </b>
      </blockquote>
      <p>بنا بر اعلام کاخ سفید، این سفر با هدف سرکشی به نظامیان آمریکایی به مناسبت عید شکرگزاری صورت گرفته است. ترامپ در جریان این سفر در پایگاه نظامیان آمریکایی در «بگرام» که بزرگترین پایگاه این کشور در افغانستان است، حضور یافته است.</p>
      <p>بعد از پایان سخنان «اشرف غنی» رئیس جمهور افغانستان، ترامپ از سربازان می‌خواد که جایی برای باز کرده و غنی به میان سربازان و در پشت سر رئیس جمهور آمریکا قرار می‌گیرد که این موضوع خشم مردم افغانستان را در شبکه‌های اجتماعی به دنبال داشته است. </p>
      <figure>
        <img src="https://cdn.mashreghnews.ir/d/2019/11/29/4/2656682.jpg"/>
      </figure>
      <p>
        <b>رفتار ترامپ نقض حاکمیت ملی افغانستان است</b>
      </p>
      <p>«عبدالکریم خرم» مشاور حامد کرزی، رئیس جمهور سابق افغانستان در این رابطه گفت: تمام چیزهای که در هنگام سفر شب گذشته ترامپ، رئیس جمهور آمریکا به پایگاه نظامی بگرام رخ داد، از ابتدا تا انتها همگی برخلاف دمکراسی و عرف دیپلماتیک بود. </p>
      <p>وی اضافه کرد: این اقدام رئیس جمهور آمریکا نه تنها توهینی به تمام مردم افغانستان بود، بلکه توهین به حاکمیت و استقلال افغانستان نیز بود. </p>
      <p>مشاور کرزی به موضوع به زیر سوال رفتن استقلال افغانستان اشاره کرد و گفت: این بار اول نیست که روسای جمهوری آمریکا به افغانستان سفر می‌کنند، اوباما نیز در زمان مسئولیت خود و در اواخر سال 2013 به افغانستان سفر کرد و از کرزی خواست که به دیدن وی در این پایگاه برود. </p>
      <p>خرم ادامه داد: کرزی در زمان دولت خود این پیشنهاد را رد کرد و حاضر نشد تا با اوباما در یک پایگاه نظامی دیدار کند. </p>
      <p>رئیس دفتر کرزی یادآور شد: اما متاسفانه در شب گذشته شاهد بودیم که رئیس جمهور افغانستان برای دیدار به بگرام رفت و 2 یا 3 دقیقه محدود برای سخنرانی وی فراهم شد که وی در آن تنها از کشته شدن سربازان آمریکایی در افغانستان قدردانی کرد. </p>
      <p>وی به یک بخش دیگری از نقض عرف دیپلماتیک توسط رئیس جمهور افغانستان اشاره کرد و گفت: غنی در ملاقات محدودی که با ترامپ داشت خود در جای میهمان نشست و این ترامپ بود در جایگاه میزبان نشسته بود و همه این رفتارها خارج از عرف دیپلماتیک بود. </p>
      <p>خرم تاکید کرد: یکبار دیگر باید تاکید کنم که <b>همه این موارد نه تنها نقض قوانین دیپلماتیک بود بلکه نقض حاکمیت دولت افغانستان بود. </b></p>
      <p>این کارشناس افغان در ادامه با بیان اینکه ترامپ تنها 2 ساعت و نیم در افغانستان حضور داشت، اظهار کرد: تا انجایی که من اطلاع دارم و نوشته های خبرنگاران آمریکا را مطالعه کردم، رئیس جمهور آمریکا تنها 2 یا 3 ساعت در افغانستان حضور داشته و بعد این کشور را ترک کرده است. </p>
      <p>وی تاکید کرد: هیچ کدام از مقامات افغانستان از سفر رئیس جمهور آمریکا به این کشور اطلاع نداشتند و تنها در مدت زمان کمی قبل از فرود آمدن هواپیمایی وی در بگرام اطلاع یافتند که ترامپ در حال ورود به افغانستان برای بازدید از سربازان این کشور است.</p>
      <p>منبع: فارس</p>
    </article>
  </body>
</html>