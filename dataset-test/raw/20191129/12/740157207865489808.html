<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/droga-s-61-laczy-dwa-wojewodztwa-ma-zwiekszyc-mozliwosci-gospodarcze,136118.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T12:04:00+00:00"/>
    <meta property="og:title" content="Droga S-61: łączy dwa województwa, ma zwiększyć możliwości gospodarcze"/>
    <meta property="og:description" content="Droga ekspresowa S-61 Ostrów Mazowiecka – Szczuczyn zwiększy możliwości gospodarcze całego regionu i przyciągnie inwestorów - mówił w piątek premier Mateusz Morawiecki. Zapowiedział, że jeszcze w grudniu będzie gotowa ustawa, która ma zwiększyć bezpieczeństwo na drogach."/>
  </head>
  <body>
    <article>
      <h1>Droga S-61: łączy dwa województwa, ma zwiększyć możliwości gospodarcze</h1>
      <address><time datetime="2019-11-29T12:04:00+00:00">29 Nov 2019, 12:04</time> by <a rel="author">PAP/KM  </a></address>
      <h4>Droga ekspresowa S-61 Ostrów Mazowiecka – Szczuczyn zwiększy możliwości gospodarcze całego regionu i przyciągnie inwestorów - mówił w piątek premier Mateusz Morawiecki. Zapowiedział, że jeszcze w grudniu będzie gotowa ustawa, która ma zwiększyć bezpieczeństwo na drogach.</h4>
      <hr/>
      <p>Podczas briefingu na terenie budowy drogi ekspresowej S-61 Ostrów Mazowiecka - Szczuczyn premier mówił, że prace postępują zgodnie z planem, a inwestycja ta, za ponad 6 mld zł, "przysłuży się do rozwoju Polski Północno-Wschodniej".</p>
      <p>- Wytyczamy nową drogę S-61. To fragment drogi Via Baltica, drogi, która połączy północ Europy z Południem - powiedział szef rządu. Wskazał, że zwiększy ona możliwości rozwoju gospodarczego, przyciągnie też inwestorów oraz przedsiębiorców.</p>
      <figure>
        <iframe data-src="https://twitter.com/PremierRP/status/1200362068551045120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Ale jeszcze bardziej interesuje mnie to, żeby ta droga przysłużyła się dobrze dla mieszkańców Podlasia, województwa mazowieckiego i innych województw - wskazał premier. - To bardzo ważna arteria komunikacyjna, która - jestem przekonany - zwiększy możliwości gospodarcze całego tego regionu - powiedział.</p>
      <p>Premier wskazywał, że drogi ekspresowe i szybkiego ruchu są dla rządu kluczowe. Mówił tez o bezpieczeństwie na drogach.</p>
      <p>- Wiemy, jak ważne jest bezpieczeństwo ruchu drogowego. Mamy do czynienia z tragicznymi wypadkami. Dlatego w krótkim czasie, jeszcze w grudniu będzie gotowa ustawa, której założenia już analizowałem. Ona będzie bardzo dokładnie regulowała różne przepisy, procedury, które zwiększą bezpieczeństwo na drogach - powiedział premier.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>