<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_zelenskij-uviv-novi-vijskovi-zvannya/940596"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T12:59:00+00:00"/>
    <meta property="og:title" content="Зеленський увів нові військові звання"/>
    <meta property="og:description" content="Президент Володимир Зеленський підписав закон про зміни до статутів Збройних сил і низки законів, що регулюють порядок виконання військового обов'язку громадянами. Про це повідомляється на сайті Верховної Ради. 17 жовтня парламент проголосував за нову шкалу військових звань для ..."/>
  </head>
  <body>
    <article>
      <h1>Зеленський увів нові військові звання</h1>
      <address><time datetime="2019-11-29T12:59:00+00:00">29 Nov 2019, 12:59</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940596_w_300.jpg?v=0"/>
        <figcaption>Українську армію готують до стандартів НАТО та переходу на професійну основу. Фото: president.gov.ua</figcaption>
      </figure>
      <p>Президент <b>Володимир Зеленський</b> підписав закон про зміни до статутів Збройних сил і низки законів, що регулюють порядок виконання військового обов'язку громадянами.</p>
      <p>Про це повідомляється на сайті Верховної Ради.</p>
      <p>17 жовтня парламент проголосував за нову шкалу військових звань для сержантського та старшинського складу.</p>
      <p>Скасовуються військові звання "прапорщик, старший прапорщик" (мічман, старший мічман) і <b>запроваджуються нові звання</b> "рекрут", "штаб-сержант" (штаб-старшина), "майстер-сержант" і "головний майстер-сержант" (корабельні - "старший майстер-старшина", "головний майстер-старшина"), пише <a href="https://ua.interfax.com.ua/">"Інтерфакс-Україна"</a></p>
      <p>Також передбачається поділ сержантського та старшинського складу на молодший і старший склади.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_pivroku-roboti-prezidenta-zelenskogo-ocinki-i-prognozi/939112"/>
      </related>
      <p>Закон вносить зміни до статутів ЗСУ та закони "Про військовий обов'язок і військову службу", "Про військову службу правопорядку у Збройних силах України".</p>
      <p>У пояснювальній записці закону сказано, що він удосконалить порядок виконання військового обов'язку громадянами;</p>
      <p>запровадить нові військові звання сержантського і старшинського складу, забезпечивши їх відповідність стандартам НАТО;</p>
      <p>підвищить роль сержантського і старшинського складу у навчанні та вихованні підлеглого особового складу та в підготовці й виконанні ними завдань;</p>
      <p>створить додаткові мотиваційні чинники для проходження громадянами військової служби за контрактом та сприятиме <b>переходу ЗСУ на професійну основу</b>, за зразком армії західноєвропейського зразка.</p>
      <blockquote>Бюджет армії 2020-го буде найбільшим із часів незалежності України, <a href="https://gazeta.ua/articles/donbas/_na-armiyu-vidilyat-najbilshe-groshej-za-vsyu-istoriyu/936698">заявляв міністр оборони Андрій Загороднюк</a>.<br/>На безпеку й оборону виділяється 5,45% прогнозованого ВВП - це 245,8 млрд грн, із яких 136 млрд грн - на оборону.</blockquote>
    </article>
  </body>
</html>