<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/olsztyn-sedzia-juszczyszyn-zawieszony-przez-prezesa-sadu-rejonowego/049lp4g"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T12:39:06+00:00"/>
    <meta property="og:title" content="Sędzia Juszczyszyn zawieszony przez prezesa Sądu Rejonowego w Olsztynie"/>
    <meta property="og:description" content="Sędzia Paweł Juszczyszyn został zawieszony ze skutkiem natychmiastowym w wykonywaniu czynności służbowych przez prezesa Sądu Rejonowego w Olsztynie Macieja Nawackiego. Dziś zostało wydane zarządzenie."/>
  </head>
  <body>
    <article>
      <h1>Sędzia Juszczyszyn zawieszony przez prezesa Sądu Rejonowego w Olsztynie</h1>
      <h2>Sędzia Paweł Juszczyszyn został zawieszony ze skutkiem natychmiastowym w wykonywaniu czynności służbowych przez prezesa Sądu Rejonowego w Olsztynie Macieja Nawackiego. Dziś zostało wydane zarządzenie.</h2>
      <address><time datetime="2019-11-29T12:39:06+00:00">29 Nov 2019, 12:39</time> by <a rel="author">PAP</a></address>
      <p>- Zarządzenie zostało wydane ze skutkiem natychmiastowym - powiedział prezes Nawacki. Dodał, że swoją decyzję oparł na art. 130 Ustawy o ustroju sądów powszechnych. Prezes Nawacki zawiesił <a href="https://wiadomosci.onet.pl/kraj/pawel-juszczyszyn-wyglosil-oswiadczenie-ministerstwo-tlumaczy-swoja-decyzje-o/s8zwgh8">Pawła Juszczyszyna</a> na miesiąc, bo tylko na taki czas może zawiesić sędziego prezes sądu.</p>
      <p>Zarządzenie prezesa Sądu Rejonowego w Olsztynie będzie teraz przekazane Izbie Dyscyplinarnej Sądu Najwyższego i ona zdecyduje, czy przedłuży okres zawieszenia, czy nie.</p>
      <p>Decyzja prezesa Sądu Rejonowego w Olsztynie jest niezaskarżalna. W czasie zawieszenia przez prezesa sądu sędzia Paweł J. otrzyma pełne wynagrodzenie.</p>
      <p>- Moja decyzja oznacza, że sędzia ma się powstrzymać od wszelkich czynności w sądzie rejonowym i okręgowym - wyjaśnił w rozmowie z Nawacki. Pytany, co w związku z tym stanie się ze sprawami, które Paweł Juszczyszyn miał dokończyć w Sądzie Okręgowym, prezes powiedział, że jest to w gestii Sądu Okręgowego.</p>
      <p>W piątek zastępca rzecznika dyscyplinarnego sędziów<a href="https://wiadomosci.onet.pl/kraj/postepowanie-dyscyplinarne-przeciwko-sedziemu-juszczyszynowi-z-olsztyna/8d0nc1k"> sędzia Michał Lasota wszczął postępowanie dyscyplinarne przeciwko sędziemu Sądu Rejonowego w Olsztynie Pawłowi Juszczyszynowi</a> - przekazał w piątek rzecznik dyscyplinarny sędziów Piotr Schab. Zarzuty dotyczą m.in. uchybienia godności urzędu.</p>
    </article>
  </body>
</html>