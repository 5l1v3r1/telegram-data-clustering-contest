<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/14-salut/1703546-la-contaminacio-incrementa-el-risc-de-no-aconseguir-la-gestacio-en-la-fecundacio-in-vitro.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-29T12:06:00+00:00"/>
    <meta property="og:title" content="La contaminació incrementa el risc de no aconseguir la gestació en la fecundació in vitro"/>
    <meta property="og:description" content="Un simposi a Barcelona analitza l'impacte de l'entorn, la dieta o l'activitat física en la fertilitat"/>
  </head>
  <body>
    <article>
      <h1>La contaminació incrementa el risc de no aconseguir la gestació en la fecundació in vitro</h1>
      <address><time datetime="2019-11-29T12:06:00+00:00">29 Nov 2019, 12:06</time> by <a rel="author">ACN</a></address>
      <ul>
        <li>
          <b>Un simposi a Barcelona analitza l’impacte de l’entorn, la dieta o l’activitat física en la fertilitat</b>
        </li>
      </ul>
      <p>La contaminació atmosfèrica i l’exposició a partícules en suspensió els tres dies abans de la transferència dels embrions en fecundació in vitro incrementa el risc d’avortament o de no gestació. Ho demostra la tesi de la doctora de l’Hospital del Mar Mireia González, que s’ha presentat en el primer simposi internacional sobre estil de vida i fertilitat, celebrat al Parc de Recerca Biomèdica de Barcelona aquest divendres. El simposi compta amb alguns dels principals experts mundials en fertilitat i analitza l’impacte que hi tenen aspectes com la contaminació, la dieta o l’activitat física. L’organitzen el Grup de Recerca en Infertilitat de Barcelona de l’Institut Hospital del Mar d’Investigacions Mèdiques (IMIM) i la Fundación Fertty.</p>
      <p>Com afecta la contaminació de l’aire a la fertilitat humana? Hi poden influir factors com la dieta, l’activitat física o l’estil de vida? I l’exposició a altres contaminants a través del menjar o de l’entorn? Són algunes de les preguntes que s’aborden en el simposi.</p>
      <p>Una de les ponències més destacades és la presentada pel doctor Miguel Ángel Checa, coordinador del Grup de Recerca en Infertilitat de Barcelona de l’IMIM, cap de secció de Reproducció Humana del Servei d’Obstetrícia i Ginecologia de l’Hospital del Mar i codirector del simposi. El doctor Checa ha analitzat el paper dels contaminants, atmosfèrics i altres, en la fertilitat i ha assegurat que les pacients que “estan sotmeses a nivells més alts de contaminació a la ciutat de Barcelona tenen pitjors taxes d’embaràs, encara que sigui per fecundació in vitro, i un risc més alt d’avortament”.</p>
      <p>L’estudi de la doctora Mireia González ha seguit prop de 200 pacients de l’àrea de Barcelona i de Girona que es van sotmetre a un tractament de fecundació in vitro. Del total de casos analitzats, 486 transferències embrionàries, es van produir 215 gestacions, de les quals només la meitat van evolucionar en un embaràs.</p>
      <p>“L’increment de les partícules en suspensió, sobretot les més petites (PM2,5), els tres dies previs a la transferència i el dia en què es realitza s’associa de forma directa amb un major risc d’avortament i de no obtenir la gestació”, afirma l’autora del treball. “No s’ha de canviar la tècnica de la fecundació in vitro, sinó les ciutats davant de la contaminació derivada de la combustió dels motors”, afegeix la doctora González en constatar aquestes dades.</p>
      <p>L’estudi va tenir en compte els nivells de contaminants atmosfèrics quinze dies abans de la implantació, tres dies abans, el mateix dia i set dies després. Les pacients que van participar-hi tenien una mitjana d’edat de 37 anys i els motius més habituals d’infertilitat eren l’edat avançada i la baixa reserva ovàrica, sense que hi hagués diferències en el tipus de protocol d’estimulació ovàrica utilitzat ni en la forma de fecundació.</p>
    </article>
  </body>
</html>