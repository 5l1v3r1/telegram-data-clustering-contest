<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/atletika/2019/11/29/mo_farah_indul_a_tokio_olimpian_10000_meter_sikfutas_alberto_salazar/"/>
    <meta property="og:site_name" content="Index.hu"/>
    <meta property="article:published_time" content="2019-11-29T12:01:00+00:00"/>
    <meta property="og:title" content="Mo Farah visszatér a pályára, ismét tízezer méteren akar nyerni az olimpián"/>
    <meta property="og:description" content="A négyszeres olimpiai bajnok futó az utóbbi években csak maratonokon indult."/>
  </head>
  <body>
    <article>
      <h1>Mo Farah visszatér a pályára, ismét tízezer méteren akar nyerni az olimpián</h1>
      <address><time datetime="2019-11-29T12:01:00+00:00">29 Nov 2019, 12:01</time> by <a rel="author" href="https://index.hu/szerzo/pal_tamas" target="_blank">Pál Tamás</a></address>
      <p>A négyszeres olimpiai bajnok Mo Farah a jövő nyári tokiói olimpián ismét indulni fog a 10 000 méteres síkfutásban, ahol meg akarja védeni az olimpia bajnoki címét, írja a <a href="https://www.bbc.com/sport/athletics/50599545">BBC</a>.</p>
      <p>A 36 éves brit atléta az előző két olimpián a 10 000 és 5000 méteres távon is nyert. A 2016-os riói olimpia után csak maratonokon indult. A 2018-as chicagói maratont <a href="https://index.hu/sport/atletika/2018/10/07/mo_farah_europa-csuccsal_nyerte_a_chicago_maratont/">Európa-csúccsal, 2:05:11-es idővel nyerte meg</a>, a londoni maratonon pedig harmadik lett. Az idei chicagói maratonon a nyolcadik lett.</p>
      <p>„Jövőre visszatérek a pályára, és adok egy esélyt a 10 000 méternek. Remélem nem vesztettem el a sebességemet, keményem edzek, meglátjuk hogy fog menni” – <a href="https://www.youtube.com/watch?v=63WDQC3kMaM">mondja Farah</a> a Youtube-ra feltöltött videójában.</p>
      <figure>
        <img src="https://kep.cdn.indexvas.hu/1/0/3056/30562/305628/30562879_d474ffc91959093d7068de4977a4edfc_wm.jpg"/>
        <figcaption>
          <cite>Fotó: Michael Steele / Getty Images Hungary</cite>
        </figcaption>
      </figure>
      <p>A hatszoros világbajok Farah már korábban is utalt arra, hogy szívesen visszatérne a 10 000 méterhez, mert hiányzik neki a pályaversenyekkel járó frekvencia. Azonban a tokiói olimpiára egyelőre még nem kvalifikálta magát, ehhez legalább 27:28-as időt kell majd futnia.</p>
      <p>Farah az utóbbi időben nem csak a sportteljesítményével került be a hírekbe. Az év elején egy <a href="https://index.hu/sport/atletika/2019/04/26/mo_farah_edzotermi_verekedes_sulyzok/">szállodai lopásos ügybe</a> keveredett. Faraht az etiópiai edzőtározása alatt meglopták, egy nagy értékű karórát, két mobiltelefont és 2500 angol fontnyi készpénzt vittek el tőle.</p>
      <p>Azon is méltatlankodott, hogy szálloda tulajdonosa az egykor szintén világklasszis futó, Haile Gebrselassie nem kezelte helyén az ügyét. A két futó üzengetni kezdett egymásnak, Gebrselassie eközben hozta fel, hogy Farah az edzőteremben egy férfit is egy nőt is megütött.</p>
      <p>Néhány héttel ezelőtt Farah világhírű edzőjét, <a href="https://index.hu/sport/atletika/2019/10/06/alberto_salazar_dopping_futoedzo_eltiltas_artatlan_nike_oregon_project_farah_rupp_sifan_hassan_atletika_vb_doha/">Alberto Salazart</a> az Egyesült Államok Doppingellenes Ügynöksége (USADA) négy évre eltiltotta, mert a gyanú szerint a <a href="https://index.hu/sport/atletika/2019/10/11/a_nike_bezarja_a_doppingugybe_belebukott_alberto_salazar_oregoni_projektjet/">Nike Oregon Projekt</a> keretében doppingolásra vette rá tanítványait. Salazar azóta a Nemzetközi Sportdöntőbíróságnál (CAS) <a href="https://index.hu/sport/atletika/2019/11/11/alberto_salazar_fellebbezes_cas_eltiltas_dopping/">felebezett</a> az eltiltás ellen.</p>
      <related>
        <h4>Kapcsolódók (3)</h4>
        <a href="https://index.hu/sport/atletika/2019/09/08/mo_farah_felmaraton_great_north_run/"/>
        <a href="https://index.hu/sport/atletika/2019/04/25/mo_farah_szallodai_lopas_haile_gebrselassie_london_marathon_uzengetes/"/>
        <a href="https://index.hu/sport/atletika/2018/10/07/mo_farah_europa-csuccsal_nyerte_a_chicago_maratont/"/>
      </related>
    </article>
  </body>
</html>