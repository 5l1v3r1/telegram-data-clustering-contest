<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Romareda-aparador-perfecte-Girona-llueixi_0_2352964803.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T12:32:23+00:00"/>
    <meta property="og:title" content="La Romareda, l’aparador perfecte perquè el Girona llueixi galons"/>
    <meta property="og:description" content="Els homes de Pep Lluís Martí, que es manté invicte, han sumat 10 dels últims 12 punts"/>
  </head>
  <body>
    <article>
      <h1>La Romareda, l’aparador perfecte perquè el Girona llueixi galons</h1>
      <h2>Els homes de Pep Lluís Martí, que es manté invicte, han sumat 10 dels últims 12 punts</h2>
      <address>
        <time datetime="2019-11-29T12:32:23+00:00">29 Nov 2019, 12:32</time>
      </address>
      <p>Un aspirant a l’ascens ha de tenir el respecte de tota la categoria. I el Girona, que per pressupost i qualitat de plantilla ha disposat d’un estatus important des del primer dia, està aconseguint que els rivals comencin a tractar-lo de vostè. Immers en el millor moment del curs, coincidint amb l’aterratge de Pep Lluís Martí, que ha signat una arrancada mai vista a Montilivi, la visita a la Romareda per enfrontar-se al Saragossa (21 hores, GOLT) són paraules majors. Perquè els aragonesos desitgen pujar a Primera, només hi ha un punt de diferència entre tots dos –a favor dels blanc-i-vermells– i l’ambient serà infernal. I perquè, en cas d’allargar contra tot un rival directe una dinàmica que li ha permès sumar 10 dels últims 12 punts, el cop d’autoritat tindrà conseqüències morals incalculables. “Al final només és un triomf. És cert que la confiança augmentarà i que tothom estarà més content, però el partit val el mateix que contra qualsevol altre rival”, diu l’entrenador balear.</p>
      <p>En aquest últim mes de competició, cap equip de Segona Divisió ha sumat més punts que el Girona, que va començar la temporada per sota del que tothom s’esperava. El període d’adaptació sembla haver quedat enrere. Això sí, ha costat el càrrec a dos entrenadors. Martí, el tercer, fins ara té uns números impecables. Però el més important és que ha recuperat l’estat d’ànim de tothom, als vestidors, als despatxos i a la graderia. Si l’ascens es veia llunyíssim, actualment només és a dos punts. I per primer cop, és cinquè a la classificació, un lloc que donaria dret a jugar els <i>play-off</i> per pujar. “Estem fent passos endavant i cada cop tenim més clar què volem. No ens podem aturar, hem de seguir evolucionant. Però estic content, perquè els jugadors ens demostren una millora constant en els entrenaments. Sabem a qui ens enfrontem, el Saragossa és un exemple del que costa pujar a Primera, perquè fa molts anys que ho intenta i no pot”, afegeix Martí.</p>
      <figure>
        <a href="https://www.ara.cat/2019/11/24/esports/Marti-encara-derrota-Girona-setmanes_2349975023_67605830_1500x1001.jpg">
          <img src="https://www.ara.cat/2019/11/24/esports/Marti-encara-derrota-Girona-setmanes_2349975023_67605830_1500x1001.jpg"/>
        </a>
        <figcaption>Martí encara no coneix la derrota des que es va fer càrrec del Girona ara fa poques setmanes. / GIRONA FC</figcaption>
      </figure>
      <p>Amb Cristhian Stuani, tot és més fàcil. El davanter ha participat decisivament en les 8 victòries lligades pels gironins, marcant un total de 12 gols que el fan ser el màxim golejador de la categoria. I això que s’ha perdut 4 partits. L’uruguaià torna a encapçalar una expedició en què no hi és Jonatan Soriano, que estarà de baixa entre 3 i 4 setmanes per un esquinç al turmell dret. El principal dubte de l’entrenador balear, que recupera Aday Benítez, és Borja García, decisiu contra el Fuenlabrada, a qui s’ha cuidat en els entrenaments de la setmana i que ha d'estar molt malament per no sortir com a titular. Perquè el partit és dels grossos i contra els grossos no poden faltar els millors.</p>
      <p>Si al davant tot depèn de Stuani, al darrere l’equip ha guanyat en solidesa. Un bon negoci tenint en compte que al Saragossa juga Luis Suárez, casat amb el gol i el perill principal dels locals. El Girona només ha encaixat dos gols en els últims cinc partits. Casualitat, o no, la ratxa coincideix amb l’adeu de Juan Carlos Unzué a la banqueta.</p>
    </article>
  </body>
</html>