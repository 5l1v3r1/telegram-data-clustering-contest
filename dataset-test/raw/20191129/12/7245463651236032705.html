<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58820/google-stadia-growe-studio-firmy-zatrudnia-kolejnych-tworcow-serii-assassins-creed.html"/>
    <meta property="og:site_name" content="CD-Action"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="Google Stadia: Growe studio firmy zatrudnia kolejnych twórców serii Assassin´s Creed"/>
    <meta property="og:description" content="Nie najlepszy start nie wpłynął widocznie na dalekosiężne plany wobec platformy."/>
  </head>
  <body>
    <article>
      <h1>Google Stadia: Growe studio firmy zatrudnia kolejnych twórców serii Assassin´s Creed</h1>
      <address><time datetime="2019-11-29T12:26:00+00:00">29 Nov 2019, 12:26</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Nie najlepszy start nie wpłynął widocznie na dalekosiężne plany wobec platformy.</p>
      <p><a href="https://www.cdaction.pl/news-58714/google-stadia-jaka-piekna-kata-umiarkowane-niepowodzenie-recenzje.html"><b>Przyszłość jednak nie jest teraz</b></a> – tak możemy w skrócie podsumować obiecywaną rewolucję związaną ze streamingiem rozgrywki. Chociaż sama technologia miejscami daje radę (jeżeli macie szczęście i mieszkacie w odpowiednim miejscu, lag w tytułach singlowych jest niewyczuwalny; wszyscy zgadzają się jednak, że w przypadku produkcji sieciowych to i tak dużo za dużo), słabuje właściwie wszystko inne. Model biznesowy podoba się mało komu – wymóg kupowania gier przy obecnym obowiązkowym opłacaniu abonamentu Pro nie wydaje się trafiony, a brak wielu obiecywanych funkcji wcale Stadii nie pomaga.</p>
      <p>Rozwiązaniem mogłyby być exclusive'y dla platformy Google, ale tych jest na razie zbyt mało (właściwie to jeden – co najwyżej przyzwoity Gylt). Wiemy, że coś się w tej kwestii dzieje – w końcu na początku roku firma stworzyła specjalne studio (Stadia Games and Entertainment) i postawiła na jego czele <a href="https://www.cdaction.pl/news-56038/jade-raymond-dolacza-do-googlea-a-on-sam-zaprasza-nas-na-swoja-konferencje-na-gdc-wideo.html"><b>Jade Raymond</b></a>. Developerka odpowiedzialna jest m.in. za dwa pierwsze Assassin's Creedy oraz Watch Dogs i z pewnością większości z was jest dobrze znana. Teraz według doniesień Video Games Chronicle połączyli z nią siły inni twórcy asasyńskiej serii.</p>
      <p>Sébastien Puel, François Pelland oraz Mathieu Leduc, przez lata pracownicy Ubisoftu, zostali teraz kolejno: dyrektorem generalnym Stadii, kierownikiem działu produkcji i strategii gier First Party Google oraz dyrektorem artystycznym w studiu. Puel pracował nad cyklem o asasynach począwszy od „dwójki”, kończąc na Unity; Pelland był odpowiedzialny m.in. za Syndicate, ale także „trójkę” oraz drugiego South Parka; Leduc maczał zaś palce w pierwszych dwóch Assassin's Creedach i Watch Dogsach. Słowem: weterani, a do tego dobrze znający się z Raymond.</p>
      <p>Nie wiemy niestety nic na temat gier, nad którymi pracuje Stadia Games and Entertainment. Istnieje ryzyko, że poczekamy na nie jeszcze naprawdę długo... a nie jestem pewien, czy sama Stadia wytrzyma tyle bez odpowiedniego wsparcia.</p>
      <related>
        <h4>Podobne newsy</h4>
        <a href="https://www.cdaction.pl/news-58726/google-stadia-premierowy-zwiastun-wprawia-w-konsternacje-wideo.html"/>
        <a href="https://www.cdaction.pl/news-58714/google-stadia-jaka-piekna-kata-umiarkowane-niepowodzenie-recenzje.html"/>
        <a href="https://www.cdaction.pl/news-58698/google-stadia-pula-startowych-gier-zwiekszyla-sie-o-kolejna-dziesiatke.html"/>
        <a href="https://www.cdaction.pl/news-58667/google-stadia-developerow-niepokoi-to-ze-google-moze-ja-po-prostu-skasowac.html"/>
        <a href="https://www.cdaction.pl/news-58642/google-stadia-tuzin-gier-na-premiere.html"/>
      </related>
    </article>
  </body>
</html>