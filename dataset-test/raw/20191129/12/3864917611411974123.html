<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2827990-kinostudiu-dovzenka-ne-viddavatimut-na-privatizaciu-mkms.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T12:14:00+00:00"/>
    <meta property="og:title" content="Кіностудію Довженка не віддаватимуть на приватизацію - МКМС"/>
    <meta property="og:description" content="Хоча державні кіностудії на сьогодні неефективні, кіностудію імені Довженка буде збережено."/>
  </head>
  <body>
    <article>
      <h1>Кіностудію Довженка не віддаватимуть на приватизацію - МКМС</h1>
      <h2>Хоча державні кіностудії на сьогодні неефективні, кіностудію імені Довженка буде збережено.</h2>
      <address>
        <time datetime="2019-11-29T12:14:00+00:00">29 Nov 2019, 12:14</time>
      </address>
      <p>Про це заявив міністр культури, молоді та спорту Володимир Бородянський під час пресконференції в Укрінформі. </p>
      <p>“Наявність чи відсутність державних кіностудій за останні 5 років ніяк не вплинули на розвиток українського <a href="https://www.ukrinform.ua/tag-kino">кіно</a>. 90% того, що тут знімалося, було знято на приватних кіностудіях. Але ми вважаємо, що в державі є така перлина, як кіностудія Довженка. І зараз ми працюємо над тим, щоб сформувати концепцію, що ми хочемо отримати від розвитку конкретної кіностудії Довженка в Києві і в країні. Ми винесемо цю концепцію на обговорення, а потім буде оголошений конкурс і пройдуть необхідні процедури”, - повідомив Бородянський.</p>
      <p>Водночас він висловив переконання, що держава не повинна бути гравцем на ринку кіностудій. “Держава повинна бути регулятором і створювати умови, які дозволяють українським продюсерам створювати кінокартини, серіали. Також бути протекціоністом їх у прокаті. От що повинна робити держава. На сьогодні кіностудії неефективні”, - зазначив Бородянський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2827942-onovleni-pitcingi-ta-rejtingi-dla-produseriv-ak-teper-derzava-dopomagatime-kino.html">Оновлені пітчинги та рейтинги для продюсерів: як тепер держава допомагатиме кіно</a>
      </blockquote>
      <p>У свою чергу перший заступник міністра Анатолій Максимчук зауважив, що кіностудія Довженка не підлягає приватизації.</p>
      <p>“Йдеться про створення моделі приватно-державного партнерства, коли буде залучений стратегічний інвестор, який здійснить реновацію студії і запустить її”, - сказав Максимчук.</p>
    </article>
  </body>
</html>