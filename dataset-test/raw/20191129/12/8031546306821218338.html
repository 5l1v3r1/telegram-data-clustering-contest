<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109899-Eto-noviya-trenyor-na-Arsenal%2521"/>
    <meta property="og:site_name" content="Канал 3"/>
    <meta property="article:published_time" content="2019-11-29T12:43:00+00:00"/>
    <meta property="og:title" content="Ето новия треньор на Арсенал!"/>
    <meta property="og:description" content="Арсенал уволни испанския си треньор Унай Емери след черна серия от 7 мача без победа, като постът временно е поверен на неговия помощник Фреди Люнгберг. Баскът се задържа начело на &quot;артилеристите&quot; около година и половина, но последните слаби резултати принудиха ръководството да го освободи. "/>
  </head>
  <body>
    <article>
      <h1>Ето новия треньор на Арсенал!</h1>
      <address>
        <time datetime="2019-11-29T12:43:00+00:00">29 Nov 2019, 12:43</time>
      </address>
      <p>
        <b>Арсенал уволни испанския си треньор Унай Емери след черна серия от 7 мача без победа, като постът временно е поверен на неговия помощник Фреди Люнгберг. Баскът се задържа начело на "артилеристите" около година и половина, но последните слаби резултати принудиха ръководството да го освободи. </b>
      </p>
      <p>
        <i>Положението му стана неудържимо заради снощния провал 1:2 у дома срещу Айнтрахт Франкфурт - отборът пак профука аванс в резултата, запалянковците освиркаха отчайващия испанец и размахаха плакати "Емери - вън!"</i>
      </p>
      <p>
        <i>За недолюбвания от публиката американски собственик Стан Крьонке, обаче, най-важната причина не бяха дреболии като дали Йозил да играе или дали централният защитник познава съотборниците си, а празните трибуни в последните мачове. Именно това бе категорична присъда - феновете, които още от лятото са закупили най-скъпите в Англия абонаментни карти, не идват да гледат отбора, въпреки че имат билети. </i>
      </p>
      <p>"Отправяме най-искрени благодарности към Унай и колегите му, които бяха непримирими в усилията си да върнат клуба да се състезава на нивото, което всички очакваме и изискваме. Пожелаваме на Унай и неговия екип нищо друго, освен бъдещи успехи", пишат от Арсенал.</p>
      <figure>
        <img src="http://kanal3.bg/assets/uploads/gallery/147632.jpg"/>
      </figure>
      <p>Шведският любимец на феновете на "артилеристите" Фреди Люнгберг натрупа опит на треньорския пост в младежката школа на Арсенал, като бе издигнат до помощник на Емери. Като футболист той бе рекламен модел на мъжко бельо на Kelvin Klein.</p>
      <related>
        <h4>Още по темата</h4>
        <a href="http://kanal3.bg/news/sport/football/105728-Decata-na-Arsenal-razbiha-belgiyci"/>
      </related>
    </article>
  </body>
</html>