<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550887.html/%D8%AE%DB%8C%D8%A7%D9%84-%D9%BE%D8%B1%D8%AF%D8%A7%D8%B2%DB%8C-%D9%88%D8%B2%DB%8C%D8%B1-%D8%AC%D9%86%DA%AF-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A8%D8%B1%D8%A7%DB%8C-%D8%AD%D9%85%D9%84%D9%87-%D8%A8%D9%87-%D9%85%D9%86%D8%A7%D9%81%D8%B9-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T12:47:00+00:00"/>
    <meta property="og:title" content="خیال‌پردازی وزیر جنگ صهیونیستی برای حمله به منافع ایران"/>
    <meta property="og:description" content="به تازگی متن مذاکرات بین وزیر جنگ با برخی مقامات نظامی رژیم صهیونیستی افشا شده است که وی در یک خطای راهبردی روشن بروز برخی اعتراضات در ایران را زمان مناسبی برای حمله به منافع تهران در منطقه اعلام می کند."/>
  </head>
  <body>
    <article>
      <h1>خیال‌پردازی وزیر جنگ صهیونیستی برای حمله به منافع ایران</h1>
      <h2>باوجود شکست های پی در پی؛</h2>
      <address>
        <time datetime="2019-11-29T12:47:00+00:00">29 Nov 2019, 12:47</time>
      </address>
      <p>به تازگی متن مذاکرات بین وزیر جنگ با برخی مقامات نظامی رژیم صهیونیستی افشا شده است که وی در یک خطای راهبردی روشن بروز برخی اعتراضات در ایران را زمان مناسبی برای حمله به منافع تهران در منطقه اعلام می کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛«نفتالی بنت» وزیر جنگ رژیم صهیونیستی بعد از تغییر سیاست‌های ارتش در قبال شهدای فلسطینی و گروه‌های مقاومت در غزه، اکنون به دنبال افزایش حملات علیه به سوریه و مقابله با تقویت ایران در این کشور است.</p>
      <p>نشریه عبری‌زبان «اسرائیل هیوم» امروز (جمعه) در گزارشی مدعی شد بنت معتقد است که اکنون زمان حمله به ایران در سوریه است و رژیم اسرائیل می‌تواند به صورت کامل مانع باز شدن جای پای ایران در سوریه شود.</p>
      <p>این نشریه با افشای گفت‌وگوهای بنت با مسئولان امنیتی ارشد رژیم صهیونیستی نوشت، او می‌گوید «جمهوری اسلامی اکنون با مشکلات داخلی مانند بحران اقتصادی و اعتراضات مردمی طی چند هفته اخیر گرفتار و مشغول شده» و بهترین زمان برای حمله به مواضع آن در سوریه است.</p>
      <p>وزیر جنگ اسرائیل اعتقاد دارد ارتش این رژیم باید در حملات به سوریه و مواضع [ادعایی] ایران در این کشور و همچنین دیگر کشورهای منطقه فعال‌تر باشد.</p>
      <p>بنت به مسئولان دستگاه‌های امنیتی و نظامی اسرائیل هشدار داده که اگر اکنون این حملات انجام نشود، اشتباه بسیار بزرگ و مرگباری – مانند زمانی که با افزایش زرادخانه موشکی حزب‌الله مقابله نکرد – مرتکب خواهد شد و با تکرار سناریوی شکست در جنگ سی‌وسه روزه، این بار در جبهه سوریه یا حتی بدتر از آن مواجه می‌شود.</p>
      <p>اسرائیل هیوم همچنین ادعا می‌کند که دلیل کاهش حملات هوایی رژیم صهیونیستی به سوریه طی روزهای اخیر، تغییر سیاست ایران و تصمیم استراتژیک جمهوری اسلامی برای تلافی‌کردن هر حمله اسرائیل به منافعش در سوریه یا هر نقطه دیگری در منطقه است.</p>
      <p>این اظهارات عجولانه و غیرکارشناسی بنت در تضاد آشکار با ارزیابی‌های ارتش و نهادهای نظامی رژیم صهیونیستی است به‌گونه‌ای که «آویو کوخاوی» رئیس ستاد کل ارتش اسرائیل در جلسات خصوصی از احتمال وقوع عملیاتی مشابه حمله پهپادی به تاسیسات آرامکو علیه تل‌آویو ابراز نگرانی کرده و هشدار داده که نمی‌توان به صورت کامل مانع حضور ایران در سوریه شد.</p>
      <p>از سوی دیگر کارشناسان و مشاوران نظامی صهیونیست به تل‌آویو هشدار داده‌اند که همین تغییر سیاست ایران در پاسخ دادن به هر حمله‌ای علیه منافعش به سوریه، نشان می‌دهد که فارغ از اتفاقاتی که در داخل این کشور می‌افتد باز هم تهران از تحولات منطقه‌ای و مخصوصا مبارزه با رژیم اسرائیل غافل نمی‌شود.</p>
      <p>منبع: فارس</p>
      <p>انتهای پیام/</p>
      <p> </p>
    </article>
  </body>
</html>