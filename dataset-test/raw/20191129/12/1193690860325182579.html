<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/regiony/nespokiina-sytuatsiia-bilia-marinky-aktyvizuvalysia-rosiiski-snaipery-reportazh-z-frontu-203707.html"/>
    <meta property="og:site_name" content="5 канал"/>
    <meta property="article:published_time" content="2019-11-29T12:36:00+00:00"/>
    <meta property="og:title" content="Неспокійна ситуація: біля Мар'їнки активізувалися ворожі снайпери – репортаж з фронту"/>
    <meta property="og:description" content="Ворожі снайпери дошкуляють у будь-яку пору доби"/>
  </head>
  <body>
    <article>
      <h1>Неспокійна ситуація: біля Мар'їнки активізувалися ворожі снайпери – репортаж з фронту</h1>
      <address>
        <time datetime="2019-11-29T12:36:00+00:00">29 Nov 2019, 12:36</time>
      </address>
      <p>Неспокійна ситуація на ділянці фронту поблизу Мар'їнки. Російсько-окупаційні війська ведуть вогонь по українських позиціях та околицях міста зі стрілецької зброї та гранатометів. Активізувалися й ворожі снайпери. Бійці розповідають, дедалі частіше чути одиночні прицільні постріли з боку супротивника. Подробиці від кореспондента "5 каналу" Євгенії Китаївої.</p>
      <p>Це одна з крайніх вулиць Мар'їнки. Більшість будинків тут ущент зруйновані внаслідок ворожих обстрілів. Нині на цій ділянці фронту теж неспокійно. Ворожа стрілецька зброя працює щодня. Активізувалися й снайпери, розповідають армійці.</p>
      <p>Військовослужбовець ЗСУ з позивним "Лимон" говорить: "Снайпери, снайпери. А ось приход, і поход. З підствольника. Тобто таке озброєння вони теж використовують. Буває, прилітає". </p>
      <p>Піхотинець демонструє підствольний гранатомет, саме з такого щойно стріляли з ворожого боку: "Граната, яка летить на 400 метрів. Летальні від нього рідко, але з бою виводить.</p>
      <p>Постріли з гранатометів удень тут не дивина, а тим більше вночі. З настанням сутінок армійці не відпочивають, а у повній бойовій готовності пильнують ворога. Ворожі снайпери дошкуляють у будь-яку пору доби.</p>
      <p>"У снайперської гвинтівки звук інший. Не такий, як у автомата. І він не буде стріляти часто. Один, два постріли і все", – каже армієць із позивним "Лимон".</p>
      <p>Армієць із позивним "Професор" каже: "Не висосуватись. Наблюдать у трубку розвідника". </p>
      <p>Вдень ворожий вогонь менш інтенсивний, армійці лагодять зв'язок. Їхнє завдання – забезпечити безперебійний контакт між передовими позиціями і тилом. Зона відповідальності зв'язківців – кілька кілометрів ділянки фронту, де постійно ведуться обстріли з боку окупаційних військ.</p>
      <figure>
        <iframe src="https://www.youtube.com/embed/A92YRFyMoBY" width="745" height="451" data-service="Youtube" scrolling="no"/>
      </figure>
      <p>"Ось дивіться, лінія два кілометри і по всій лінії потрібно йти і дивитися провід. По всій. Спочатку все з вимірювань починається. Перевіряємо опору шлейфу і по ньому вже видно, де обрив повністю або може погана скручування", – говорить один із зв'язківців.</p>
      <p>Вони мають не лише налаштовувати радіостанції, а й проходити великі відстані, розмотуючи з котушок кілометри дротів. А потім щоденно проходити ці відстані знову і знову, щоб знайти пошкодження, які виникають після обстрілів.</p>
      <p>Без надійного зв'язку роботу підрозділів скоординувати неможливо. Тому зв'язківцям доводиться працювати за будь-якої погоди та складної бойової ситуації.</p>
      <p>Армієць Руслан каже: "Це управління військами. Якщо, той хто на позиції нічого не буде знати, що відбувається, командир не зможе з ним зв'язатись і він не буде знати, звідки ведеться вогонь, куди звернути увагу".</p>
      <p>
        <i>
          <b>Євгенія Китаїва, Анна Кудрявева, "5 канал"</b>
        </i>
      </p>
    </article>
  </body>
</html>