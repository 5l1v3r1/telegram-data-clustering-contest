<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805265/%D8%AC%D8%A7%D9%85%D8%B9%D9%87-%D8%A7%DB%8C-%D9%86%D9%85%D8%A7%D8%B2%D8%AE%D9%88%D8%A7%D9%86-%D8%A7%D8%B3%D8%AA-%DA%A9%D9%87-%D9%85%D9%86%D8%B7%D8%A8%D9%82-%D8%A8%D8%A7-%D8%B1%D9%88%D8%AD-%D8%AF%DB%8C%D9%86%DB%8C-%D9%88-%D9%82%D8%B1%D8%A7%D9%86%DB%8C-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:04:09+00:00"/>
    <meta property="og:title" content="جامعه‌ای، نمازخوان است که منطبق با روح دینی و قرانی باشد"/>
    <meta property="og:description" content="ایسنا/یزد نماینده مردم اردکان در مجلس شورای اسلامی با تاکید بر این که نماز باعث اعتلای روح انسان‌ها می‌شود، گفت: جامعه‌ای نمازخوان است که منطبق با روح دینی و قرآنی باشد."/>
  </head>
  <body>
    <article>
      <h6 class="kicker">تابش:</h6>
      <h1>جامعه‌ای، نمازخوان است که منطبق با روح دینی و قرانی باشد</h1>
      <address><time datetime="2019-11-29T12:04:09+00:00">29 Nov 2019, 12:04</time> by <a rel="author">محمدعلی صادقیان</a></address>
      <p>ایسنا/یزد نماینده مردم اردکان در مجلس شورای اسلامی با تاکید بر این که نماز باعث اعتلای روح انسان‌ها می‌شود، گفت: جامعه‌ای نمازخوان است که منطبق با روح دینی و قرآنی باشد.</p>
      <p>«محمدرضا تابش» در پنجمین اجلاس استانی نماز در اردکان اظهار کرد: جامعه‌ای که در آن نماز مورد توجه است ولی در آن فساد و فحشا و دروغ و ریا وجود دارد، نمازش مناسکی است و مقاصدی نیست چرا که با روح نماز فاصله دارد.</p>
      <p>وی خاطرنشان کرد: نماز باعث اعتلای روح انسان می‌شود و جامعه‌ای، نمازخوان است که منطبق با روح دینی و قرآنی باشد و اگر نماز به ابزاری برای سوءاستفاده و ریا و تزویر درآید، جلوی رشد جامعه و مردم را می‌گیرد.</p>
      <p>تابش با اشاره به این که برای تشویق دانش‌آموزان به حضور برای اقامه نماز باید آن‌ها بیاموزند که هدف از خلقت انسان چیست و مقامش چیست؟ افزود: باید شرایط و محیط مناسب برای نماز خواندن دانش آموزان فراهم شود تا انگیزه بیشتری برای حضور در نماز داشته باشد.</p>
      <p>نماینده مردم اردکان در مجلس با بیان این که دانش آموزان علاقه بسیاری به کارهای مشارکتی و جمعی دارند، تصریح کرد: مدیران می‌توانند در مدارس به شکلی عمل کنند که دانش‌آموزان هم فعالیت‌هایی در برگزاری نماز جماعت انجام دهند و تشویق به حضور در نمازهای جماعت شوند.</p>
      <p>وی با بیان این که فرصت خدمتگزاری به مردم بسیار زودگذر و محدود است، ابراز امیدواری کرد که در جهت خدمت شایسته و گسترده و مخلصانه به مردم شایسته باشیم.</p>
      <p> حجت‌الاسلام «سید اسماعیل شاکر» امام‌ جمعه اردکان با بیان این که اگر نماز تقویت شود، بسیاری از مشکلات جامعه رفع می‌شود، گفت: اگر جوانان به سمت خدا بازگردند، می‌بینند که خدای متعال به آن‌ها عنایت دارد.</p>
      <p>وی گفت: وقتی کسی به نماز اهمیت بدهد خدای متعال هم به آن فرد عنایت خواهد داشت و بسیاری از چالش‌های زندگی او رفع خواهد شد.</p>
      <p>امام جمعه اردکان با تأکید بر این که تنها موعظه‌ای که جان‌سوز نیست و در عمق وجودی انسان اثرگذار است، موعظه عملی است، اضافه کرد: اگر مسئولان در عمل نسبت به نماز توجه داشته باشد، بدون شک اثر مثبتی در عمق وجود انسان خواهد داشت.</p>
      <p>شاکر اضافه کرد: اگر مسئولان در قدم‌های خود به نماز توجه و در وقت‌های جلسات به آن توجه داشته باشند، تا عمق وجود انسان اثرگذار است اما وقتی در عمل کاری صورت نگیرد، اثرگذاری هم نخواهد داشت.</p>
      <p>«بهروز شهابی‌زاد» فرماندار اردکان نیز در ابتدای این اجلاس با بیان این‌ که نماز پرچم مسلمانی ماست، بر لزوم آگاه‌سازی نسل جوان از رازهای نهفته در این عبادت تأکید کرد و گفت: باید در جامعه این سؤال ایجاد شود که نمازخواندن از سر ارادت و محبت به پروردگار است یا از سر عادت و وظیفه.</p>
      <p>وی از همکاری همه دستگاه‌ها در برگزاری پنجمین اجلاس استانی نماز با رویکرد دانش‌آموزی قدردانی و ابراز امیدواری کرد که حضور روحانیون و علما و مسئولان در این نشست موجب حرکتی روبه‌رشد در زمینه اقامه نماز شود.</p>
      <p>انتهای پیام</p>
    </article>
  </body>
</html>