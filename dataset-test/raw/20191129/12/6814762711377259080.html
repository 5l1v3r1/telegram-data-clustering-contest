<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/Syx2d/praha-se-pred-adventem-opevnuje-zatarasy-pribude-take-policistu-v-ulicich"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T12:17:00+00:00"/>
    <meta property="og:title" content="Praha se před adventem opevňuje zátarasy, přibude také policistů v ulicích"/>
    <meta property="og:description" content="Podobně jako v předchozích letech chystají pražští policisté v období adventu zvýšená bezpečnostní opatření. Po Praze začali už během pátku rozmisťovat betonové zátarasy. Už od soboty by například mělo být v ulicích metropole více policistů. Bezpečnostní opatření budou platit do 6. ledna."/>
  </head>
  <body>
    <article>
      <h6 class="kicker">Adventní bezpečnostní opatření</h6>
      <h1>Praha se před adventem opevňuje zátarasy, přibude také policistů v ulicích</h1>
      <address><time datetime="2019-11-29T12:17:00+00:00">29 Nov 2019, 12:17</time> by <a rel="author" href="https://echo24.cz/author/ctk" target="_blank">čtk</a></address>
      <slideshow>
        <figure>
          <img src="https://echo24.cz/img/5de1052fffd8fa2b1edc770c/1040/540/FIT?_sig=nC33kCRFX1JmWq8i0XMO91VzQ9Qh0zTgf2SRbbh8E3Y"/>
          <figcaption>Vánoční zátarasy v Praze<cite>Foto: Echo24</cite></figcaption>
        </figure>
        <figure>
          <img src="https://echo24.cz/img/5de1052fffd8fa2b1edc7750/1040/540/FIT?_sig=dUee1EUrc6_TKrfX6zdNWSOSk6wiMAfEvrn6Ib5jWvU"/>
          <figcaption>Vánoční zátarasy v Praze<cite>Foto: Echo24</cite></figcaption>
        </figure>
        <figure>
          <img src="https://echo24.cz/img/5de10530ffd8fa2b1edc7772/1040/540/FIT?_sig=6plWyEl5J4V5U90RAeGwt0STBvF9yW3ML1ArGEvbiTE"/>
          <figcaption>Vánoční zátarasy v Praze<cite>Foto: Echo24</cite></figcaption>
        </figure>
        <figure>
          <img src="https://echo24.cz/img/5de10531ffd8fa2b1edc7782/1040/540/FIT?_sig=tRsCE8ZZww5yZsI7PqdPNlCOZT1c1W0oGwYL9NRkpYo"/>
          <figcaption>Vánoční zátarasy v Praze<cite>Foto: Echo24</cite></figcaption>
        </figure>
        <figure>
          <img src="https://echo24.cz/img/5de10531ffd8fa2b1edc7792/1040/540/FIT?_sig=a022hk2WvzsIHXpwIuVXY2JREkf2gzjOCZ42fxDqBos"/>
          <figcaption>Vánoční zátarasy v Praze<cite>Foto: Echo24</cite></figcaption>
        </figure>
      </slideshow>
      <p>
        <b>Podobně jako v předchozích letech chystají pražští policisté v období adventu zvýšená bezpečnostní opatření. Po Praze začali už během pátku rozmisťovat betonové zátarasy. Už od soboty by například mělo být v ulicích metropole více policistů. Bezpečnostní opatření budou platit do 6. ledna.</b>
      </p>
      <p>„I přesto, že v současné době nemáme informace, které by nasvědčovaly tomu, že je nějaké přímé nebezpečí, které by hrozilo České republice, jsme navýšili opatření z toho důvodu, že očekáváme výrazný nárůst počtu návštěvníků hlavního města Prahy,“ řekl na tiskové konferenci ředitel pražské policie Tomáš Lerch. Připomněl, že od března 2016 platí v ČR první stupeň ohrožení terorismem. V ulicích bude podle Lercha v době adventu asi o 200 policistů a 100 strážníků více, než je běžné. Posílení se bude týkat zejména víkendů.</p>
      <p>Policie se podle něj zaměří na místa s vyšší koncentrací lidí, jako jsou Václavské nebo Staroměstské náměstí, ale i obchodní centra. U těch také budou dopravní policisté zajišťovat plynulost dopravy. Bezpečnostní opatření se dotknou zejména velkých akcí, jakými jsou trhy nebo koncerty.</p>
      <figure>
        <img src="https://echo24.cz/img/5de10531ffd8fa2b1edc7782/500/260?_sig=X4dcOykHgDoK4nRKecyZFZKo_mxVshDqxYRqvGHdei4"/>
      </figure>
      <p>Náměstek pražského primátora Petr Hlubuček (STAN) doplnil, že město na některých místech nainstaluje betonové zábrany. Už ráno byly instalovány v horní části Václavského náměstí, Hlubuček dále zmínil křižovatku s Opletalovou ulicí nebo spodní část náměstí u metra Můstek. Do budoucna by podle něj měly být zábrany estetičtější.</p>
      <p>„Mohu již nyní říci, že s panem ředitelem policie jsme se dohodli, že bychom se je pokusili na některých místech už na Velikonoce vyměnit za nějaké zajímavější pískovcové nebo žulové kameny, které by splňovaly bezpečnostní parametry, ale zároveň nehyzdily historické centrum města,“ řekl náměstek.</p>
      <p>Hlubuček také připomněl, že jednou z největších akcí v Praze je sobotní rozsvícení vánočního stromu na Staroměstském náměstí. Upozornil na to, že stejně jako loni se bude strom rozsvěcet až do konce vánočních trhů každou hodinu. Původně se strom rozsvěcel jen jednou, což podle Hlubučka představovalo bezpečnostní problém.</p>
      <p>Pravidelné rozsvěcení stromů uvítal i šéf pražských strážníků Eduard Šuster. „Varianta, kdy se rozsvěcí opakovaně, byla vyhodnocena z hlediska bezpečnosti jako velmi dobrá. Stávalo se, že na první rozsvěcení přišlo tolik lidí, že se přístupové komunikace musely uzavírat,“ vysvětlil. Podotkl ale, že podobná situace může nastat i v sobotu. „Skutečně bychom rádi požádali rodiny s dětmi, s nemohoucími, s handicapovanými občany, aby si tu návštěvu nenechali ujít, ale není nutné, aby ji absolvovali zítra,“ dodal Šuster.</p>
      <related>
        <a href="https://echo24.cz/a/SX8Zv/ctvrty-celosvetovy-protest-za-klima-v-praze-se-zapojila-asi-jen-stovka-lidi"/>
      </related>
    </article>
  </body>
</html>