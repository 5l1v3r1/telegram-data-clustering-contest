<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/sakerhetspolisen-vi-foljer-de-lagar-och-regler-som-finns/"/>
    <meta property="og:site_name" content="DN.SE"/>
    <meta property="article:published_time" content="2019-11-29T12:11:12+00:00"/>
    <meta property="og:title" content="Säkerhetspolisen: ”Vi följer de lagar och regler som finns”"/>
    <meta property="og:description" content="Utredare vid gränspolisen ifrågasätter värdet av Säkerhetspolisens registerkontroller av personer som har samordningsnummer."/>
  </head>
  <body>
    <article>
      <h1>Säkerhetspolisen: ”Vi följer de lagar och regler som finns”</h1>
      <address><time datetime="2019-11-29T12:11:12+00:00">29 Nov 2019, 12:11</time> by <a rel="author" href="https://www.dn.se/av/ulrika-by/" target="_blank">Ulrika By</a></address>
      <p>
        <b>Utredare vid gränspolisen ifrågasätter värdet av Säkerhetspolisens registerkontroller av personer som har samordningsnummer. Som DN tidigare berättat är det i nära häften av fallen <a href="https://www.dn.se/nyheter/sverige/inga-krav-pa-styrkt-identitet-for-att-fa-samordningsnummer/">inte fastställt vilken identitet</a> som innehar numret.<br/>Men Säkerhetspolisen säger att de inget kan göra – mer än att följa de lagar och regler som finns. Enligt dem har arbetsgivarna huvudansvaret.</b>
      </p>
      <p>– Varje myndighet och företag har ansvar för sitt eget säkerhetsskydd. Vi följer de regler och lagar som finns och har ingen anledning att recensera vad andra myndigheter gör, säger Sofia Hellqvist pressekreterare hos Säkerhetspolisen när DN vill veta hur den ställer sig till hur användningen av samordningsnumren i samhället kommit att utvecklas.</p>
      <p>Huruvida det förekommer något informationsutbyte eller underhandskontakter mellan säkerhetspolisen och justitie- och finansdepartementet som båda ur olika perspektiv äger frågan vill man inte kommentera.</p>
      <p>Sofia Hellqvist understryker dock att Säkerhetspolisen ständigt jobbar med att skapa förståelse för det ökade hotet mot Sverige. Men företag och andra myndigheter ansvarar själva för det säkerhetsskydd de bedömer att de måste ha.</p>
      <p>– Registerkontrollen är bara en liten del av säkerhetsprövningen, det är myndigheten eller företagen som har det grundläggande ansvaret för att göra den grundläggande prövningen, säger Sofia Hellqvist.</p>
      <p><b>På Säkerhetspolisens hemsida</b> finns det beskrivet hur det ska gå till. Ett fullgott säkerhetsskydd består av tre olika delar: personalsäkerhet, informationssäkerhet och fysisk säkerhet.</p>
      <p>– Alla tre delarna är lika viktiga. Det hjälper ju inte om ett företag har avancerande inpasseringssystem om den som passerar inte är säkerhetsprövad eller om dess identitet är okänd, säger Sofia Hellqvist.</p>
      <figure>
        <img src="https://cached-images.bonnier.news/cms30/UploadedImages/2019/11/29/2d73282a-8b60-4619-bf13-1c28d089cb19/bigOriginal.png?interpolation=lanczos-none&amp;downsize=817:*&amp;output-quality=80&amp;output-format=auto"/>
        <figcaption>– Det är upp till varje företag och myndighet att ansvara för säkerhetsskyddet av den egna verksamheten, Sofia Hellqvist, pressekreterare på Säkerhetspolisen.<cite>Foto: Säkerhetspolisen</cite></figcaption>
      </figure>
      <p>Säkerhetspolisen har inga synpunkter på hur myndigheter och företag i dag sköter säkerhetsprövningarna.</p>
      <p>– Det är de som vet bäst när det gäller den egna verksamheten skyddsvärde. De måste själva göra en analys och vidta de åtgärder som krävs, säger Sofia Hellqvist.</p>
      <p>
        <b>Borde det inte ingå i den registerkontroll som Säkerhetspolisen ska göra att kontrollera om individer har uppehålls- och arbetstillstånd?</b>
      </p>
      <p>– Vi agerar utifrån de lagar och regler som gäller i dag.</p>
      <p>Sofia Hellqvist vill inte heller kommentera fallet där fem städare klarade säkerhetsprövningen och fick jobb på säkerhetsklassat område på Arlanda trots att de hade vare sig arbets- eller uppehållstillstånd</p>
      <p>
        <b>Har ni några synpunkter eller önskemål på den utredning som regeringen tillsatt och som ska föreslå en säkrare hantering av samordningsnumren?</b>
      </p>
      <p>– I den mån vi blir remissinstans kommer våra synpunkter att offentliggöras på regeringens hemsida när det blir aktuellt.</p>
    </article>
  </body>
</html>