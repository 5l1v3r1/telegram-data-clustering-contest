<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bloomberght.com/barclays-cin-finansal-risk-yonetiminde-cambaz-ipinde-yuruyor-2239112"/>
    <meta property="og:site_name" content="BloombergHT"/>
    <meta property="article:published_time" content="2019-11-29T12:57:59+00:00"/>
    <meta property="og:title" content="Barclays: Çin finansal risk yönetiminde cambaz ipinde yürüyor"/>
    <meta property="og:description" content="Barclays Investment Solutions CIO'su Hobbs, Çin'in finansal riskleri yönetme konusunda cambaz ipinde yürüdüğünü söyledi"/>
  </head>
  <body>
    <article>
      <h1>Barclays: Çin finansal risk yönetiminde cambaz ipinde yürüyor</h1>
      <h2>Barclays Investment Solutions CIO'su Hobbs, Çin'in finansal riskleri yönetme konusunda cambaz ipinde yürüdüğünü söyledi</h2>
      <address>
        <time datetime="2019-11-29T12:57:59+00:00">29 Nov 2019, 12:57</time>
      </address>
      <p>Barclays Investment Solutions CIO'su Williams Hobbs, Çin'de giderek artan finansal baskı sinyallerine ilişkin değerlendirmede bulundu.</p>
      <p>Hobbs, Bloomberg Television'da konuk olduğu Bloomberg Daybreak Europe programında yöneltilen Çin'in şimdiye kadar ekonomik yavaşlamasını yanlış yönetip yönetmediği sorusuna, “Çok zor. Çin cambaz ipinde yürüyor. Çünkü son birkaç yılda gördüğünüz sorunlardan biri -ve belki de bu yavaşlamanın önemli kısmını açıklıyor- özel sektörün kredi açlığı çekmesi.” şeklinde yanıt verdi.</p>
      <p>Çin ekonomisindeki kredilerin otomatik olarak dolaylı şekilde devlet garantisi olan yerlere çekildiğini söyleyen Hobbs, bu alanların maalesef aynı zamanda aktif karlılığının en düşük ve kaldıracın en yüksek olduğu alanlar olduğunun altını çizdi.</p>
      <p>Hobbs, sözlerini “Dolayısıyla kredi otomatik olarak daha az üretken şekilde kullanılacağı yerlere ve kamu şirketlerine gidiyor. Bu Çin için bir zorluk. Şu anda bunu nasıl aşarsınız, pek emin değilim.” diye sürdürdü.</p>
      <p>Teşvik konusunda değerlendirmede bulunan Hobbs, “Bence Çin otoriteleri tarafında herhangi bir şey yapma konusunda isteksizlik var.” dedi ve Çinli yetkililerin “çok kademeli ve emin adımlarla” bir şeyler yapmak istediklerini tahmin ettiğini belirtti. Hobbs, Çinli yetkililere yönelik kredilerin daha etkin şekilde kullanımına ilişkin reform talebi olduğunu ifade etti.</p>
    </article>
  </body>
</html>