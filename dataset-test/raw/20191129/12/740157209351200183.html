<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/w-sobote-10-dni-otwarte-notariatu,136132.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T12:40:00+00:00"/>
    <meta property="og:title" content="W sobotę 10. Dni Otwarte Notariatu"/>
    <meta property="og:description" content="Blisko 600 notariuszy w 29 miastach w Polsce będzie w sobotę udzielało nieodpłatnych informacji prawnych. Dziesiąta edycja Dnia Otwartego Notariatu - jak informują rejenci - poświęcona będzie tematowi bezpiecznego rozporządzania majątkiem."/>
  </head>
  <body>
    <article>
      <h1>W sobotę 10. Dni Otwarte Notariatu</h1>
      <address><time datetime="2019-11-29T12:40:00+00:00">29 Nov 2019, 12:40</time> by <a rel="author">PAP/KM  </a></address>
      <h4>Blisko 600 notariuszy w 29 miastach w Polsce będzie w sobotę udzielało nieodpłatnych informacji prawnych. Dziesiąta edycja Dnia Otwartego Notariatu - jak informują rejenci - poświęcona będzie tematowi bezpiecznego rozporządzania majątkiem.</h4>
      <hr/>
      <p>Tegorocznej akcji przyświecać będzie hasło: "Uczciwie i bezpiecznie. Warto dbać o swój majątek - porozmawiaj z notariuszem". Spotkania z notariuszami będą odbywały się w sobotę w godzinach 10-16, a prawnicy będą w tym czasie udzielać porad w 29 miastach.</p>
      <p>Jak zwraca uwagę Krajowa Rada Notarialna, w tym roku akcja będzie odbywała się nie tylko w miastach wojewódzkich, ale także w mniejszych ośrodkach. Koordynator akcji w Łodzi not. Małgorzata Nierychła mówiła, że "z naszego 10-letniego doświadczenia w organizacji dnia otwartego wynika, że właśnie w mniejszych miejscowościach potrzeba edukacji prawnej jest największa".</p>
      <p>W sobotę spotkania z notariuszami odbędą się w: Białymstoku, Bydgoszczy, Chełmie, Elblągu, Gdańsku, Gorzowie Wlkp., Jarosławiu, Jeleniej Górze, Katowicach, Koninie, Koszalinie, Kutnie, Krakowie, Legnicy, Lesznie, Lublinie, Łodzi, Olsztynie, Opolu, Pile, Piotrkowie Tryb., Poznaniu, Puławach, Puszczykowie, Szczecinie, Toruniu, Warszawie, Wrocławiu i Zielonej Górze. Szczegółowe informacje i dokładne adresy planowanych spotkań z prawnikami można znaleźć na stronie: www.porozmawiajznotariuszem.pl.</p>
      <p>Podczas dnia otwartego notariusze wyjaśnią m.in. jak najkorzystniej uregulować stosunki majątkowe w małżeństwie, czy przejść przez procedury związane z dziedziczeniem; wytłumaczą m.in. jak sporządzić testament lub przekazać mieszkanie. Rejenci wskażą też szereg czynności prawnych, których w sposób alternatywny dla postępowań sądowych można dokonać w kancelarii notarialnej.</p>
      <p>Rejenci chcą także zwrócić uwagę na zagrożenia - wskazać, jak uchronić się przed lichwiarskimi pożyczkami i umowami przewłaszczenia nieruchomości na zabezpieczenie. "Pytaj notariusza o wszystko, czego nie rozumiesz i nie zatajaj przed notariuszem żadnych okoliczności związanych z zawarciem umowy" - apeluje notariat.</p>
      <p> </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>