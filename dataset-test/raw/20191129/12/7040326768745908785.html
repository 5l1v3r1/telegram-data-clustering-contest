<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/ekonomi-haberleri/tanap-avrupaya-baglaniyor-20-ilden-gececek-1398881"/>
    <meta property="og:site_name" content="Karar.com"/>
    <meta property="article:published_time" content="2019-11-29T12:32:00+00:00"/>
    <meta property="og:title" content="TANAP Avrupa'ya bağlanıyor, 20 ilden geçecek"/>
    <meta property="og:description" content="Trans Anadolu Doğal Gaz Boru Hattı'nın (TANAP) Avrupa bağlantısı, Edirne'de düzenlenecek törenle hayata geçecek. TANAP'ın Türkiye-Gürcistan sınırında başlayan yolculuğu, 20 il ve 67 ilçeden geçerek Türkiye-Yunanistan sınırında sona erecek."/>
  </head>
  <body>
    <article>
      <h1>TANAP Avrupa'ya bağlanıyor, 20 ilden geçecek</h1>
      <address>
        <time datetime="2019-11-29T12:32:00+00:00">29 Nov 2019, 12:32</time>
      </address>
      <p>
        <b>Trans Anadolu Doğal Gaz Boru Hattı'nın (TANAP) Avrupa bağlantısı, Edirne'de düzenlenecek törenle hayata geçecek. TANAP'ın Türkiye-Gürcistan sınırında başlayan yolculuğu, 20 il ve 67 ilçeden geçerek Türkiye-Yunanistan sınırında sona erecek.</b>
      </p>
      <p>Trans Anadolu Doğal Gaz Boru Hattı'nın (TANAP) Avrupa bağlantısı, Edirne'de yarın düzenlecek törenle gerçekleştirilecek. </p>
      <p>
        <b>ERDOĞAN İLE ALİYEV DE KATILACAK</b>
      </p>
      <p>Edirne'nin İpsala ilçesi Sarıcaali Köyü'nde bulunan TANAP MS4 Ölçüm İstasyonu'nda gerçekleştirilecek törene, Cumhurbaşkanı Recep Tayyip Erdoğan ve Azerbaycan Cumhurbaşkanı İlham Aliyev'in katılması bekleniyor. Ayrıca törene Enerji ve Tabii Kaynaklar Bakanı Fatih Dönmez ile ilgili ülkelerin enerji bakanları katılacak.</p>
      <p>Yatırım tutarı yaklaşık 7 milyar dolar olan TANAP, yarın Yunanistan sınırında Trans Adriyatik Boru Hattı (TAP) üzerinden Avrupa'ya bağlanacak. Avrupa tarafındaki süreçlerin tamamlanmasının ardından TAP üzerinden gaz sevkiyatına başlanacak.</p>
      <p>
        <b>TANAP PROJESİ NASIL BAŞLADI?</b>
      </p>
      <p>TANAP'ta ilk adım, Türkiye-Azerbaycan arasında 24 Aralık 2011'de imzalanan mutabakat zaptıyla atıldı. Bu kapsamda Azerbaycan Cumhuriyeti Devlet Petrol Şirketi (SOCAR) tarafından TANAP Doğalgaz İletim AŞ kuruldu. Şirket, TANAP'ın tasarımı, inşaatı ve işletilmesini tamamlamak üzere proje sahibi olarak yetkilendirildi.</p>
      <p>Projenin hukuki altyapısı 26 Haziran 2012'de İstanbul'da Türkiye ve Azerbaycan arasında imzalanan hükümetler arası anlaşma ve 'Ev Sahibi Hükümet Anlaşması' ile oluşturuldu. Ev Sahibi Hükümet Anlaşması, 10 Eylül 2014'te TBMM tarafından onaylandı.</p>
      <p>Hattın açılışı 12 Haziran 2018'de Cumhurbaşkanı Erdoğan ve Azerbaycan Cumhurbaşkanı Aliyev'in katıldığı törenle Eskişehir'de gerçekleştirildi. Türkiye'ye TANAP'tan ekim sonu itibarıyla 3 milyar 180 milyon metreküp gaz geldi.</p>
      <p>
        <b>TANAP 20 İLDEN GEÇİYOR</b>
      </p>
      <p>Toplam kapasitesi 16 milyar metreküp olan boru hattından Türkiye'ye gelen gaz miktarının yakın zamanda 6 milyar metreküpe çıkarılması hedefleniyor. Kalan 10 milyar metreküp doğal gaz ise TAP ile Avrupa'ya gönderilecek.</p>
      <p>TANAP'ın Türkiye-Gürcistan sınırında Ardahan'ın Posof ilçesi Türkgözü köyünde başlayan yolculuğu, Kars, Erzurum, Erzincan, Bayburt, Gümüşhane, Giresun, Sivas, Yozgat, Kırşehir, Kırıkkale, Ankara, Eskişehir, Bilecik, Kütahya, Bursa, Balıkesir, Çanakkale, Tekirdağ ve Edirne olmak üzere 20 il ve 67 ilçeden geçerek Türkiye-Yunanistan sınırında sona eriyor.</p>
      <p>TANAP'ta, SOCAR ve Güney Gaz Koridoru AŞ'nin yüzde 51, Boru Hatları ile Petrol Taşıma AŞ'nin yüzde 30, BP'nin yüzde 12 ve SOCAR Türkiye Enerji AŞ'nin de yüzde 7 hissesi bulunuyor.</p>
      <p>
        <b>İSTANBUL/AA</b>
      </p>
      <related>
        <a href="https://www.karar.com/ekonomi-haberleri/son-dakika-ve-tanap-devrede-avrupanin-en-buyuk-projesi-icin-4-lider-vanayi-acti-884132"/>
      </related>
      <related>
        <a href="https://www.karar.com/ekonomi-haberleri/tanapta-sona-dogru-borular-topraga-gomuldu-866495"/>
      </related>
      <related>
        <a href="https://www.karar.com/ekonomi-haberleri/cumhurbaskani-erdogan-12-haziranda-tanapi-acacak-881793"/>
      </related>
    </article>
  </body>
</html>