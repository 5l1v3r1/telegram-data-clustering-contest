<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/wlochy-prawicowi-ekstremisci-chcieli-zalozyc-partie-neonazistowska,989123.html"/>
    <meta property="og:site_name" content="TVN24"/>
    <meta property="article:published_time" content="2019-11-29T12:27:00+00:00"/>
    <meta property="og:title" content="Liderka grupy mówi, że jest &quot;sierżantem Hitlera&quot;. Zatrzymania neonazistów od Sycylii po Alpy"/>
    <meta property="og:description" content="Włoska policja rozbiła siatkę prawicowych ekstremistów działających w całym kraju, którzy zamierzali stworzyć nową neonazistowską partię. W trakcie nalotów na lokalizacje w miastach i miasteczkach ..."/>
  </head>
  <body>
    <article>
      <h1>Liderka grupy mówi, że jest "sierżantem Hitlera". Zatrzymania neonazistów od Sycylii po Alpy</h1>
      <address><time datetime="2019-11-29T12:27:00+00:00">29 Nov 2019, 12:27</time> by <a rel="author">akw/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/3e3b8bcc-f55a-487b-a286-65145d9b4af1-480p.mp4"/>
        <figcaption>Ekstremiści chcieli założyć partię neonazistowską<cite>Foto: PAP/EPA/ITALIAN STATE POLICE | Video: Polizia di Stato</cite></figcaption>
      </figure>
      <h3>Włoska policja rozbiła siatkę prawicowych ekstremistów działających w całym kraju, którzy zamierzali stworzyć nową neonazistowską partię. W trakcie nalotów na lokalizacje w miastach i miasteczkach od Sycylii po Alpy, przechwycili między innymi zapasy broni.</h3>
      <p>Aresztowania, jakich dokonano, to wynik trwającej dwa lata operacji prowadzonej między innymi przez antyterrorystów i oddziały powołane do zwalczania włoskiej mafii.</p>
      <related>
        <a href="https://www.tvn24.pl/wiadomosci-ze-swiata,2/cosa-nostra-probuje-sie-odrodzic-nalot-fbi-i-wloskiej-policji-na-sycylii,953540.html"/>
      </related>
      <p>Służby nie poinformowały, ile osób znalazło się w ich rękach. Agencja Reutera pisze, że zatrzymań i nalotów dokonano w 19 lokalizacjach w całych Włoszech (16 miastach i miasteczkach).</p>
      <p>Z dochodzenia prowadzonego przez specjalną komórkę policji "Digos" wynika, że antysemickie ugrupowanie - jawnie nawiązujące do ideologii nazizmu - miało w zamierzeniach jego pomysłodawców nosić nazwę Narodowej Socjalistycznej Partii Robotniczej.</p>
      <p>Jak pisze brytyjski nadawca BBC, wśród podejrzanych jest osoba powiązana z mafią kalabryjską, 'ndranghetą.</p>
      <p>Inna osoba - 50-letnia kobieta z rejonu Padwy, przywódczyni grupy - określała siebie mianem "sierżanta Hitlera" - ustalili śledczy. Jej zadaniem było między innymi rozpowszechnianie ksenofobicznej ideologii.</p>
      <p>W przeszukiwanych miejscach policjanci odnaleźli między innymi nazistowskie flagi, inne przedmioty z symboliką nazistowską, a także książki o Hitlerze i faszystowskim przywódcy Włoch Benito Mussolinim. Skonfiskowano też nieokreśloną liczbę sztuk broni.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/14e138fb-4f76-406a-a76d-2306a65831e5.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Włoscy ekstremiści chcieli założyć partię neonazistowską<cite>Źródło: PAP/EPA/ITALIAN STATE POLICE</cite></figcaption>
      </figure>
      <p>Jak poinformowały media, powołując się na śledczych, niektórzy z działaczy sugerowali, że mają też dostęp do materiałów wybuchowych. Prowadzili także rekrutację w mediach społecznościowych.</p>
      <p>Agencja Reutera cytująca policję podała, że grupa nawiązała kontakty z podobnymi organizacjami działającymi w Portugalii, Francji i Wielkiej Brytanii.</p>
      <p>Jak podaje BBC, we Włoszech notuje się w ostatnich latach wzrost popularności neonazistowskich ugrupowań.</p>
      <p>Wzrasta też liczba incydentów o podłożu antysemickim. Tylko w tym roku, do września, odnotowano ich 190.</p>
      <p>To ponad dwa razy więcej niż w roku 2017. We Włoszech mieszka ponad 30 tysięcy Żydów.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/585d1281-ca5b-4710-8ba3-95f3dd23a087.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Materiały skonfiskowane przez włoską policję po nalotach na mieszkania podejrzanych<cite>Źródło: PAP/EPA/ITALIAN STATE POLICE</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/przewrocona-lodz-u-wybrzezy-lampeduzy-uratowano-ponad-140-osob,987862.html"/>
        <a href="https://www.tvn24.pl/wiadomosci-ze-swiata,2/tysiace-sardynek-protestuja-salvini-czy-wasze-kociatka-lubia-male-rybki,986866.html"/>
        <a href="https://www.tvn24.pl/wiadomosci-ze-swiata,2/tona-kokainy-w-pudelkach-z-bananami,985312.html"/>
        <a href="https://www.tvn24.pl/wiadomosci-ze-swiata,2/wlochy-i-niemcy-musza-pracowac-razem-conte-dziekuje-rzadowi-merkel,984654.html"/>
        <a href="https://www.tvn24.pl/wiadomosci-ze-swiata,2/prezydent-izraela-jestem-przerazony-antysemickimi-pogrozkami-wobec-wloskiej-senator,984379.html"/>
      </related>
    </article>
  </body>
</html>