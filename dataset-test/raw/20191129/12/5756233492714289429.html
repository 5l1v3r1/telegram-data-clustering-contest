<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623930/%D9%85%D8%A7%DA%A9%D8%B1%D9%88%D9%86-%D8%A7%D8%B2-%D8%A7%DB%8C%D9%86%DA%A9%D9%87-%DA%AF%D9%81%D8%AA%D9%85-%D9%86%D8%A7%D8%AA%D9%88-%D8%AF%DA%86%D8%A7%D8%B1-%D9%85%D8%B1%DA%AF-%D9%85%D8%BA%D8%B2%DB%8C-%D8%B4%D8%AF%D9%87-%D9%BE%D8%B4%DB%8C%D9%85%D8%A7%D9%86-%D9%86%DB%8C%D8%B3%D8%AA%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T12:22:00+00:00"/>
    <meta property="og:title" content="ماکرون: از اینکه گفتم ناتو دچار مرگ مغزی شده، پشیمان نیستم"/>
    <meta property="og:description" content="رئیس جمهور فرانسه تاکید کرد، اظهاراتش مبنی بر اینکه ناتو دچار مرگ مغزی شده یک &quot;بیدارباش مفید&quot; برای اعضای ائتلاف ناتو بوده و به خاطر گفتن این حرف غذرخواهی نخواهد کرد."/>
  </head>
  <body>
    <article>
      <h1>ماکرون: از اینکه گفتم ناتو دچار مرگ مغزی شده، پشیمان نیستم</h1>
      <h2>در کنفرانس خبری با استولتنبرگ</h2>
      <address>
        <time datetime="2019-11-29T12:22:00+00:00">29 Nov 2019, 12:22</time>
      </address>
      <p>
        <i>رئیس جمهور فرانسه تاکید کرد، اظهاراتش مبنی بر اینکه ناتو دچار مرگ مغزی شده یک "بیدارباش مفید" برای اعضای ائتلاف ناتو بوده و به خاطر گفتن این حرف غذرخواهی نخواهد کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اظهارات صریح امانوئل ماکرون، رئیس جمهور فرانسه در آستانه نشست 4 دسامبر (13 آذرماه) در انگلیس واکنش‌های شدیدی را از سوی همتایان اروپاییش به همراه داشته که معتقدند اروپا همچنان باید برای دفاع از خود شدیدا به ائتلاف نظامی ناتو تکیه کند.</p>
      <p>اما رئیس جمهور فرانسه که در کنار ینس استولتنبرگ، دبیرکل ناتو قرار داشت به خاطر اظهاراتش مبنی بر اینکه متحدان ناتو به جای تمرکز بر مسائل مربوط به بودجه باید به مسائل ژئوپلتیکی در حال رشد تمرکز کنند، عذرخواهی نکرد.</p>
      <figure>
        <img src="https://aftabnews.ir/files/fa/news/1398/9/8/364926_387.jpg"/>
      </figure>
      <p>ماکرون در کنفرانس خبری مشترکی با استولتنبرگ گفت: سوالاتی که من پرسیده‌ام سوالات صریح و شفافی هستند که هنوز به آنها پاسخی داده نشده است.</p>
      <p>وی افزود: صلح در اروپا، وضعیت پس از انقضای پیمان منع موشک‌های هسته‌ای میانبرد، روابط با روسیه، مسئله ترکیه و اینکه دشمن کیست؟ سوالاتی هستند که هنوز به آنها پاسخی داده نشده است. پس در نتیجه اجازه دهید در حال حاضر درباره مسائل تشریک هزینه‌ها و تشریک فشار مالی صحبت نکنیم.</p>
      <p>ماکرون در ادامه گفت: شاید ما به یک بیدارباش نیاز داشتیم. من بسیار خوشحالم که این زنگ هشدار به صدا درآمد و بسیار خوشحالم که در حال حاضر همگان متوجه شدند که ما باید بر اهداف استراتژیک‌مان متمرکز شویم. در نتیجه قطعا به خاطر این ابهام زدایی که انجام داده‌ام عذرخواهی نخواهم کرد.</p>
      <p>استولتنبرگ نیز به نوبه خود گفت: در این دوران بی ثبات و متغیر وجود نهادهای چند جانبه قدرتمند همچون ناتو بسیار حیاتی و ضروری هستند.</p>
      <p>وی افزود: بر هیچ کس پنهان نیست که اختلاف نظرهایی میان متحدان وجود دارد اما قدرت ناتو این است که ما در گذشته نیز چنین اختلافاتی داشته‌ایم و هر بار توانسته‌ایم بر آنها غلبه کنیم.</p>
      <p>ماکرون گفت: در حال حاضر مساله اصلی برای ناتو این است که باید تصمیم بگیرد که چه کسی دشمن مشترک آن است، با توجه به این حقیقت که جماهیر شوروی خیلی وقت است که فرو پاشیده است.</p>
      <p>رئیس جمهور فرانسه پرسید: دشمن مشترک ما کیست؟ این سوال باید پاسخ داده شود.</p>
      <p>وی افزود: آیا دشمن امروز ما همانطور که گاهی می‌شنوم روسیه است؟ چین است؟ آیا هدف ناتو تایید این دو کشور به عنوان دشمن است؟ من که اینطور فکر نمی‌کنم. به نظر می‌رسد که دشمن مشترک ائتلاف ناتو، تروریسم است که به کشورهای همه ما لطمه وارد کرده است.</p>
      <p>ماکرون در اظهاراتی صریح خطاب به کشورهای اروپایی که به خاطر عدم ارائه بودجه کافی در حوزه امنیت مورد انتقاد قرار گرفته‌اند، گفت: اعلام کردن صرف تعهد یک فرد به امنیت جمعی به تنهایی کافی نیست. این تعهد باید در عمل نشان داده شود. یک اتحاد واقعی به معنای اقدامات و تصمیمات است، نه تنها حرف‌ها.</p>
    </article>
  </body>
</html>