<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805281/%D9%85%D8%B3%D8%A6%D9%88%D9%84%D8%A7%D9%86-%D8%B5%D8%AF%D8%A7-%D9%88-%D8%B3%DB%8C%D9%85%D8%A7-%D9%85%D8%B9%D8%AA%D9%82%D8%AF%D9%86%D8%AF-%D9%87%D9%85%D9%87-%D9%85%D8%AF%D8%A7%D8%B1%DA%A9-%D9%86%D8%AD%D9%88%D9%87-%D9%87%D8%B2%DB%8C%D9%86%D9%87-%DA%A9%D8%B1%D8%AF-947-%D9%85%DB%8C%D9%84%DB%8C%D9%88%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:17:00+00:00"/>
    <meta property="og:title" content="مسئولان صدا و سیما معتقدند همه مدارک نحوه هزینه کرد 947 میلیون دلار را دارند"/>
    <meta property="og:description" content="نماینده تهران در ارائه توضیحاتی درباره اظهارات اخیرش درباره پرونده مالی صداوسیما خاطرنشان کرد که مسئولان این سازمان معتقدند که همه مدارک نحوه هزینه کرد مبلغ 947 میلیون دلار را دارند."/>
  </head>
  <body>
    <article>
      <h6 class="kicker">توضیحات کواکبیان درباره پرونده مالی صدا و سیما</h6>
      <h1>مسئولان صدا و سیما معتقدند همه مدارک نحوه هزینه کرد 947 میلیون دلار را دارند</h1>
      <address><time datetime="2019-11-29T12:17:00+00:00">29 Nov 2019, 12:17</time> by <a rel="author">منیرسادات سیدرضا</a></address>
      <p>نماینده تهران در ارائه توضیحاتی درباره اظهارات اخیرش درباره پرونده مالی صداوسیما خاطرنشان کرد که مسئولان این سازمان معتقدند که همه مدارک نحوه هزینه کرد مبلغ 947 میلیون دلار را دارند.</p>
      <p>مصطفی کواکبیان در گفت‌وگو با ایسنا، در توضیح اظهارات اخیرش در مورد وجود پرونده 947 میلیون دلاری صدا و سیما که گم شده و معلوم نیست با آن چه کرده‌اند؟، گفت: آنچه در جمع دانشجویان دانشگاه فردوسی مشهد از پرونده 947 میلیون دلاری صدا و سیما گفتم، حرف جدیدی نیست، این موضوع را در دیدار با آقای رئیسی نیز گفتم و تاکید داشتم قوه قضائیه باید به همه پرونده‌ها بدون هیچ گونه جانبداری رسیدگی کند که این شامل پرونده 947 میلیون دلاری صدا و سیما در دوره آقای ضرغامی نیز می‌شود.</p>
      <p>وی افزود: این موضوع را قبلا آقای رئیس جمهور در جمع مردم یزد بیان کرده بود. در همین باره مسئولان صدا و سیما معتقدند همه مدارک نحوه هزینه کرد این مبلغ را دارند. لذا دستگاه‌های نظارتی می‌توانند آن را بررسی کنند. تاکید ما هم این است که این موضوع باید در کنار همه پرونده‌های مالی در دستگاه قضایی مورد بررسی قرار گیرد. از مسئولان صدا و سیما می‌خواهم که با ارائه توضیحاتی به افکار عمومی ابهامات موجود در این باره را برطرف کند.</p>
      <p>این نماینده مجلس همچنین تاکید کرد: در این بین برخی از شبکه‌های فضای مجازی طوری این موضوع را مطرح کردند که گویا پرونده جدیدی هست و در دوره فعلی رخ داده که اینطور نیست. مطمئنا با رسیدگی عادلانه به این پرونده و توضیحات دست اندرکاران صدا و سیما هیچ ابهامی باقی نمی‌ماند.</p>
      <p>انتهای پیام</p>
    </article>
  </body>
</html>