<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/parion-antik-kentinde-1800-yillik-sikke-bulundu-258371h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="Parion Antik Kenti'nde 1800 yıllık sikke bulundu"/>
    <meta property="og:description" content="Çanakkale'deki Parion Antik Kenti'nde 15 yıldır süren kazılarda ilk kez, üzerinde Parion'un kurucusu olduğu kabul edilen ve Troya Savaşı'nı başlatan &quot;Paris&quot;in resminin yer aldığı 1800 yıllık sikke ortaya çıkarıldı."/>
  </head>
  <body>
    <article>
      <h1>Parion Antik Kenti'nde 1800 yıllık sikke bulundu</h1>
      <address><time datetime="2019-11-29T12:26:00+00:00">29 Nov 2019, 12:26</time> by <a rel="author">Yeni Çağ Gazetesi</a></address>
      <p>
        <b>Çanakkale'deki Parion Antik Kenti'nde 15 yıldır süren kazılarda ilk kez, üzerinde Parion'un kurucusu olduğu kabul edilen ve Troya Savaşı'nı başlatan "Paris"in resminin yer aldığı 1800 yıllık sikke ortaya çıkarıldı.</b>
      </p>
      <p>Çanakkale'nin Biga ilçesi Kemer köyü yakınındaki antik dönemin önemli liman kenti Parion'da 15 yıldır devam eden arkeolojik kazılarda, şehrin kurucusu kabul edilen "Paris"in resminin yer aldığı 1800 yıllık sikke bulundu.</p>
      <p>Bölgenin 2 bin 700 yıllık geçmişine ışık tutan Parion Antik Kenti'nde, kazıların Kültür ve Turizm Bakanlığınca yılın 12 ayına çıkarılmasıyla çalışmalar sürüyor.</p>
      <p>Kazı Heyeti Başkanı ve Ondokuz Mayıs Üniversitesi Arkeoloji Bölüm Başkanı Prof. Dr. Vedat Keleş, Kültür ve Turizm Bakanlığının izin ve desteği, ana sponsor İÇDAŞ AŞ'nin sağladığı imkanlar ile kazılara devam ettiklerini söyledi.</p>
      <p>Bakanlığın kazıların sürekliliğiyle ilgili kararının ardından Parion'da çalışmaya 5 Nisan'da başladıklarını belirten Keleş, "Şu anda belki de bölgede en geniş katılımlı ekiple 11 sektörde çalışıyoruz. Bunlardan tabii en önemlileri odeon, tiyatro ve Roma hamamı sektörleri. Bunun dışında kentin güney nekropolünde daha çok restorasyon amaçlı çalışmalar gerçekleştirdik." dedi.</p>
      <p>Bu yıl çok önemli buluntulara ulaştıklarını anlatan Keleş, şöyle konuştu:</p>
      <p>"Kentin antik dokusu yavaş yavaş ortaya çıkmaya başladı ama sadece kazı yapmıyoruz, mesela kentin önemli domestik yapılarından biri olan odeona gittiğimiz zaman arkadaşlarımız mimarisinin nasıl olduğu noktasında da titiz ve yorucu çalışmalar gerçekleştiriyor. Dolayısıyla bu buluntularla arkeolojik yapının ortaya çıkmasıyla beraber kentin algılanabilirliği gün geçtikçe artıyor. Parion tabii Roma döneminde son derece önemli bir koloni kenti. Bundan dolayı Roma tarafından ciddi önem verilen bir kent. Bunu belgeleyecek, bazıları nümizmatik olan buluntulara ulaştık."</p>
      <p>Keleş, Paris'in burada yaşadığı, gençliğini burada geçirdiğinin bir belgesi olarak ellerinde sikke mevcut olduğunu aktararak, "Bunların üzerinde Paris'in resmi var. Bu sikkelerden dünyanın çeşitli büyük kataloglarında görüyoruz ama burada ele geçmesi bunların tamamının Parion'da basıldığını, buranın sikkesi olduğunu bize kanıtlıyor. Bu neden önemli? Çünkü Troya Savaşı'nı başlatan Paris, bazı antik kaynaklardan edindiğimiz bilgilere göre yetişmesi için Parion'a gönderiliyor. Ele geçen bu sikke de bunun bir kanıtı. Bu anlamda son derece önemli." ifadesini kullandı.</p>
      <related>
        <a href="https://www.yenicaggazetesi.com.tr/rus-savas-gemisi-akdenize-iniyor-257726h.htm"/>
        <a href="https://www.yenicaggazetesi.com.tr/yolun-ortasindaki-turk-bayragini-yerden-aldi-257134h.htm"/>
        <a href="https://www.yenicaggazetesi.com.tr/bakanlik-fotograf-paylasti-181-kisi-yakalandi-256114h.htm"/>
        <a href="https://www.yenicaggazetesi.com.tr/canakkalede-korkutan-deprem-251287h.htm"/>
      </related>
    </article>
  </body>
</html>