<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/sistemi/sony-ai-la-nuova-divisione-che-guarda-all-intelligenza-artificiale_85789.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-29T12:21:01+00:00"/>
    <meta property="og:title" content="Sony AI: la nuova divisione che guarda all'Intelligenza Artificiale"/>
    <meta property="og:description" content="Sony AI è la neonata divisione del colosso nipponico che, come intuibile dal nome, punterà a sviluppare l'Intelligenza Artificiale per integrarla in sempre più servizi, esperienze e prodotti. Ma non è tutto: si guarderà anche all'etica dell'AI."/>
  </head>
  <body>
    <article>
      <h1>Sony AI: la nuova divisione che guarda all'Intelligenza Artificiale</h1>
      <address><time datetime="2019-11-29T12:21:01+00:00">29 Nov 2019, 12:21</time> by <a rel="author">Mattia Speroni</a></address>
      <p>
        <b>Sony AI è la neonata divisione del colosso nipponico che, come intuibile dal nome, punterà a sviluppare l'Intelligenza Artificiale per integrarla in sempre più servizi, esperienze e prodotti. Ma non è tutto: si guarderà anche all'etica dell'AI.</b>
      </p>
      <p>Il produttore nipponico <a href="https://www.sony.net/SonyInfo/News/Press/201911/19-118E/">ha annunciato</a> in queste ore la costituzione della nuova divisione chiamata <b>Sony AI</b>. Come intuibile dal nome, questa nuova sezione della società si occuperà di fare ricerca e sviluppo nell'ambito dell'<b>Intelligenza Artificiale</b>. Un progetto che guarda al futuro in diversi settori, che vanno dagli smartphone alle <a href="https://www.fotografidigitali.it/news/sony-a9-rilasciato-il-nuovo-firmware-con-diverse-novita_84575.html">fotocamere</a>.</p>
      <figure>
        <img src="https://hwupgrade.it/immagini/soony-affinity-in-autonomy-aibo_600.jpg"/>
      </figure>
      <p>Per cercare di cogliere il meglio in ogni mercato, la divisione <b>Sony AI </b>sarà presente con propri uffici sia in Giappone ma anche in Europa e Stati Uniti. Come dichiarato dalla società si punterà a <i>"riempire il mondo di emozioni, attraverso il potere della creatività e della tecnologia"</i>. Il tutto passerà attraverso l'<b>AI </b>che avrà un ruolo fondamentale nel prossimo futuro permettendo di <i>"liberare la creatività umana attraverso l'Intelligenza Artificiale"</i>.</p>
      <p><b>Sony AI</b> si interfaccerà con le altre divisioni che già adottano tecnologie che sfruttano l'Intelligenza Artificiale come quelle di Imaging &amp; Sensing Solutions (che considera sia una parte smartphone che fotocamere), robotica e intrattenimento come giochi, musica e film.</p>
      <p>Inoltre, grazie a questa divisione sarà possibile affrontare problemi che escono dai confini aziendali e quindi che non hanno a che fare direttamente con <b>Sony</b>. A capo della divisione ci sarà Hiroaki Kitano (Presidente e CEO dei Sony Computer Science Laboratories).</p>
      <p>Si guarderà poi a progetti di vario genere, ma anche a quesiti molto complessi come l'etica nell'ambito dell'<b>Intelligenza Artificiale</b>, un tema caldo e divisivo sia a livello accademico che commerciale. Inizialmente, <b>Sony AI</b> punterà su tre progetti principali dedicati all'imaging, giochi e gastronomia. Grazie all'adozione di sensori si potranno così costruire nuove esperienze per l'utente che saranno sempre più complesse e articolate.</p>
    </article>
  </body>
</html>