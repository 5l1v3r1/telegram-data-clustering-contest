<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/i-agnosti-pleyra-tis-vikys-kagia-ta-paidia-o-psychanalytis-kai-oi-perierges-diataraches/"/>
    <meta property="og:site_name" content="europost.gr"/>
    <meta property="article:published_time" content="2019-11-29T12:45:04+00:00"/>
    <meta property="og:title" content="Η άγνωστη πλευρά της Βίκυς Καγιά: Τα παιδιά, ο ψυχαναλυτής και οι περίεργες διαταραχές!…"/>
    <meta property="og:description" content="Η Βίκυ Καγιά, φορώντας καρό πουκαμίσα, λευκό, στενό παντελόνι και αθλητικά παπούτσια, χωρίς ίχνος μακιγιάζ, φτάνει στο Fashion Workshop. Οι μαθητές, αφοσιωμένοι στα πατρόν τους, τη χαιρετούν με ενθουσιασμό, ενώ εκείνοι τους καλημερίζει με τα"/>
  </head>
  <body>
    <article>
      <h1>Η άγνωστη πλευρά της Βίκυς Καγιά: Τα παιδιά, ο ψυχαναλυτής και οι περίεργες διαταραχές!…</h1>
      <address>
        <time datetime="2019-11-29T12:45:04+00:00">29 Nov 2019, 12:45</time>
      </address>
      <p>Η Βίκυ Καγιά, φορώντας καρό πουκαμίσα, λευκό, στενό παντελόνι και αθλητικά παπούτσια, χωρίς ίχνος μακιγιάζ, φτάνει στο Fashion Workshop. Οι μαθητές, αφοσιωμένοι στα πατρόν τους, τη χαιρετούν με ενθουσιασμό, ενώ εκείνοι τους καλημερίζει με τα μικρά τους ονόματα και κατευθύνεται στο γραφείο των καθηγητών για να πάρει την αλληλογραφία της. Είναι ήρεμη, χαμογελαστή και ακτινοβολεί ευτυχία. «Η ομορφιά και η λάμψη πηγάζει από μέσα μας. Μπορεί να αντιμετωπίζουμε δυσκολίες, αλλά πρέπει πάντα να βλέπουμε τη θετική πλευρά. Κι εγώ δυσκολεύτηκα και στα επαγγελματικά και στα προσωπικά μου, δεν μου ήρθαν όλα εύκολα. Όμως, δεν χρειάζεται να στέκεσαι στα αρνητικά και να επιτρέπεις στα προβλήματα να μη σε αφήνουν να δεις τα όμορφα πράγματα που βρίσκονται γύρω σου» μου λέει απολαμβάνοντας ένα ποτήρι φυσικό χυμό πορτοκάλι.</p>
      <p>Ακολουθεί απόσπασμα από συνέντευξη που είχε παραχωρήσει η παρουσιάστρια του STAR στο παρελθόν!</p>
      <p>Πριν από λίγες μέρες, στις 25 Μαΐου, η Μπιάνκα έσβησε το πρώτο της κεράκι. Πώς γιορτάσατε τα γενέθλιά της;<br/>Οικογενειακά, με φίλους και μωράκια στο σπίτι μας. Ήταν μια πολύ συγκινητική μέρα, η μικρούλα μας αγκάλιαζε όλους τους καλεσμένους μας, αποδείχτηκε πολύ κοινωνική! Δεν είχαμε ποτέ μέχρι εκείνη την ημέρα τόσο κόσμο στο σπίτι και φοβήθηκα μήπως κουραστεί και ενοχληθεί, αλλά άντεξε μέχρι τελικής πτώσεως. Της είχαμε οργανώσει ένα πολύ όμορφο πάρτι. Η τούρτα της ήταν με ελεφαντάκια, που της αρέσουν πάρα πολύ, σε παστέλ αποχρώσεις, με κυρίαρχο το ροζ. Η μικρή, ενθουσιασμένη, έβαλε το δαχτυλάκι της μέσα στην τούρτα και τη σκάλιζε, μάλιστα άνοιξε μια τρυπούλα. Για πρώτη φορά δοκίμασε σοκολάτα και παραδόξως δεν της άρεσε. Έκανε ένα μορφασμό, γύρισε από την άλλη πλευρά και πήγε να παίξει με τα παιχνίδια της.</p>
      <p>Λένε πως τα νήπια μετά τον 1 χρόνο πια αρχίζουν και αφήνουν πίσω το «μωρό»…</p>
      <p>Ναι, έτσι είναι. Είναι μαγικό πράγμα να έχεις παιδί και να το βλέπεις κάθε μήνα να αλλάζει! Η Μπιάνκα έχει αρχίσει να περπατάει, λέει λεξούλες. Είναι πολύ γλυκιά, χαμογελαστή και ήρεμη. Από την άλλη, δεν μας βγήκε καθόλου υπναρού. Μέσα στη νύχτα ξυπνάει ακόμα πολλές φορές.</p>
      <p>Μέχρι στιγμής δεν έχουμε δει το πρόσωπο της μικρής σε φωτογραφίες, ούτε καν στο προσωπικό σου Instagram. Είναι μια απόφαση που έχετε πάρει συνειδητά ή απλώς δεν έτυχε;<br/>Δυστυχώς, θεωρώ πως ο κόσμος έχει μπερδέψει τη σημασία και τη χρήση του Ιnstagram. Κάποιοι πιστεύουν πως αν ανεβάσεις το παιδί σου, αλλά και κάποιες προσωπικές σου στιγμές, αυτοδιαφημίζεσαι. Στην Ελλάδα υπάρχει μια μάλλον επιθετική και άσχημη διάθεση, σίγουρα φταίνε και οι δυσκολίες που περνάμε. Έτσι, συχνά αν ανεβάσεις μια προσωπική σου φωτογραφία, η οποία σε κάνει πολύ χαρούμενη, αμέσως κάποιοι το σχολιάζουν αρνητικά. Δεν θα ήθελα να σχολιάσουν κάτι αρνητικό για το παιδί μου, γι’ αυτό μέχρι τώρα δεν έχω ανεβάσει φωτογραφία της. Δεν έχω ενδοιασμούς, ούτε είμαι προληπτική να μην τη δουν και τη «ματιάσουν», αλλά δεν θέλω να δω το παραμικρό αρνητικό σχόλιο γιατί θα εκνευριστώ πολύ. Θα σου πω ένα παράδειγμα: Πριν από μερικές εβδομάδες ανέβασα φωτογραφία τα βιβλία που της έστειλε η νονά της από τη Γαλλία και από κάτω έγραφαν πολύ αρνητικά σχόλια για ένα μωρό. Δεν με νοιάζει τι λένε και τι γράφεται για μένα. Αν με ένοιαζε τι λέει ο κόσμος, δεν θα είχα φτάσει πουθενά, πέρα από τα όρια της γειτονιάς μου. Όμως, το παιδί μου θέλω να το προστατεύσω. Κάποια στιγμή θα ανεβάσω φωτογραφία της, καθώς είναι κάτι που μου ζητούν πολλοί φίλοι μας από το εξωτερικό, στους οποίους τώρα στέλνω με απευθείας μηνύματα φωτογραφίες της. Θεωρώ, όμως, πως αυτή δεν είναι η σωστή στιγμή.</p>
      <p>Μετά τη γέννηση της Μπιάνκας είχες ψυχολογικά σκαμπανεβάσματα;</p>
      <p>Ευτυχώς, δεν το πέρασα όλο αυτό. Ήμουν τυχερή! Το γεγονός πως κάνω ψυχανάλυση σίγουρα βοήθησε την κατάσταση. Αλλά και ορμονικά στάθηκα τυχερή. Πέρα από μια διατροφική διαταραχή που έπαθα το πρώτο 4μηνο και δεν μπορούσα να φάω και να πιω τίποτα άλλο πέρα από Perrier και παξιμάδι, δεν είχα άλλα προβλήματα. Και στον 8ο μήνα, όταν έκανα κάποιες πρόωρες συσπάσεις και χρειάστηκε για μία βδομάδα να ξεκουραστώ.</p>
      <p>Έχετε αποφασίσει πότε θα βαπτίσετε την Μπιάνκα; Σκοπεύετε η βάφτιση να γίνει εδώ ή θα επιλέξετε ξανά το Παρίσι, όπου και παντρευτήκατε;</p>
      <p>Αρχικά λέγαμε να τη βαπτίσουμε το φθινόπωρο, αλλά βλέπω να το μεταφέρουμε, τελικά, για το χειμώνα γιατί ο μπαμπάς μας έχει πολλή δουλειά. Ο Ηλίας θέλει να είναι χαλαρός και ήρεμος όταν γίνει η βάπτιση. Δεν ξέρω ακόμα πού θα τελεστεί το μυστήριο, αλλά μάλλον θα γίνει στην Ελλάδα. Νονά της θα είναι η κολλητή μου φίλη, Κόνι Χιούστον, που μένει μόνιμα στο Παρίσι. Ήταν η πρώτη μου συγκάτοικος όταν ζούσα στο Παρίσι και είχαμε πει πως όποια κάνει πρώτη παιδί, η άλλη θα της το βαφτίσει. Νονός θα είναι αντίστοιχα και ένας καλός φίλος του Ηλία, αλλά ακόμα δεν έχουμε καταλήξει στο ποιος.</p>
      <p>Ποια στοιχεία έχει πάρει η Μπιάνκα από σένα και ποια από τον μπαμπά της;</p>
      <p>Είναι χαμογελαστή, καλόβολη, ήρεμη και πολύ δυναμική όπως ο μπαμπάς της. Έχει και πολλά δικά μου χαρακτηριστικά, αλλά θεωρώ πως ο τρόπος με τον οποίο μιλάει και κινείται είναι του μπαμπά της.</p>
      <p>Η μητέρα σου, Αλεξάνδρα, ήταν το δεξί σου χέρι στη σχολή, αλλά τα τελευταία δύο χρόνια δεν συνεργάζεστε πια…</p>
      <p>Η συνεργασία μας ήταν πολύ δύσκολη, συνεχώς τσακωνόμασταν. Η μαμά μου δεν μπορούσε να κρατήσει ισορροπίες, με έβλεπε σαν την κόρη της, ακόμα και μέσα στο επαγγελματικό μας περιβάλλον. Για παράδειγμα, εγώ καιγόμουν με την Εφορία, τα επιμελητήρια, έπρεπε να συναντηθώ με τους καθηγητές και εκείνη ερχόταν να μου δώσει να πιω την πορτοκαλάδα μου. Ένα χρόνο πριν μείνω έγκυος, για το καλό και των δυο μας, αποφασίσαμε να σταματήσουμε τη συνεργασία. Η Αλεξάνδρα εκείνο το διάστημα ταξίδεψε πολύ με τις φίλες της και τώρα πλέον είναι μια full time γιαγιά. Δεν περίμενα γίνει τόσο καλή γιαγιά. Είναι πολύ αφοσιωμένη στη Μπιάνκα και της μαθαίνει πολύ όμορφα πράγματα.</p>
      <p>Με εσένα και τον αδελφό σου ήταν το ίδιο αφοσιωμένη;</p>
      <p>Ήταν 17 ετών όταν με έφερε στον κόσμο, οπότε ουσιαστικά έχει μεγαλώσει μαζί μας. Με τον αδελφό μου είχαμε μια πολύ χαρούμενη παιδική ηλικία. Όταν ήμουν στην εφηβεία, χάλασαν τα πράγματα και διαταράχτηκε η ισορροπία, γιατί οι γονείς μου χώρισαν. Εκείνη την περίοδο ξεκινούσα να ασχολούμαι με το μόντελινγκ, οπότε συνέβησαν όλα την κατάλληλη στιγμή. Ήταν για μένα διέξοδος.Σε παλαιότερη συνέντευξή σου στο People είχες δηλώσει πως τα δύο μεγάλα παιδιά του Ηλία, η Εριέττα και ο Γιώργος, σε βοηθάνε πολύ στο μεγάλωμα της Μπιάνκας.</p>
      <p>Εξακολουθούν να είναι οι μικροί σου βοηθοί;</p>
      <p>Ναι! Μάλιστα, τώρα που επικοινωνούν με τη μικρή, είναι πολύ συγκινητικό να τους βλέπω να περνούν χρόνο μαζί. Είναι πολύ δεμένα αδελφάκια και ήδη παίζουν παρέα, με τους μεγάλους να είναι εξαιρετικά προστατευτικοί απέναντί της. Όταν τα δύο μεγάλα παιδιά είναι στο σπίτι, εγώ δεν χρειάζεται να ασχοληθώ γιατί η Μπιάνκα έχει μάτια μόνο για τα αδέρφια της. Την αγαπάνε πολύ και της μαθαίνουν διάφορα πράγματα. Πρόσφατα, η Εριέττα τής έμαθε να βγάζει έξω τη γλωσσούλα της!</p>
      <p>Πώς είναι η καθημερινότητα όταν έχεις τρία παιδιά στο σπίτι;</p>
      <p>Πολύ όμορφη! Πάντα ονειρευόμουν να έχω μια μεγάλη οικογένεια. Μπορεί να μην έγινε με τον παραδοσιακό τρόπο, όμως έγινε! Τα μεγαλύτερα παιδιά του Ηλία τα αγαπάω πάρα πολύ και τα νιώθω σαν παιδιά μου. Όταν είμαστε όλοι μαζί αισθάνομαι πολύ γεμάτη, πολύ χαρούμενη, παρόλο που είμαι εξουθενωμένη από την κούραση.</p>
      <p>Θα ήθελες να χαρίσεις στην Μπιάνκα ακόμα ένα αδελφάκι;</p>
      <p>Αυτή τη στιγμή δεν σκέφτομαι να κάνω κι άλλο παιδί. Ούτε καν περνάει από τη σφαίρα της φαντασίας μου.</p>
      <p>Σε ενάμιση μήνα με τον Ηλία συμπληρώνετε δύο χρόνια έγγαμου βίου. Πώς θα ήθελες ιδανικά να γιορτάσετε τη δεύτερη επέτειό σας;</p>
      <p>Θέλω να είμαστε μαζί με τα παιδιά μας. Δεν υπάρχει κάτι πιο ιδανικό από το να βρίσκεσαι με την οικογένειά σου. Ως ζευγάρι, ξεκλέβουμε χρόνο για να έχουμε και προσωπικές στιγμές, βγαίνουμε ραντεβού για δείπνο και κάνουμε διήμερες αποδράσεις. Να φανταστείς πως αν δεν κλείσουμε ραντεβού, δεν θα βρεθούμε ποτέ, γιατί έχουμε πολύ διαφορετικά ωράρια!</p>
      <p>Μετά από ένα χρόνο που έχετε αποκτήσει το παιδάκι σας, έχετε βρει ως ζευγάρι τις νέες σας ισορροπίες;</p>
      <p>Μας πήρε έναν ολόκληρο χρόνο για να ισορροπήσουμε. Ήθελα να βρω ξανά τον εαυτό μου, αλλά και να επιστρέψω στις δραστηριότητές μου με τα νέα μου δεδομένα, ως μαμά πια. Πραγματικά, υπήρχαν στιγμές που ήμουν σε ραντεβού ή πήγαινα σε φωτογραφίσεις και είχα τύψεις γιατί ήθελα να επιστρέψω γρήγορα στο σπίτι. Για μήνες δεν είχα χρόνο να βάψω τη ρίζα μου ή να φτιάξω τα νύχια. Τώρα καταφέρνω να ξεκλέβω χρόνο και για μένα.</p>
      <p>Περάσατε ποτέ κρίση ως ζευγάρι;</p>
      <p>Δεν έχουμε προλάβει! Κρίση με την κλασική έννοια, όχι, δεν έχουμε περάσει. Κάποιοι καβγάδες, όχι ομηρικοί βέβαια, φυσικά κι έχουν υπάρξει. Σε μια σχέση πρέπει να υπάρχει σεβασμός και να αφήνεις τον άλλον να είναι ο εαυτός του. Τον Ηλία τον αγαπώ και τον αποδέχομαι έτσι όπως είναι ακριβώς. Έτσι τον αγάπησα. Δεν υπάρχει οδηγός για τις σχέσεις, αλλά έχουμε βρει το δικό μας τρόπο να κρατάμε τις ισορροπίες.</p>
      <p>Ποιο είναι το φετινό πλάνο των διακοπών σας;</p>
      <p>Παιδιά, παιδιά, παιδιά. Οι καλοκαιρινές διακοπές είναι μια περίοδος που περνούν πολλές μέρες και τα μεγαλύτερα παιδιά του Ηλία μαζί μας. Τα έχουμε μία βδομάδα τον Ιούνιο και από 10 μέρες τον Ιούλιο και τον Αύγουστο, οπότε οργανώνουμε το πρόγραμμά μας ώστε να πηγαίνουμε όλοι μαζί διακοπές.</p>
      <p>Υπάρχει κάποιο project που θα σε έκανε να επιστρέψεις στην τηλεόραση ως κεντρική παρουσιάστρια;</p>
      <p>Θα με ενδιέφερε να επιστρέψω στην τηλεόραση με ένα project που με αφορά και κουμπώνει επάνω μου, αλλιώς δεν υπάρχει λόγος να το κάνω. Για μένα έχει προτεραιότητα η εταιρεία μου, στην οποία έχω επενδύσει οικονομικά και ψυχικά. Δεν θεωρώ τον εαυτό μου τηλεοπτικό πρόσωπο, ούτε όμως με νοιάζει να ασχοληθώ με ένα project που να είναι απαραίτητα πάνω στη μόδα. Για παράδειγμα, όταν παρουσίαζα το So You Think You Can Dance είχα περάσει πάρα πολύ όμορφα. Ήταν ένα χαρούμενο project που με αφορούσε απόλυτα. Είχα την τύχη να δοκιμαστώ σε πολλά πράγματα, αλλά δεν ήταν κοντά σε μένα. Όμως, έμαθα μέσα από όλα αυτά, είμαι αυτή που είμαι με τις σωστές αλλά και τις λάθος επιλογές μου.</p>
      <p>Όλα αυτά τα χρόνια που είσαι στο χώρο δεν έχεις μιλήσει ποτέ με αρνητικά λόγια για κανέναν. Θέλεις να τα έχεις καλά με όλους ή βλέπεις πάντα τη θετική πλευρά των ανθρώπων;</p>
      <p>Το κουτσομπολιό, που στη χώρα μας κυριαρχεί, είναι δηλητήριο, κακή ενέργεια και θα σου γυρίσει πίσω. Για εμένα έχουν πει πολλά ψέματα και κακίες, αλλά να κάνω τι; Προτιμώ να ξοδέψω την ενέργειά μου σε κάτι που έχει σημασία. Βέβαια, αν με σχολιάσουν αρνητικά άνθρωποι που με ξέρουν κι έχουν σημασία για μένα, θα στεναχωρηθώ πολύ. Όμως, στα σχόλια όσων δεν με ξέρουν δεν δίνω κανένα βάρος.</p>
    </article>
  </body>
</html>