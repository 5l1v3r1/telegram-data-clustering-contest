<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360157"/>
    <meta property="og:site_name" content="РЕГИОН - РТРС"/>
    <meta property="article:published_time" content="2019-11-29T12:35:00+00:00"/>
    <meta property="og:title" content="Синдикати одбили понуду Владе Хрватске: Штрајк иде даље"/>
    <meta property="og:description" content="Понуда Владе Хрватске о повећању плата одбијена је великом већином. Штрајк се наставља и у основним и у средњим школама у Хрватској."/>
  </head>
  <body>
    <article>
      <h1>Синдикати одбили понуду Владе Хрватске: Штрајк иде даље</h1>
      <address>
        <time datetime="2019-11-29T12:35:00+00:00">29 Nov 2019, 12:35</time>
      </address>
      <p>
        <i>Понуда Владе Хрватске о повећању плата одбијена је великом већином. Штрајк се наставља и у основним и у средњим школама у Хрватској.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1521/152178.jpg"/>
        <figcaption>Професори на Фејсу поручују НЕ Пленковићу<br/>Фото: facebook.com</figcaption>
      </figure>
      <p>Синдикати су нешто након 11 сати почели обраћање јавности, а пред новинарима су се појавили предсједница Синдиката хрватских учитеља, Сања Шпрем и предсједник Независног синдиката запослених у средњим школама Хрватске Бранимир Михалинец.</p>
      <p>- Почетком септембра синдикати су покренули штрајк након мирења са циљем подизања коефицијента сложености послова у систему одгоја и образовања. Управо данас, након изјашњавања чланства о понуди Владе, резултат је сљедећи: у средњим школама се одазвало 14.046 запослених. 12.491 је био против понуде Владе, то је 88,93 одсто. Одазваћемо се на сваки састанак, ако га буде. Оно што одбијамо је говор мржње који се почео ширити мрежама, ми то не водимо, не организујемо, ми нисмо администратори - изјавио је Михалинец и позвао медије да не објављују такве ствари.</p>
      <p>
        <b>Шпремова: Штрајк иде даље</b>
      </p>
      <p>Након Михалинеца, новинарима се обратила и Шпремова.</p>
      <p>- Цијела Хрватска је ово чекала, да види какви су резултати изјашњавања. Резултати нас не изненађују. У основним школама о понуди Владе и наставку штрајка приступило је 31.670 запосленика, то је излазност од 68 одсто. Понуду Владе је одбило 95,26 одсто и изјаснило се да се штрајк наставља. Запосленици детектују низ проблема које треба хитно ријешити - изјавила је Шпремова. Додала је да је то цијели низ проблема попут вишка администрације и забране запошљавања.</p>
      <p>- Влада у овом моменту, с оваквим одговором, мора схватити да су наши запосленици коефицијент сложености послова поистовјетили с коефицијентом достојанства. На нашем протесту најважнија је ријеч била достојанство. Штрајк иде даље на таласу незадовољства, проблеми се морају почети рјешавати - изјавила је Шпремова.</p>
      <p>
        <b>Одговарали на новинарска питања</b>
      </p>
      <p>Представници синдиката одговарали су и на новинарска питања,</p>
      <p>- Ако нас премијер позове, пристојно ћемо се одазвати - изјавио је Михалинец. Штрајк се, како је рекао, наставља фронтално и пуном снагом.</p>
      <p>- Нису битне бројке, битни су коефицијенти. То одређује статус и позицију. Не могу вјеровати да Влада, ако је спремна издвојити средства кроз додатке, то не може направити кроз коефицијенте - рекао је Михалинец.</p>
      <p>Ријеч је опет узела Шпремова.</p>
      <p>- Ми смо Влади објаснили кључ проблема. Кључ је у коефицијенту сложености послова. Ја сматрам да постоји огромна одговорност Владе према систему образовања. Управо су премијер и Влада својим поступцима довели запосленике у 35. дан штрајка. Штрајк иде даље. У овом моменту, најмудрији потез премијера је позвати синдикате поново за сто. Ја не инсистирам на томе, нека Влада покаже мудрост - рекла је Шпремова.</p>
      <p>- Притисак раде сви, све је жешћи. Притисак раде општине, има низ притисака. Сваким моментом долази све више информација. Од првог дана његујемо коректност, било који облик притиска, било којег начелника или општина, то није оно што треба чинити. На притисак се јавља бунт, више нема послушности. Не је рекло 95 одсто становника, комуникација је пут рјешавању проблема. Не могу прихватити да учитељи не раде добро. Чујем да ми живимо на јаслама приватника, да ништа не производимо. Ми смо највећи произвођачи, оно што смо инвестирали на путу је у Ирску и Њемачку - нагласила је Шпремова.</p>
      <p>Осврнула се и на анонимне пријаве које синдикати желе укинути.</p>
      <p>- Учитељи су дали свој суд. На нама је да правно обликујемо рјешења. Тврдим да приједлог рјешавања анонимних пријава треба ићи на корист запосленика, ученика и родитеља. Сви морају имати бенефит - изјавила је Шпремова.</p>
      <p>- Ако ће одлука бити да дани у штрајку неће бити плаћени, то неће бити добра одлука. Ми очекујемо да ће ти дани бити плаћени, али о томе ће одлучити Влада - нагласила је Шпремова.</p>
      <p>Михалинец је рекао да је један штрајк већ био судски забрањен.</p>
      <p>- Захтјев за измјеном и корекцијом није линеарна измјена коефицијената. Постоји наше заостајање унутар јавних служби, тако постоји заостајање унутар нашег система - изјавио је Михалинец.</p>
      <p>Додао је и да ће Влада морати платити више, јер ће морати платити надокнаду ако не жели платити дане у штрајку.</p>
      <p>Шпремова је рекла како је ово борба за бољу домовину.</p>
      <p>- Наша је функција прихватити свачије размишљање. Позивам све да на том таласу заједништва заједно јашемо даље. То је наш смјер даље, заједништво - поручила је Шпрем.</p>
      <p>
        <b>Препород јутрос објавио резултате</b>
      </p>
      <p>Један од синдиката, Синдикат Препород, јутрос је објавио како су гласали њихови чланови. Изјашњавање је проведено у 383 основношколске и средњошколске установе у којима дјелују подружнице Препорода, а 88,03% оних који су му приступили одбило је понуду Владе Републике Хрватске.</p>
      <p>- У основношколским установама 5.793 или 87,43 одсто, а у средњошколским установама 2.543 или 89,38 одсто одбили су понуду Владе. У складу са резултатима изјашњавања, чланство Синдиката Препород у петак 29. новембра наставља са штрајком који су организовали школски синдикати - наводи се у саопштењу Препорода.</p>
    </article>
  </body>
</html>