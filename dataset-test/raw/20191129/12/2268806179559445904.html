<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/arsenal/arsenal-tragva-po-otapkanata-ot-yunayted-pateka.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-29T12:51:33+00:00"/>
    <meta property="og:title" content="Арсенал тръгва по отъпканата от Юнайтед пътека"/>
    <meta property="og:description" content="Кой ще наследи Емери начело на &quot;артилеристите&quot;?"/>
  </head>
  <body>
    <article>
      <h1>Арсенал тръгва по отъпканата от Юнайтед пътека</h1>
      <address><time datetime="2019-11-29T12:51:33+00:00">29 Nov 2019, 12:51</time> by <a rel="author" href="https://topsport.bg/author/krasian-mitev" target="_blank">Красиан Митев</a></address>
      <p>Край! Унай Емери вече не е старши треньор на Арсенал, молитвите на милиони "артилеристи" бяха чути. Испанският специалист се задържа 18 месеца начело на лондонския гранд и определено не успя да впечатли с работата си.</p>
      <p>
        <b>Дори напротив.</b>
      </p>
      <p>Емери пое руля от легендарния Арсен Венгер и още в първия си ден на "Емирейтс" бе наясно колко трудна е задачата. Клубът беше сменил мениджъра си последно през 1996! 70-годишният французин, едно от лицата на Арсенал, посвети 22 лета от живота си на този отбор. Професор по футбол, който промени Висшата лига и разви десетки големи таланти, диктували модата в най-великата игра. Чедата на Венгер все още се забавляват по европейските терени.  </p>
      <figure>
        <img src="https://webnews.bg/uploads/images/84/9984/399984/768x432.jpg?_=1547455238"/>
        <figcaption>Източник: GettyImages</figcaption>
      </figure>
      <p>
        <b>Много е трудно да влезеш в обувките на такъв майстор, а това нагледно се видя в Манчестър Юнайтед.</b>
      </p>
      <p>Гениалният сър Алекс Фъргюсън, голям съперник на Арсен през годините, прекара на "Олд Трафорд" времето от 1986 до 2013. Разликата с Арсенал е, че шотландецът бе молен да остане до последния си ден начело, докато при лондондчани феновете се разцепиха на две - за и против Арсен Венгер. Вече шест години изминаха откакто сър Алекс си тръгна и отборът така и не може да намери познатото си лице. Треньорите се менят, а "червените дяволи" лъкатушат в подножието на топ 4. Е, какво направи Емери?</p>
      <figure>
        <img src="https://webnews.bg/uploads/images/11/2211/342211/768x432.jpg?_=1519591777"/>
        <figcaption>Източник: GettyImages</figcaption>
      </figure>
      <p>
        <b>В последните си 7 мача - нищо.</b>
      </p>
      <p>Арсенал победи във Висшата лига преди 58 дни. След това започна да се срива в класирането и отпадна от турнира за Купата на Лигата. Навярно точката аванс пред Юнайтед и Тотнъм не топли особено феновете на "артилеристите". В първите си 50 шампионатни мача Унай Емери записа 25 успеха, 12 равенства и 13 загуби. За сравнение - в последните си 50 срещи начело Венгер взе 27 победи, 7 ремита и 16 поражения. Така французинът спечели с точка повече, а бе разкъсван от зверски критики...</p>
      <p>
        <b>Лондончани се превърнаха в типичния отбор на Емери, който не бие навън.</b>
      </p>
      <p>С едва 1,20 точки на гостуване във Висшата лига. Феновете на всеки отбор в елита се усмихваха доволно преди да приемат Арсенал. Такъв беше испанецът и начело на Севиля. Интересно е да разберем кой ще бъде следващият старши треньор на "артилеристите" и какъв футбол ще практикува. За тях в момента е важно да не влязат в спиралата на непрестанни мениджърски рокади, в която Манчестър Юнайтед се въвлече. От нея няма излизане, "червените дяволи" се превръщат в средняк.</p>
      <figure>
        <img src="https://webnews.bg/uploads/images/05/5405/445405/768x432.jpg?_=1569874786"/>
        <figcaption>Източник: GettyImages</figcaption>
      </figure>
      <p>
        <b>Но основите за нещо такова са положени.  </b>
      </p>
      <p>"Недосегаемите", Тиери Анри, трофеите... изглеждат все по-далеч. И въпросите стават все повече от отговорите.</p>
    </article>
  </body>
</html>