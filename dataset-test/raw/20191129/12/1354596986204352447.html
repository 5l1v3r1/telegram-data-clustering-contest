<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/acm-aanbieders-glasvezeldiensten-moeten-consument-beter-informeren"/>
    <meta property="og:site_name" content="Emerce"/>
    <meta property="article:published_time" content="2019-11-29T12:51:00+00:00"/>
    <meta property="og:title" content="ACM: aanbieders glasvezeldiensten moeten consument beter informeren"/>
    <meta property="og:description" content="De Autoriteit Consument &amp; Markt (ACM) roept aanbieders van nieuwe glasvezeldiensten op consumenten beter vooraf te informeren over hun aanbod."/>
  </head>
  <body>
    <article>
      <h1>ACM: aanbieders glasvezeldiensten moeten consument beter informeren</h1>
      <address><time datetime="2019-11-29T12:51:00+00:00">29 Nov 2019, 12:51</time> by <a rel="author">Redactie Emerce</a></address>
      <p>
        <b>De Autoriteit Consument &amp; Markt (ACM) roept aanbieders van nieuwe glasvezeldiensten op consumenten beter vooraf te informeren over hun aanbod.</b>
      </p>
      <p>Aanbieders geven nu nog vaak onvoldoende informatie over de termijn waarbinnen het nieuwe glasvezelnetwerk zal zijn aangelegd. Datzelfde geldt voor informatie over de voorwaarden waaronder consumenten van het contract afkunnen. Ook de kosten die consumenten moeten betalen wanneer zij pas later diensten willen afnemen, zijn vaak onduidelijk.</p>
      <p>De ACM wil dat aanbieders de consumenten die een contract afsluiten goed informeren over de voorwaarden waaronder zij het contract aangaan. Zij moeten deze consumenten ook beter informeren over de voortgang van de aanleg van het netwerk. Mocht de afgesproken leveringstermijn niet worden gehaald, dan moet de aanbieder een nieuwe termijn melden. Ook moet hij de consument dan de mogelijkheid bieden om van het contract af te kunnen.</p>
      <p>In gebieden waar plannen zijn om glasvezel uit te rollen, is de datum van levering vaak onzeker. Aanbieders moeten eerst een bepaalde hoeveelheid afnemers werven voordat zij de uitrol van het glasvezelnetwerk starten. Consumenten die in deze voorfase van de uitrol een contract afsluiten verkeren vaak lang in onzekerheid of en zo ja wanneer zij over glasvezel zullen beschikken.</p>
      <p>De komende periode zal de ACM de signalen van consumenten monitoren en controleren of de aanbieders van glasvezel consumenten nu wel de vereiste duidelijkheid bieden.</p>
      <related>
        <h4>Gerelateerde items</h4>
        <a href="https://www.emerce.nl/nieuws/amstelveen-krijgt-glasvezel"/>
        <a href="https://www.emerce.nl/nieuws/opvolger-xs4all-heet-freedom-internet"/>
        <a href="https://www.emerce.nl/nieuws/delta-investeert-100-miljoen-zeeuws-glasvezelnetwerk"/>
      </related>
    </article>
  </body>
</html>