<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805282/%D8%A8%D9%87%D8%AA%D8%B1%DB%8C%D9%86-%D8%B3%D9%86-%D8%A8%D8%B1%D8%A7%DB%8C-%D9%81%D8%B1%DB%8C%D8%B2-%D8%AA%D8%AE%D9%85%DA%A9-%D8%B6%D8%B1%D9%88%D8%B1%D8%AA-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%AA%D8%B4%DA%A9%DB%8C%D9%84-%DA%A9%D8%B1%DB%8C%D8%B3%D8%AA%D8%A7%D9%84-%D9%87%D8%A7%DB%8C-%DB%8C%D8%AE"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:46:46+00:00"/>
    <meta property="og:title" content="بهترین سن برای فریز تخمک/ضرورت جلوگیری از تشکیل کریستال‌های یخ در فریز تخمک"/>
    <meta property="og:description" content="عضو هیات علمی پژوهشگاه رویان با اشاره به اینکه فریز تخمک از اسفند ۹۴ در پژوهشگاه رویان انجام می‌شود، گفت: بهترین سن برای فریز تخمک بین ۳۰ تا ۳۵ سال است."/>
  </head>
  <body>
    <article>
      <h6 class="kicker">عضو هیات علمی پژوهشگاه رویان تاکید کرد</h6>
      <h1>بهترین سن برای فریز تخمک/ضرورت جلوگیری از تشکیل کریستال‌های یخ در فریز تخمک</h1>
      <address><time datetime="2019-11-29T12:46:46+00:00">29 Nov 2019, 12:46</time> by <a rel="author">فرزانه جوادی</a></address>
      <p>عضو هیات علمی پژوهشگاه رویان با اشاره به اینکه فریز تخمک از اسفند ۹۴ در پژوهشگاه رویان انجام می‌شود، گفت: بهترین سن برای فریز تخمک بین ۳۰ تا ۳۵ سال است.</p>
      <p><b>به گزارش ایسنا،</b> فاطمه حسنی امروز در <a href="https://www.isna.ir/news/98090805140/%D8%AA%D8%A7%D8%AB%DB%8C%D8%B1-%D8%B3%D8%B1%D8%B7%D8%A7%D9%86-%D9%88-%D9%86%D9%88%D8%B9-%D8%AF%D8%B1%D9%85%D8%A7%D9%86-%D8%A2%D9%86-%D8%A8%D8%B1-%D8%B1%D8%B2%D8%B1%D9%88-%D8%AA%D8%AE%D9%85%D8%AF%D8%A7%D9%86-%D8%A8%DB%8C%D9%85%D8%A7%D8%B1%DB%8C-%D9%87%D8%A7%DB%8C-%D8%AE%D9%88%D8%AF%D8%A7%DB%8C%D9%85%D9%86%DB%8C">سمپوزیوم حفظ باروری به دلایل غیر پزشکی</a> که در پژوهشگاه رویان برگزار شد، با بیان اینکه اکثر خانم‌ها به دلیل علاقه به کسب موقعیت اجتماعی خوب در سنین بالا ازدواج می‌کنند، گفت: در سال ۱۹۹۰ سن ازدواج در آمریکا ۲۲ سال، در سال ۲۰۱۰ با ۶ سال افزایش به ۲۸ سال رسیده و پیش‌بینی می‌شود در سال ۲۰۲۰ به بالای ۳۵ سال نیز برسد.</p>
      <p>وی با اشاره به اینکه به دنبال این موضوع وظیفه ما این است که ساعت بیولوژیک را با سن انطباق دهیم که برای این موضوع از روش‌های فریز تخمک استفاده می‌شود، افزود: فریز اسپرم بیش از پنج دهه است که انجام می‌شود و آقایانی که بخواهند در معرض شیمی درمانی قرار گیرند و یا عمل وازکتومی را انجام دهند، می‌توانند اسپرم خود را فریز کنند، این در حالیست که فریز تخمک کار پیچیده‌ای است و تا سال ۲۰۱۳ برچسب آزمایشی را در خود داشته است.</p>
      <p>عضو هیات علمی پژوهشگاه رویان با بیان اینکه این پژوهشگاه نیز در اسفند ماه ۹۴ و همزمان با دنیا فریز تخمک را انجام می‌دهد،‌ گفت: حفظ باروری به دلایل اجتماعی و فریز تخمک از پنج سال پیش تا کنون گسترش یافته، به طوری‌که در سال ۲۰۱۴ بیش از ۷۰ کلینیک در انگلستان فریز تخمک را انجام می‌دادند.</p>
      <p>حسنی، بهترین سن برای رزرو تخمک را بین سنین ۳۰ تا ۳۵ سالگی عنوان کرد و گفت:‌ از سن ۳۷ سال به بالا حاملگی‌های ناشی از رزرو تخمک ناموفق خواهد بود و در سنین ۴۵ سال به بالا نیز بیش از ۹۰ درصد حاملگی‌های انجام شده به وسیله لقاح مصنوعی در فریز تخمک به صفر منجر خواهد شد.</p>
      <p>وی خاطرنشان کرد: در پژوهشگاه رویان نیز محدوده سنی افرادی که نسبت به فریز تخمک‌های خود اقدام می‌کنند، بین ۳۰ تا ۴۵ سال است.</p>
      <p>عضو هیات علمی پژوهشگاه رویان، برخی دلایل مدیکال فریز تخمک را ابتلا به سرطان‌ها، برداشتن تخمدان، PSO و POF و ... عنوان کرد.</p>
      <p>حسنی با اشاره به اینکه در سال ۱۹۴۹ امکان فریز اسپرم فراهم شده و سه دهه بعد از آن امکان فریز جنین موش فراهم شده است، گفت: یک دهه بعد نیز رزرو جنین انسانی و سه سال بعد رزرو تخمک امکان‌پذیر شد.</p>
      <p>وی تاکید کرد: هر سلول جنین یا تخمک دارای ۹۰ درصد آب آزاد است و در هنگام فریز تخمک بایستی آب آزاد خارج شده و از تشکیل کریستال‌های یخ جلوگیری شود.</p>
      <p>عضو هیات علمی پژوهشگاه رویان در پایان گفت: فریز تخمک به دو روش انجماد آهسته و انجماد شیشه‌ای انجام می‌شود که روش انجماد شیشه‌ای با اختلاف روش بهتری برای حفظ تخمک به شمار می‌آید.</p>
      <p>انتهای پیام</p>
    </article>
  </body>
</html>