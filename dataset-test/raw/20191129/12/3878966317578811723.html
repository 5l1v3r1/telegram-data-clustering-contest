<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/swiat/news-ipn-odnaleziono-zbiorowa-mogile-zolnierzy-wrzesnia-1939-r,nId,3361248"/>
    <meta property="og:site_name" content="fakty.interia.pl"/>
    <meta property="article:published_time" content="2019-11-29T12:25:08+00:00"/>
    <meta property="og:title" content="IPN: Odnaleziono zbiorową mogiłę żołnierzy września 1939 r."/>
    <meta property="og:description" content="IPN zlokalizował zbiorową mogiłę we Lwowie na Ukrainie, w której spoczywają polscy żołnierze września 1939 r. Świadczą o tym odnalezione elementy umundurowania, masek przeciwgazowych czy pasów wojskowych."/>
  </head>
  <body>
    <article>
      <h1>IPN: Odnaleziono zbiorową mogiłę żołnierzy września 1939 r.</h1>
      <address><time datetime="2019-11-29T12:25:08+00:00">29 Nov 2019, 12:25</time> by <a rel="author">INTERIA.PL</a></address>
      <p>
        <b>IPN zlokalizował zbiorową mogiłę we Lwowie na Ukrainie, w której spoczywają polscy żołnierze września 1939 r. Świadczą o tym odnalezione elementy umundurowania, masek przeciwgazowych czy pasów wojskowych.</b>
      </p>
      <p>Prace Biura Poszukiwań i Identyfikacji IPN, które trwały od 19 do 26 listopada, były prowadzone na dawnym cmentarzu na Zboiskach, wspólnie z Towarzystwem "Ukraińska Pamięć" ze Lwowa. Poszukiwania miały na celu odnalezienie mogiły polskich żołnierzy, którzy bronili Lwowa we wrześniu 1939 r. przed atakującym miasto Wehrmachtem.</p>
      <p>"W wyniku przeprowadzonych prac zlokalizowano zbiorową mogiłę, w której spoczywają polscy żołnierze września 1939 roku, o czym świadczą licznie odnalezione przedmioty: elementy odzieży, umundurowania, fragmenty masek przeciwgazowych, pasów wojskowych, a także guzików, monet i innych przedmiotów. Jama grobowa znajduje się w południowej części cmentarza, w niedalekiej odległości od polskiego upamiętnienia poświęconego 'wrześniowcom'" - podało IPN.</p>
      <h3>Ekshumacja i uroczysty pogrzeb</h3>
      <p>Biuro Poszukiwań i Identyfikacji IPN, którego pracami kieruje wiceprezes IPN Krzysztof Szwagrzyk, zapowiedziało też, że planuje wiosną 2020 r. przeprowadzić ekshumację odnalezionych żołnierzy, a następnie zorganizować im uroczysty pogrzeb.</p>
      <p>"Wniosek o wyrażenie zgody na przeprowadzenie tych działań zostanie wystosowany do władz ukraińskich w najbliższych tygodniach" - zapowiedziało biuro.</p>
      <h3>Polsko-ukraiński spór</h3>
      <p>Obecne prace były pierwszymi po ponad dwuletnich staraniach polskich władz o odblokowanie ukraińskiego moratorium na poszukiwania polskich ofiar z okresu II wojny światowej. </p>
      <p>Polsko-ukraiński spór wokół zakazu prowadzenia prac zespołu prof. Krzysztofa Szwagrzyka na terytorium Ukrainy kładł się cieniem na relacje obu krajów.</p>
    </article>
  </body>
</html>