<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/29/emotivno-obracanje-sinise-mihajlovica-nema-sramote-u-plakanju-ili-ocajanju-samo-ne-sme-da-se-izgubi-zelja-za-zivotom/"/>
    <meta property="og:site_name" content="Sportska centrala"/>
    <meta property="article:published_time" content="2019-11-29T12:40:22+00:00"/>
    <meta property="og:title" content="Emotivno obraćanje Siniše Mihajlovića: Nema sramote u plakanju ili očajanju, samo ne sme da se izgubi želja za životom"/>
    <meta property="og:description" content="Siniša Mihajlović se već četiri meseca bori sa leukemijom, a danas se obratio medijima prvi put nakon jula kada je objavio da boluje od teške bolesti. Početak konferencije za medije prekinuo je ulazak igrača Bolonje koji su zauzeli mesta u pres sali, a odmah je usledila šala srpskog stručnjaka. – Eto kako uvek čine sve […]"/>
  </head>
  <body>
    <article>
      <h1>Emotivno obraćanje Siniše Mihajlovića: Nema sramote u plakanju ili očajanju, samo ne sme da se izgubi želja za životom</h1>
      <address><time datetime="2019-11-29T12:40:22+00:00">29 Nov 2019, 12:40</time> by <a rel="author">Zile</a></address>
      <p>Siniša Mihajlović se već četiri meseca bori sa leukemijom, a danas se obratio medijima prvi put nakon jula kada je objavio da boluje od teške bolesti.</p>
      <p>Početak konferencije za medije prekinuo je ulazak igrača Bolonje koji su zauzeli mesta u pres sali, a odmah je usledila šala srpskog stručnjaka.</p>
      <p>– <b>Eto kako uvek čine sve samo da ne bi trenirali</b>, rekao je Mihajlović, nakon čega mu se obratio Blerim Džemaili.</p>
      <p>– <b>Malo je reći da si nam nedostajao, srećni smo što si ponovo sa nama. Želeli smo da te iznenadimo i da te ponovo učinimo srećnim</b>, izjavio je prvotimac Bolonje.</p>
      <p>Reč je potom ponovo dobio Mihajlović, koji je objasnio kakvo mu je zdravstveno stanje nakon novog ciklusa hemoterapije.</p>
      <p>– <b>Prvo želim da zahvalim svim doktorima i ljudima koji me podržavaju. Mislim da bez njih ne bih krenuo na ovaj put koji za sada ide dobro. Hvala svima koji su mi pisali pisma i molili se za mene, hvala navijačima svih klubova, a pogotovo Bolonje. Od kada je bolest dijagnostikovana nijednog trenutka se nije postavljalo pitanje mog ostanka u Bolonji i to me je smirilo. A posebna zahvalnost ide mojoj porodici, supruzi, deci i majci</b>, nastavio je Mihajlović.</p>
      <p>– <b>Četiri i po meseca bio sam sam u bolničkoj sobi, disao prečišćen vazduh i pio filtriranu vodu. Želeo sam da udahnem svež vazduh, a nisam mogao. Svima koji boluju od ove bolesti želim da poručim da nema sramote u strahu, plakanju ili očajanju, jedino ne sme da se izgubi želja za životom. Postavljao sam sebi dnevne ciljeve, jer svaki dan proveden u bolnici je dan bliže izlasku. Ponekad sam umoran, uzimam 19 tableta dnevno. Ne spavam više u bolnici, već kod kuće. Već sada sam drugi čovek, do bolesti strpljenje mi nije bila jača strana, ali sada je sve potpuno drugačije. Uživam u svakom trenutku, znam da ne zvuči kao da nije ništa, ali samo jedan dah svežeg vazduha je prelepa stvar</b>, zaključio je Mihajlović.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/26/zlatne-lopte-za-mihajlovica-i-tadica/"/>
        <a href="https://www.sportskacentrala.com/2019/11/22/mihajlovic-sve-bolje/"/>
        <a href="https://www.sportskacentrala.com/2019/11/20/mihajlovic-izasao-iz-bolnice/"/>
        <a href="https://www.sportskacentrala.com/2019/11/02/navijaci-intera-poslali-mihi-poruku-na-srpskom-foto/"/>
        <a href="https://www.sportskacentrala.com/2019/11/02/ponuda-koja-se-ne-odbija-na-stolu-8-000-000-evra-ibra-od-januara-ponovo-u-seriji-a/"/>
        <a href="https://www.sportskacentrala.com/2019/10/21/mihajlovic-zapoceo-trecu-etapu-lecenja/"/>
        <a href="https://www.sportskacentrala.com/2019/10/19/ibrahimovic-u-napulju-bi-uzivao-inter-volim-a-u-bolonju-bih-dosao-samo-zbog-mihe/"/>
        <a href="https://www.sportskacentrala.com/2019/10/17/mihajlovic-ponovo-na-terenu-video/"/>
        <a href="https://www.sportskacentrala.com/2019/10/08/mihajlovic-zavrsio-drugu-etapu-lecenja/"/>
      </related>
    </article>
  </body>
</html>