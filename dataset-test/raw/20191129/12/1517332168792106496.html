<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/il-dissesto-idrogeologico-ha-causato-417-morti-e-159-mila-evacuati-dal-2000-al-2018/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T12:10:15+00:00"/>
    <meta property="og:title" content="Il dissesto idrogeologico ha causato 417 morti e 159 mila evacuati dal 2000 al 2018"/>
    <meta property="og:description" content="Quattrocentodiciassette persone sono morte in Italia dal 2000 al 2018 a causa del dissesto idrogeologico. Nel bilancio ci sono però anche  21 dispersi, 679 feriti e 159.184 evacuati e senza tetto. A rivelarlo stamattina è stata Sigea, società italiana di geologia ambientale, in un convegno al CNR."/>
  </head>
  <body>
    <article>
      <h1>Il dissesto idrogeologico ha causato 417 morti e 159 mila evacuati dal 2000 al 2018</h1>
      <h2>Quattrocentodiciassette persone sono morte in Italia dal 2000 al 2018 a causa del dissesto idrogeologico. Nel bilancio ci sono però anche  21 dispersi, 679 feriti e 159.184 evacuati e senza tetto. A rivelarlo stamattina è stata Sigea, società italiana di geologia ambientale, in un convegno al CNR.</h2>
      <address><time datetime="2019-11-29T12:10:15+00:00">29 Nov 2019, 12:10</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Quattrocentodiciassette persone sono morte in Italia dal 2000 al 2018 a causa del dissesto idrogeologico. Nel bilancio ci sono però anche  21 dispersi, 679 feriti e 159.184 evacuati e senza tetto. Sono alcuni dei dati emersi oggi in occasione della convention nazionale sul dissesto idrogeologico organizzata a Roma da Sigea, società italiana di geologia ambientale, presso la sede del Cnr.</p>
      <p><b>Antonello Fiore, geologo, Presidente Nazionale della Società Italiana di Geologia Ambientale</b>, ieri ha fotografato la situazione del territorio italiano nella sua totalità: “Nel nostro Paese il numero di comuni interessati da pericolosità per frana elevata e molto elevata e per rischio idraulico alto e medio sono ben il 91.1%, cioè 7.275 su 7.983, e la superficie delle aree pericolose è pari a oltre 300.000 kmq, supera il 16% di tutto il territorio italiano". Nella relazione sul ‘Fondo per la progettazione degli interventi contro il dissesto idrogeologico (2016-2018)' approvata dalla Sezione centrale di controllo sulla gestione delle Amministrazioni dello Stato della Corte dei conti, si rileva che delle risorse effettivamente erogate alle Regioni, a partire dal 2017, solo il 19,9% del totale complessivo (100 milioni di euro) in dotazione al Fondo progettazione è stato utilizzato.</p>
      <p><b>Secondo la Corte dei Conti, a non funzionare sono stati da un lato l’approccio emergenziale e, dall’altro,</b> le riforme continue della governance, “le procedure lente di assegnazione delle risorse e altre vischiosità nei procedimenti”. Duro il giudizio sul lavoro di Italia Sicura: “Il Rapporto presentato si è configurato come una mera raccolta di richieste di progetti e di risorse, talvolta non omogenee, senza addivenire ad una vera e propria programmazione strategica del settore”. E se, cinque anni fa, il decreto Competitività aveva attribuito ai presidenti delle Regioni, in qualità di Commissari di governo, la responsabilità della realizzazione degli interventi, è proprio su questo che si sofferma più volte la Corte dei Conti. “La scelta ripetuta nel tempo di affidare a gestioni commissariali le misure di contrasto al dissesto idrogeologico – si spiega nella relazione – dimostra la difficoltà delle amministrazioni nazionali e locali di incardinare l’attività di tutela e prevenzione nelle funzioni ordinarie delle Regioni e dei Comuni”, mentre il tema del contrasto al dissesto idrogeologico, strettamente legato alla sicurezza del territorio e dei cittadini, “dovrebbe rientrare tra le funzioni ordinarie svolte dalle amministrazioni locali” troppo spesso prive di capacità tecniche e amministrative per la gestione dei progetti e costrette a combattere contro una cronica carenza di risorse.</p>
    </article>
  </body>
</html>