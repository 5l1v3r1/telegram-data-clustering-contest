<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/klaus-iohannis-a-fost-decorat-de-noul-ministru-al-apararii-acum-un-sfert-de-ora-am-aflat-ce-aveti-de-gand_1408150.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T12:31:26+00:00"/>
    <meta property="og:title" content="Klaus Iohannis a fost decorat de noul ministru al Apărării: Acum un sfert de oră am aflat ce aveți de gând"/>
    <meta property="og:description" content="Președintele României, domnul Klaus Iohannis, a primit, din partea Ministerului Apărării Naționale, vineri, 29 noiembrie, la Palatul..."/>
  </head>
  <body>
    <article>
      <h1>Klaus Iohannis a fost decorat de noul ministru al Apărării: Acum un sfert de oră am aflat ce aveți de gând</h1>
      <address><time datetime="2019-11-29T12:31:26+00:00">29 Nov 2019, 12:31</time> by <a rel="author">Lucian Negrea, Reporter</a></address>
      <p>Președintele României, domnul Klaus Iohannis, a primit, din partea Ministerului Apărării Naționale, vineri, 29 noiembrie, la Palatul Cotroceni, în cadrul ceremoniei de decorare a unor cadre militare și personal civil cu prilejul Zilei Naționale a României, distincția „Emblema de Onoare a Armatei României”.</p>
      <p>”Vă prezentăm în continuare transcrierea alocuțiunii susținute de Președintele României la primirea distincției:</p>
      <p>Domnule ministru,</p>
      <p>Onorată asistență,</p>
      <p>Sunt emoționat. Nu pot să spun că sunt surprins, am aflat acum un sfert de oră ce aveți de gând.</p>
      <p>Vedeți, în statul român există diverse relații, corelații, colaborări, dar, după părerea mea, din experiența unui mandat de Președinte, cea mai specială relație – și cred că și cea mai importantă pentru existența statului național – este relația dintre Președinte și forțele armate ale României.</p>
      <p>Din acest motiv, am încercat – și dumneavoastră veți evalua în timp dacă am reușit – să construiesc o relație de încredere, o relație de respect reciproc și o relație care permite ridicarea nivelului de securitate națională la un stadiu superior, care garantează tuturor românilor că statul îi protejează în acest sens adevărat, de protecție a identității naționale.</p>
      <p>Cred că am făcut împreună câteva progrese. Cred că am reușit împreună să facem pași decisivi în această direcție. Mă gândesc la Strategia de Apărare, la alocarea a 2% din PIB pentru Apărare, la diferitele construcții pe care le-am realizat împreună cu aliații și partenerii în cadrul NATO. Faptul că în NATO suntem nu doar acceptați, ci respectați și considerați un furnizor de securitate.</p>
      <p>Toate acestea ni se datorează nouă împreună. Eu singur n-aș fi reușit mare lucru în acest domeniu, iar dumneavoastră fără Președinte probabil nu ați fi ajuns la acest grad de colaborare și implementare a proiectelor.</p>
      <p>În acest sens, primesc această distincție, domnule ministru, în numele tuturor membrilor forțelor armate ale României, cu mare respect și cu mulțumire.”, a spus Klaus Iohannis.</p>
    </article>
  </body>
</html>