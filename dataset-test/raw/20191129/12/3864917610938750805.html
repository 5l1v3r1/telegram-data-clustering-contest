<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-technology/2827973-dostupu-do-internetu-ne-maut-15-ukrainciv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T12:04:00+00:00"/>
    <meta property="og:title" content="Доступу до інтернету не мають 15% українців"/>
    <meta property="og:description" content="В Україні 15% населення мешкає в зоні цифрового розриву та не має можливості доступу до широкосмугового інтернету."/>
  </head>
  <body>
    <article>
      <h1>Доступу до інтернету не мають 15% українців</h1>
      <h2>В Україні 15% населення мешкає в зоні цифрового розриву та не має можливості доступу до широкосмугового інтернету.</h2>
      <address>
        <time datetime="2019-11-29T12:04:00+00:00">29 Nov 2019, 12:04</time>
      </address>
      <p>Про це повідомляє <a href="https://ukrtelecom.ua/presscenter/15-naselennya-ukraini-zhive-v-zoni-tsifrovogo-rozrivu/">пресслужба ПАТ "Укртелеком"</a>.</p>
      <p>"Згідно з актуалізованим всеукраїнським дослідженням ПАТ «Укртелеком» щодо скорочення цифрового розриву, в Україні мешкає близько 6,3 млн громадян (15% від загального населення), які не охоплені мережами жодного з операторів інтернет-послуг", - ідеться в повідомленні.</p>
      <p>Водночас в Укртелекомі заявляють про плани наблизити показник проникнення фіксованого <a href="https://www.ukrinform.ua/tag-internet">інтернету</a> до середньоєвропейського рівня – 97%.</p>
      <p>«У нас є спільне завдання: побудувати телекоммережі там, де їх немає, наближаючи показник проникнення фіксованого інтернету до середньоєвропейського показника – 97%. Для цього є напрацьована система державно-приватного партнерства, де на $1 від уряду є $1 інвестицій бізнесу. Отже, якщо загальні інвестиції в розбудову мережі в 5,1 тис. населених пунктах по всій країні, де мешкає 3,6 млн наших громадян, складають близько 4 млрд грн, то інвестиції від уряду складатимуть 1,8 млрд грн – що є вартістю, наприклад, побудови одного з половиною Шулявського моста», - заявив директор з розвитку масового сегмента ПАТ «Укртелеком» Денис Захаренко.</p>
      <blockquote>
        <b>Читайте також: </b>
        <a href="https://www.ukrinform.ua/rubric-technology/2826602-tor10-onlajnresursiv-vid-ukriformu-operativno-bez-zapitu-ne-vstauci-z-divanu.html">ТОР-10 онлайн-ресурсів від Укрінформу: оперативно, без запиту, не встаючи з дивану</a>
      </blockquote>
      <p>За його словами, Укртелеком уже розробив проєкт із підключення 5,1 тис. населених пунктів у зоні цифрового розриву. Завдяки проєкту інтернетом буде охоплено 3,6 млн громадян. Вартість державних інвестицій, аби наблизити показник охоплення інтернетом до середньоєвропейського, становить 1,8 млрд грн.</p>
      <p>У компанії нагадали, що, згідно з результатами аналізу компанії Huawei Ukraine щодо підключення до інтернету, 84,9% населення країни проживає на території, де є можливість підключення до мережі фіксованого широкосмугового інтернету. За методологією аналізу Huawei Ukraine, враховувалося чисельність населення кожної громади, у якій з’являється хоча б один замір тесту швидкості доступу до мережі інтернет, що надається провайдерами та операторами зв’язку.</p>
    </article>
  </body>
</html>