<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-viyskovi-bezpilotnyky-krym/30298905.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T12:35:48+00:00"/>
    <meta property="og:title" content="Українські військові збиватимуть російські безпілотники з анексованого Криму – командування"/>
    <meta property="og:description" content="«Якщо мова про серйозні БПЛА типу «Орлан» або «Форпост», то тоді вже застосовуються зенітні ракети» – Юрій Ігнат"/>
  </head>
  <body>
    <article>
      <h1>Українські військові збиватимуть російські безпілотники з анексованого Криму – командування</h1>
      <address>
        <time datetime="2019-11-29T12:35:48+00:00">29 Nov 2019, 12:35</time>
      </address>
      <p>Українські військові збиватимуть російські безпілотники, які будуть залітати з боку анексованого Криму, зенітно-ракетними комплексами Бук-М1, заявив проєктові Радіо Свобода <a href="https://ru.krymr.com/a/news-ukraina-sbivaiet-rossiiskiye-bespilotniki-bukami/30298808.html">Крим.Реалії</a> речник командування повітряних сил України Юрій Ігнат.</p>
      <p>«Якщо говорити про безпілотники квадрокоптерного поля бою, то досить стрілецької зброї – кулеметами його збити. Якщо мова про серйозні БПЛА типу «Орлан» або «Форпост», то тоді вже застосовуються зенітні ракети. Бук-М1 часто застосовувався до цих безпілотників, тому що була істотна загроза нашим військам (<i>на Донбасі – ред.</i>). Були випадки, коли безпілотники ворожі збивали і вертольоти армійської авіації – Мі-24», – розповів Ігнат.</p>
      <p>Безпілотники марок «Орлан» і «Форпост» дислокуються на авіабазах в анексованому Криму, і Бук-М1 ефективний для знищення цих російських БПЛА, додав Юрій Ігнат.</p>
      <p>Раніше повідомлялося, що загін кораблів Чорноморського флоту Росії на чолі з фрегатом «Адмірал Ессен» біля берегів Криму вчиться відбивати атаку авіації умовного противника.</p>
      <p>Після анексії Криму в 2014 році Росія проводить регулярні військові навчання на півострові. У Генштабі України дії російських військових в Криму називають незаконними.</p>
    </article>
  </body>
</html>