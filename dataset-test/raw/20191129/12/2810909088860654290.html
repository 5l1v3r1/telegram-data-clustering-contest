<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360160"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-29T12:53:00+00:00"/>
    <meta property="og:title" content="Парламент Српске потпуно отворен за јавност и медије"/>
    <meta property="og:description" content="Предсједник Народне скупштине Републике Српске Недељко Чубриловић рекао је да је парламент Српске, као највиши законодавни орган власти у Републици, потпуно отворен за јавност и медије који јавности преносе информације."/>
  </head>
  <body>
    <article>
      <h1>Парламент Српске потпуно отворен за јавност и медије</h1>
      <address>
        <time datetime="2019-11-29T12:53:00+00:00">29 Nov 2019, 12:53</time>
      </address>
      <p>
        <i>Предсједник Народне скупштине Републике Српске Недељко Чубриловић рекао је да је парламент Српске, као највиши законодавни орган власти у Републици, потпуно отворен за јавност и медије који јавности преносе информације.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1523/152351.jpg"/>
        <figcaption>Недељко Чубриловић<br/>Фото: СРНА</figcaption>
      </figure>
      <p>Чубриловић је данас полазнике Академије за политичке лидере у БиХ, као и ученике средњих школа, који су у посјети парламенту у оквиру Дана отворених врата, упознао о раду, овлаштењима и пословнику парламента Српске.</p>
      <p>Он је рекао да у парламенту Републике Српске постоји скупштински Одбор за питања дјеце, младих и спорта који се у сарадњи са ресорним републичким министарством бави питањима младих.</p>
      <p>Одговарајући на питања студената, Чубриловић је навео да је на младима након школовања да сами донесу одлуку о томе гдје ће живјети и радити, али да је најбоље да то буде у земљи у којој су рођени.</p>
      <p>Чубриловић је истакао да је у Републици Српској важно развијати реални сектор, односно привреду, која доноси новостворену вриједност.</p>
      <p>Милош Лолић, студент бањалучког Правног факултета, који је члан Академије за политичке лидере у БиХ, изразио је задовољство чињеницом да је ушао у овај програм и што је у Народној скупштини Републике Српске.</p>
      <p>- Задовољни смо одговорима које смо добили од предсједника Народне скупштине Републике Српске - рекао је новинарима Лолић.</p>
      <p>Представник Академије за политичке лидере у БиХ Нермин Салкић рекао је да би као будући политичар позвао све на консензус.</p>
      <p>- Мислим на консензус, али не у идеалистичком смислу, већ да неке ствари које нас дуго муче ствимо по страни, а да се позабавимо сами собом, односно да учинимо ово друштво бољим за све - додао је Салкић.</p>
    </article>
  </body>
</html>