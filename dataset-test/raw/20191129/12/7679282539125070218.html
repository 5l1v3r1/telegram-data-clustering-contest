<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-gas-pipeline-will-be-laid-from-haridwar-to-dehradun-know-what-is-the-preparation-of-gail-2874176.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-29T12:07:24+00:00"/>
    <meta property="og:title" content="हरिद्वार से देहरादून तक बिछेगी गैस पाइप लाइन, जानें क्या है तैयारी"/>
    <meta property="og:description" content="सरकारी क्षेत्र की कंपनी गेल गैस लिमिटेड सिटी गैस वितरण परियोजना के तहत 1500 करोड रुपये की लागत से अगले आठ साल में देहरादून जिले के तीन लाख घरों में रसोई ईंधन के लिए पाइप्ड प्राकृतिक गैस :पीएनजी:..."/>
  </head>
  <body>
    <article>
      <h1>हरिद्वार से देहरादून तक बिछेगी गैस पाइप लाइन, जानें क्या है तैयारी</h1>
      <address><time datetime="2019-11-29T12:07:24+00:00">29 Nov 2019, 12:07</time> by <a rel="author">एजेंसी,देहरादून</a></address>
      <p>सरकारी क्षेत्र की कंपनी गेल गैस लिमिटेड सिटी गैस वितरण परियोजना के तहत 1500 करोड रुपये की लागत से अगले आठ साल में देहरादून जिले के तीन लाख घरों में रसोई ईंधन के लिए पाइप्ड प्राकृतिक गैस :पीएनजी: उपलब्ध करायेगी ।</p>
      <p>इस परियोजना में जिले में 3088 वर्ग किलोमीटर क्षेत्र में रहने वाली आबादी को शामिल किया जाएगा। गेल गैस लिमिटेड के महाप्रबंधक मार्केटिंग वी गौतम ने यहां बताया कि पहले चरण में जिले के चकराता, देहरादून, डोइवाला, कालसी, ऋषिकेश, त्यूणी और विकासनगर जैसे सात क्षेत्र शामिल होंगे।</p>
      <p>उन्होंने बताया कि एक माह के अंदर इन क्षेत्रों में पाइप लाइन बिछाने का काम शुरू कर दिया जायेगा तथा पांच छह महीने में करीब 5000 घरों में पीएनजी पहुंचा दी जायेगी । घरेलू पीएनजी कनेक्शन लेने के लिये ग्राहकों के पंजीकरण की प्रक्रिया जल्द ही आरंभ की जा रही है ।</p>
      <p>गौतम ने बताया कि हरिद्वार से देहरादून तक गैस पाइप लाइन बिछाने में लगने वाले समय को देखते हुए फिलहाल यह सुविधा डीकंप्रैस्ड यूनिटस :डीसीयू: के जरिए उपलब्ध करायी जायेगी । इसके लिए गेल गैस लिमिटेड देहरादून में पांच-छह डीसीयू स्थापित करेगी जिसमें गैस की उपलब्धता वाहनों द्वारा सुनिश्चित की जायेगी ।</p>
      <p>इसके अलावा, कंपनी देहरादून में अगले साल मार्च से पहले चार-पांच सीएनजी फिलिंग स्टेशन भी स्थापित करेगी ।</p>
    </article>
  </body>
</html>