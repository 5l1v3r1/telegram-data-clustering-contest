<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/cikk/2019/11/29/feltehetoleg-ukrajnanak-kemkedo-oroszt-not-vettek-orizetbe-a-krimben"/>
    <meta property="og:site_name" content="hirado.hu"/>
    <meta property="article:published_time" content="2019-11-29T12:50:00+00:00"/>
    <meta property="og:title" content="Feltehetőleg Ukrajnának kémkedő oroszt nőt vettek őrizetbe a Krímben"/>
    <meta property="og:description" content="Az orosz Szövetségi Biztonsági Szolgálat (FSZB) őrizetbe vett egy orosz nőt a Krím félszigeti különleges közigazgatású Szevasztopolban azzal a gyanúval, hogy az ukrán hatóságok megbízásából katonai titkokat akart ellopni."/>
  </head>
  <body>
    <article>
      <h1>Feltehetőleg Ukrajnának kémkedő oroszt nőt vettek őrizetbe a Krímben</h1>
      <address><time datetime="2019-11-29T12:50:00+00:00">29 Nov 2019, 12:50</time> by <a rel="author">MTI</a></address>
      <p>
        <b>Az orosz Szövetségi Biztonsági Szolgálat (FSZB) őrizetbe vett egy orosz nőt a Krím félszigeti különleges közigazgatású Szevasztopolban azzal a gyanúval, hogy az ukrán hatóságok megbízásából katonai titkokat akart ellopni.</b>
      </p>
      <p>Erről az FSZB számolt be pénteken, másfél héttel azután, hogy bejelentette egy orosz katona őrizetbe vételét kémkedés gyanúja miatt.</p>
      <p>Oroszország 2014-ben csatolta magához katonai erővel a Krímet, és azóta sok pénzt költött a terület integrálására, valamint jelentős katonai erőt telepített oda, ami nagy feszültség forrása Ukrajna és Oroszország között, és intenzívebbé vált ott a kémtevékenység – írta a Reuters hírügynökség.</p>
      <p>Az FSZB nem nevesítette a nőt, csak annyit írt, hogy az ukrán különleges szolgálatok bízták meg, és az ukrán védelmi minisztérium hírszerzési főigazgatóságának irányítása alatt célirányosan gyűjtött katonai információkat.</p>
      <p>Dmitrij Belik orosz parlamenti képviselő a RIA Novosztyi orosz hírügynökségnek nyilatkozva azt mondta: a nő polgári alkalmazottként dolgozott az orosz fekete-tengeri flottánál, amelynek székhelye Szevasztopolban van.</p>
      <p>A kémkedéssel gyanúsított nőt akár húsz év börtönre is ítélhetik.</p>
      <p>November 20-án közölte az FSZB, hogy Ukrajna javára folytatott kémkedés gyanújával őrizetbe vettek egy orosz katonát az Ukrajnával határos Rosztov megyében, és hazaárulás gyanúja miatt vizsgálatot indítottak ellene.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>