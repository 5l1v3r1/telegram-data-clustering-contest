<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/podosfairo/294544-laquo-na-parembei-h-kybernhsh-sto-plaisio-twn-armodiothtwn-ths-raquo"/>
    <meta property="og:site_name" content="gavros.gr"/>
    <meta property="article:published_time" content="2019-11-29T12:09:00+00:00"/>
    <meta property="og:title" content="«Να παρέμβει η κυβέρνηση, στο πλαίσιο των αρμοδιοτήτων της»"/>
    <meta property="og:description" content="«Χαιρόμαστε για την παρέμβαση FIFA και UEFA στο ελληνικό ποδόσφαιρο», επεσήμανε μετά τη συνάντηση με τον υφυπουργό κ. Λευτέρη Αυγενάκη, ο κ. Γιάννης Μώραλης."/>
  </head>
  <body>
    <article>
      <h1>«Να παρέμβει η κυβέρνηση, στο πλαίσιο των αρμοδιοτήτων της»</h1>
      <address><time datetime="2019-11-29T12:09:00+00:00">29 Nov 2019, 12:09</time> by <a rel="author">ΒΑΪΟΣ ΜΠΑΛΑΦΑΣ</a></address>
      <p>Ο κύβος ερρίφθη. Μετά τη συνάντηση, την οποία είχαν με τον υφυπουργό αθλητισμού, κ. Λευτέρη Αυγενάκη, οι εκπρόσωποι του Ολυμπιακού και τις δηλώσεις-εξηγήσεις, στις οποίες προέβησαν, μετά το τέλος αυτής, οι εμπλεκόμενες πλευρές, γίνεται σαφές ότι δρομολογούνται εξελίξεις, για να «καθαρίσει» μία και καλή, το ελληνικό ποδόσφαιρο!</p>
      <p>Ο πρόεδρος της ΠΑΕ Ολυμπιακός κ. Γιάννης Μώραλης, κατέστη σαφή την ικανοποίηση της πλευράς του Ολυμπιακού, για την παρέμβαση των αρχών του ποδοσφαίρου, FIFA και UEFA, στο ελληνικό ποδόσφαιρο, προκειμένου να αλλάξει η εικόνα αυτού, προς το καλύτερο. Παράλληλα, τόνισε πως πρέπει, στο πλαίσιο των αρμοδιοτήτων της, να παρέμβει και η ελληνική κυβέρνηση, η Πολιτεία συνολικά, ώστε να υπάρξουν αποτελέσματα και διαφάνεια σε όλα τα ζητήματα, τα οποία ταλανίζουν το ελληνικό ποδόσφαιρο.</p>
      <p>Ο κ. Λευτέρης Αυγενάκης, με τη σειρά του, επεσήμανε, μεταξύ άλλων πως στόχος της κυβέρνησης και της Πολιτείας είναι να έρθει η (σ.σ. πραγματική) εξυγίανση στο ελληνικό ποδόσφαιρο και τον ελληνικό αθλητισμό συνολικά, τονίζοντας ότι η κυβέρνηση θα παρέμβει, στα θέματα, τα οποία άπτονται των αρμοδιοτήτων της.</p>
      <figure>
        <img src="https://www.gavros.gr/photos/w_800px/articles/201911/2770770.jpg?0.8679698786622927"/>
      </figure>
      <p>Παρόντες, από πλευράς Ολυμπιακού, στη συνάντηση με τον υφυπουργό αθλητισμού, η οποία δρομολογήθηκε μετά την επιστολή, την οποία απέστειλε προ ημερών, η ΠΑΕ Ολυμπιακός, ήταν, πλην του κ. Γιάννη Μώραλη, ο Αντιπρόεδρος της ΠΑΕ κ. Κώστας Καραπαπάς, αλλά και η Γενική Διευθύντρια του Ολυμπιακού, κα. Λίνα Σουλούκου. Η συνάντηση διήρκεσε περίπου μία ώρα.</p>
      <p>Ο κ. Μώραλης τόνισε ότι η ΠΑΕ Ολυμπιακός επισκέφθηκε το υφυπουργείο, κατόπιν της επιστολής, την οποία απέστειλε, με τις καταγγελίες, για τη διαφθορά στο ελληνικό ποδόσφαιρο. <i>«Χαιρόμαστε για την παρέμβαση που κάνουν η </i><i>UEFA»</i>, επεσήμανε και πρόσθεσε: <i>«Πρέπει να παρέμβει και η κυβέρνηση, στο πλαίσιο των αρμοδιοτήτων της, αλλά και σε ό,τι αφορά τα οικονομικά της Ελληνικής Ποδοσφαιρικής Ομοσπονδίας. Τρεις ενότητες ήταν στην επιστολή μας, η μία αφορά τα οικονομικά της Ομοσπονδίας, η άλλη αφορά το κομμάτι της λειτουργίας της ΚΕΔ και της διαιτησίας και η άλλη των κλήσεων για δηλώσεις παραγόντων. Αυτές είναι οι ενότητες, τις θέσαμε στον υφυπουργό αναλυτικά»</i>.</p>
      <figure>
        <img src="https://www.gavros.gr/photos/w_800px/articles/201911/2770766.jpg?0.6499445103661781"/>
      </figure>
      <p>Από την πλευρά του, ο κ. Αυγενάκης σημείωσε πως <i>«στόχος είναι η εξυγίανση του ελληνικού ποδοσφαίρου και του ελληνικού αθλητισμού. Σε αυτό το πλαίσιο θα κινηθούμε και σε συνεργασία με όλους τους φορείς. Ήδη η </i><i>FIFA και η </i><i>UEFA έχουν αναλάβει πρωτοβουλίες και είμαστε σε καλή συνεργασία μαζί τους. Δεν χρειάζεται να βιαζόμαστε, πρέπει να γίνουν προσεκτικά βήματα»</i>.</p>
      <p>Πρόσθεσε, δε, πως <i>«παραμένει υποχρέωση της Πολιτείας και της κυβέρνησης, να ενεργεί άμεσα, σε οποιεσδήποτε καταγγελίες. Το ίδιο θα κάνουμε και στο μέλλον και σε αντίστοιχες περιπτώσεις»</i>. Χαρακτήρισε σωστή την κατεύθυνση, προς την οποία, κινείται η επιστολή του Θρύλου, ενώ συνέχισε λέγοντας: <i>«Σε αυτή υπάρχουν θέματα που είναι στην αρμοδιότητα των ποδοσφαιρικών αρχών </i><i>FIFA </i><i>UEFA και άλλα θέματα, τα οποία είναι στην αρμοδιότητα της κυβέρνησης και της Πολιτείας»</i>.</p>
      <p>Ερωτηθείς για το timing της συνάντησης, λίγες ημέρες πριν το ματς κορυφής, ανάμεσα στον Ολυμπιακό και τον ΠΑΟΚ, ο κ. Αυγενάκης είπε πως <i>«δεν σφυρίζω ούτε πέναλτι, ούτε οφσάιντ. Το αποτέλεσμα θα κριθεί στο γήπεδο. Ήταν υποχρέωσή μου να ανταποκριθώ και αυτό θα γίνεται με κάθε πληροφορία που θα λαμβάνω στο μέλλον. Και με τον ΠΑΟΚ θα συναντηθώ, για το θέμα του Καυταντζογλείου. Είναι υποχρέωσή μου. Μέρες που είναι, υπάρχει νευρικότητα, όμως παρακαλώ ο υφυπουργός αθλητισμού να μείνει έξω από το πάνελ»</i>.</p>
      <p>
        <b>«Στο υφπουργείο δεν υπάρχει Βασιλειάδης, Κοντονής»</b>
      </p>
      <p>Παράλληλα, ο κ. Αυγενάκης αναφέρθηκε και στο γιατί το ΕΣΚΑΝ καθυστέρησε να απαντήσει στον ΠΑΟΚ και στο αίτημά του, για ελέγχους ντόπινγκ σε Ολυμπιακό και ΠΑΟΚ <i>«Το ΕΣΚΑΝ είναι ανεξάρτητη αρχή. Σήμερα η Ελλάδα δεν έχει πιστοποιημένο εργαστήριο ντόπινγκ, με ευθύνη της προηγούμενης κυβέρνησης. Οι έλεγχοι ντόπινγκ δεν προαποφασίζονται και δεν προαναγγέλλονται. Τι θα κάνει το ΕΣΚΑΝ θα το μάθετε. Όλο αυτό είναι αποτέλεσμα μιας ανεύθυνης πολιτικής της προηγούμενης κυβέρνησης, όμως από μέρος της σημερινής υπάρχει αμεσότητα, ταχύτητα, ισονομία. Στο υφυπουργείο δεν υπάρχουν ούτε ο Κοντονής, ούτε ο Βασιλειάδης»</i>, επεσήμανε.</p>
      <p>Τέλος, αναφέρθηκε και στην επικείμενη συνεδρίασης της Επιτροπής, για την καταπολέμηση της βίας. <i>«Τη Δευτέρα, στην πρώτη συνεδρίαση της Επιτροπής για τη βία, κάποια από τα θέματα που θίγει ο Ολυμπιακός (σ.σ. με την επιστολή του) θα τεθούν, αφού στην Επιτροπή μετέχουν εκπρόσωποι της </i><i>FIFA και της </i><i>UEFA»</i>, εξήγησε.</p>
      <figure>
        <img src="https://www.gavros.gr/photos/w_800px/articles/201911/2770694.jpg?0.043243310883406494"/>
      </figure>
      <related>
        <h4>Διαβάστε επίσης</h4>
        <a href="https://www.gavros.gr/article/podosfairo/294554-apantes-parontes"/>
        <a href="https://www.gavros.gr/article/podosfairo/294555-telos-oi-theseis-amea-me-paok"/>
        <a href="https://www.gavros.gr/article/podosfairo/294543-aifnidiastikos-elegxos-ntopingk-sto-renth"/>
        <a href="https://www.gavros.gr/article/podosfairo/294542-kalhmera-me-doyleia-pic"/>
      </related>
    </article>
  </body>
</html>