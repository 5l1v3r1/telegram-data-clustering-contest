<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/cu-ocazia-zilei-nationale-klaus-iohannis-a-decorat-mai-multe-personalitati-18631550"/>
    <meta property="og:site_name" content="Gândul"/>
    <meta property="article:published_time" content="2019-11-29T12:16:33+00:00"/>
    <meta property="og:title" content="Cu ocazia Zilei Naţionale, Klaus Iohannis a decorat mai multe personalităţi"/>
    <meta property="og:description" content="Mai multe detalii pe gandul.info"/>
  </head>
  <body>
    <article>
      <h1>Cu ocazia Zilei Naţionale, Klaus Iohannis a decorat mai multe personalităţi</h1>
      <h2>Klaus Iohannis a decorat, vineri, cu prilejul Zilei Naţionale, personalităţi din Educaţie, precum Sorin Cîmpeanu, Mircea Dumitru, rectorul Universităţii Bucureşti şi Remus Pricopie, rectorul SNSPA. De asemenea, preşedintele a decorat medici, profesori şi personalităţi din Cultură.</h2>
      <address><time datetime="2019-11-29T12:16:33+00:00">29 Nov 2019, 12:16</time> by <a rel="author" href="https://www.gandul.info/autor/alexandru-costea" target="_blank">Alexandru Costea</a></address>
      <p>Preşedintele Klaus Iohannis a oferit Ordinul Naţional "Steaua României" în grad de Mare Ofiţer fostului director în perioada 2009-2017 la Fundaţia Europeană de Formare, Madlen Şerban.</p>
      <p>Şeful statului a oferit „Steaua României” în grad de Cavaler lui Sorin Cîmpeanu, rector al Universităţii de Ştiinţe Agronomice şi Medicină Veterinară din Bucureşti şi profesorilor doctori Alexandru Vlad Ciurea şi Horaţiu Suciu.</p>
      <p>Totodată, au fost decoraţi cu Ordinul Naţional „Pentru Merit” în grad de Cavaler: Dumitru-Cristian Hatu, preşedinte şi membru fondator al Centrului de Evaluare şi Analize Educaţionale; Carmen Lică, director executiv al Asociaţiei Centrul Step by Step pentru Educaţie şi Dezvoltare Profesională; Liliana Romaniuc, preşedinte al Asociaţiei Române de Literaţie; Daniela Vişoianu, preşedinte al Federaţiei Coaliţia pentru Educaţie; Roxana Măriuca Talpeş, liderul grupului pe educaţie din cadrul Coaliţiei pentru Dezvoltarea României; Marin Cazacu, violoncelist, manager al Centrului Naţional de Artă „Tinerimea Română”; Mihai Constantinescu, director al agenţiei „Artexim”; Doina Lemny, critic de artă, curator şi muzeograf, Musée National d’Art Moderne din Paris; Dorin Ştefan, profesor universitar la Universitatea de Arhitectură şi Urbanism „Ion Mincu” din Bucureşti.</p>
      <p>Klaus Iohannis a oferit Ordinul Naţional „Serviciul Credincios” în grad de Cavaler: profesorului univiversitar Mircea Dumitru, rector al Universităţii din Bucureşti; profesorului universitar Remus Pricopie, rector al Şcolii Naţionale de Studii Politice şi Administrative; profesorului universitar Radu Sorin Văcăreanu, rector al Universităţii Tehnice de Construcţii Bucureşti; profesorului Ovidiu-Alexandru Băjenaru; conferenţiarului Iulian Brezean; profesorului Victor Nimigean; profesoarei Cătălina Tudose; conferenţiarului Ioan Ţilea.</p>
      <p>Totodată, Iohannis a conferit:</p>
      <p>"-Ordinul „Meritul pentru Învăţământ” în grad de Mare Ofiţer Universităţii de Medicină şi Farmacie „Grigore T. Popa” din Iaşi;<br/>-Ordinul „Meritul pentru Învăţământ” în grad de Ofiţer Universităţii de Vest din Timişoara.<br/>-Ordinul „Meritul pentru Învăţământ” în grad de Cavaler Universităţii „Lucian Blaga” din Sibiu".</p>
      <p>De asemenea, preşedintele a conferit Ordinul Naţional „Pentru Merit” în grad de Comandor lui Pascal Legai, director al Centrului de Sateliţi al Uniunii Europene şi lui Charles Tito Powel, directorul Institutului Regal Elcano.</p>
      <p>Klaus Iohannis a declarat în discursul său că universităţi precum cea de Medicină "Grigore T. Popa" de la Iaşi şi Universitatea de Vest din Timişoara au contribuit la "atingerea multor deziderate pe care românii le-au exprimat de-a lungul timpului".</p>
      <p>"Educaţia este una dintre priorităţile mele ca Preşedinte al României. În acelaşi timp, educaţia este liantul care a contribuit la construirea statului român modern şi care va fi indispensabil în asigurarea coeziunii sociale şi a dezvoltării economice de care ţara noastră are atât de multă nevoie. Un rol important în arhitectura sistemului educaţional îl joacă universităţile noastre. Instituţii precum Universitatea de Medicină „Grigore T. Popa” din Iaşi, Universitatea de Vest din Timişoara sau Universitatea „Lucian Blaga” din Sibiu au contribuit, prin formarea de specialişti şi prin numeroase activităţi de cercetare, la atingerea multor deziderate pe care românii le-au exprimat de-a lungul timpului" a afirmat Iohannis la Palatul Cotroceni.</p>
      <p>De asemenea, preşedintele a declarat că Universitatea din Bucureşti, SNSPA şi Universitatea de Construcţii Bucureşti sunt "pioniere" în crearea unor consorţii de universităţi europene.</p>
      <p>"În 2017, în cadrul Consiliului European de la Göteborg, am sprijinit adoptarea unor noi paşi în vederea integrării sistemelor de educaţie din Uniunea Europeană. Una dintre propunerile lansate atunci a fost crearea unor universităţi europene, constituite sub forma unor consorţii care aduc laolaltă experienţă, resurse umane şi materiale şi care îşi armonizează procesele administrative. Iată că Universitatea din Bucureşti, Şcoala Naţională de Ştiinţe Politice şi Administrative şi Universitatea Tehnică de Construcţii Bucureşti sunt astăzi pioniere ale acestei iniţiative. Consorţiile din care faceţi parte vor contribui la formarea de specialişti şi la dezvoltarea de programe de cercetare de excelenţă, la conturarea unei identităţi civice europene şi la adaptarea societăţii noastre pentru provocările viitorului", a precizat Klaus Iohannis.</p>
      <p>Preşedintele Klaus Iohannis a mai conferit:</p>
      <p>"-Ordinul „Meritul Sanitar” în grad de Ofiţer domnului dr. Adrian Lobonţiu (Statele Unite ale Americii) şi domnului profesor dr. Alexandru Rafila;</p>
      <p>-Ordinul „Meritul Sanitar” în grad de Cavaler domnului profesor universitar dr. Patriciu-Andrei Achimaş-Cadariu, domnului conferenţiar universitar dr. Dragomir Ovidiu Chioncel, domnului Constantin Dina, doamnei dr. Valeria Herdea, domnului profesor dr. Viorel Jinga, doamnei dr. Andreea Anamaria Moldovan, domnului profesor dr. Victor Dan Eugen Strâmbu şi domnului Mircea Timofte;</p>
      <p>-Ordinul „Meritul Cultural” în grad de Ofiţer, Categoria A „Literatura” domnului Dan Munteanu Colan, profesor de filologie romanică la Universitatea din Las Palmas de Gran Canaria;</p>
      <p>-Ordinul „Meritul Cultural” în grad de Ofiţer, Categoria E „Patrimoniul cultural naţional”, domnului Alfredo Pérez de Armiñán y de la Serna, preşedinte al Consiliului de Administraţie al Patrimoniului Naţional al Spaniei;</p>
      <p>-Ordinul „Meritul Cultural” în grad de Cavaler, Categoria G „Cultele”: preotului-paroh, Moldovan Teofil, profesor de teologie la Madrid; pastorului-reverend Dan Daniel Martin, de la Biserica Apostolică Holy River (Londra) şi preotului Constantin Popescu-Cîrstucescu, de la parohia „Sf. Gheorghe” din Londra, coordonator al Proiectului „Romanian Orthodox Church and Centre”.</p>
      <p>-Ordinul „Meritul Cultural” în grad de Cavaler, Categoria F – „Promovarea culturii”, doamnei Alina Nicoleta Balaţchi, fondator al organizaţiei „Femeile Române din Regatul Unit al Marii Britanii şi Irlandei de Nord” şi domnului Cristian Stîncanu, director executiv al asociaţiei „My Romania Community”.</p>
      <p>-Ordinul Naţional „Pentru Merit” în grad de Ofiţer, domnului Grigore Ilisei, scriitor;</p>
      <p>-Ordinul „Meritul Cultural” în grad de Cavaler, Categoria A – „Literatura”, doamnei Tatiana Ţîbuleac, scriitor (Paris)".</p>
      <p>Şeful statului a spus că, prin cultură, acum 100 de ani, la Alba Iulia, "s-a afirmat deschis voinţa de modernizare europeană".</p>
      <p>"Prin muzică, pictură, teatru, literatură, folclor, film ori arhitectură aţi dovedit că acum mai bine de o sută de ani, la Alba Iulia, s-a săvârşit nu doar unitatea tuturor românilor, dar s-a afirmat deschis voinţa de modernizare europeană a României, izvor al unor contribuţii de mare valoare la tezaurul cultural al umanităţii. Sunteţi, prin opera dumneavoastră, exemple ale vitalităţii acestei moşteniri", a declarat acesta.</p>
      <related>
        <h4>Citeşte şi</h4>
        <a href="https://www.gandul.info/politica/psd-desfiintarea-salariului-minim-diferentiat-abordare-specifica-regimurilor-comuniste-18631329?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/varujan-vosganian-cei-care-vor-desfiintare-sij-altfel-decat-prin-parlament-nu-vor-avea-in-alde-un-partener-18631320?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>