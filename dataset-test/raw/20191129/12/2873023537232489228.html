<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/221033_panigyrizei-o-toyrkikos-typos-gia-ti-symfonia-toyrkias-libyis"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T12:10:24+00:00"/>
    <meta property="og:title" content="Πανηγυρίζει ο τουρκικός τύπος για τη συμφωνία Τουρκίας - Λιβύης"/>
    <meta property="og:description" content="Ενωμένος ο τουρκικός τύπος, θριαμβολογεί για την υπογραφή της συμφωνίας μεταξύ Τουρκίας και Λιβύης για τις θαλάσσιες ζώνες, με την οποία «προσπερνούν» την Κρήτη, υποστηρίζοντας ότι… τα νησιά δεν έχουν πλήρη δικαιώματα σε υφαλοκρηπίδες."/>
  </head>
  <body>
    <article>
      <h1>Πανηγυρίζει ο τουρκικός τύπος για τη συμφωνία Τουρκίας - Λιβύης</h1>
      <address><time datetime="2019-11-29T12:10:24+00:00">29 Nov 2019, 12:10</time> by <a rel="author">efsyn.gr</a></address>
      <p>Ενωμένος ο τουρκικός τύπος, θριαμβολογεί για την υπογραφή της συμφωνίας μεταξύ Τουρκίας και Λιβύης για τις θαλάσσιες ζώνες, με την οποία «προσπερνούν» την Κρήτη, υποστηρίζοντας ότι… τα νησιά δεν έχουν πλήρη δικαιώματα σε υφαλοκρηπίδες.</p>
      <p>Στο σημερινό της πρωτοσέλιδο, η <b>Γενί Σαφάκ</b> αναφέρει τη διαδικασία που θα ακολουθήσει την υπογραφή της συμφωνίας. Όπως γράφει η φιλοκυβερνητική εφημερίδα, η συμφωνία θα περάσει πρώτα από την τουρκική εθνοσυνέλευση και μετά θα ανακοινωθεί στα Ηνωμένα Έθνη. Το τουρκικό έντυπο υποστηρίζει ότι πλέον η Άγκυρα έχει εμποδίσει τις προσπάθειες συμφωνίας μεταξύ Κύπρου και Αιγύπτου για την οριοθέτηση των θαλάσσιων ζωνών τους και επίσης ότι η Ελλάδα δεν θα μπορεί πια να κάνει συμφωνία για την ΑΟΖ, ούτε με την Κύπρο ούτε με την Αίγυπτο.</p>
      <figure>
        <img src="https://www.efsyn.gr/sites/default/files/images/2019/11/yenisafak9653-768x496.jpg"/>
      </figure>
      <p>Σε συνέχεια του χθεσινού δημοσιεύματος της υπό τον τίτλο <b>«Τώρα ξεκίνησε το παιχνίδι στη Μεσόγειο»</b>, η Γενί Σαφάκ αναφέρει ότι το μνημόνιο μεταξύ Τουρκίας και Λιβύης περιλαμβάνει και λεπτομέρειες των συντεταγμένων των θαλάσσιων ορίων των δύο χωρών, προσθέτοντας ότι «η Τουρκία, μετά την έγκριση της συμφωνίας από την τουρκική εθνοσυνέλευση, θα την ανακοινώσει στα ΗΕ και θα τεθεί σε εφαρμογή το μνημόνιο».</p>
      <p>Σύμφωνα με την Γενί Σαφάκ, η μεγάλη συμφωνία στη Μεσόγειο προχώρησε με οδηγίες Ερντογάν. Στην τελευταία επίσκεψη της αρμόδιας επιτροπής της Λιβύης, στις 18-19 Νοεμβρίου, ολοκληρώθηκαν οι τεχνικές εργασίες και οι ηγέτες των δύο χωρών υπέγραψαν τη συμφωνία την Τετάρτη, αναφέρει η τουρκική εφημερίδα, προσθέτοντας πως το γεγονός ότι η συμφωνία έγινε με μια κυβέρνηση νόμιμη ενώπιον του ΟΗΕ, αποκλείει τις συζητήσεις περί νομιμότητας της συμφωνίας.</p>
      <p>Η Γενί Σαφάκ υποστηρίζει ότι στη συμφωνία, στην οποία ορίζεται η ΑΟΖ των δύο χωρών στην Μεσόγειο, έχει δημιουργηθεί ζώνη θαλάσσιων αρμοδιοτήτων μεταξύ Τουρκίας και Λιβύης και αυτή η ζώνη αποτελεί ασπίδα έναντι Ελλάδας, Κύπρου και Αιγύπτου. Επιπλέον, εμποδίζει τις προσπάθειες συμφωνίας οριοθέτησης θαλάσσιων ορίων μεταξύ Κύπρου και Αιγύπτου. Υποστηρίζει ακόμη ότι η Ελλάδα δεν μπορεί να κάνει συμφωνία για ΑΟΖ, ούτε με την Κύπρο ούτε με την Αίγυπτο. Σύμφωνα με την Γενί Σαφάκ, η Τουρκία δημιούργησε υπεροχή έναντι των κακών συμμαχιών.</p>
      <p>Η τουρκική εφημερίδα αναφέρει ότι είναι η πρώτη συμφωνία για την ΑΟΖ που υπογράφει η Τουρκία με ένα κράτος παράκτιο της Μεσογείου. Με την υπογραφή της, η Άγκυρα ανακοίνωσε επισήμως τη νόμιμη κυριαρχία της περίπου στο ένα τέταρτο της έκτασης της Γαλάζιας Πατρίδας, όπως αναφέρει και γράφει ότι οι εργασίες με τη Λιβύη κράτησαν 9 χρόνια.</p>
      <p>Σύμφωνα με την Γενί Σαφάκ, η Τουρκία κάνει έκκληση και στις άλλες χώρες που έχουν ακτογραμμή και κυρίως στο Ισραήλ και στην Αίγυπτο, για την οριοθέτηση των θαλάσσιων ζωνών τους.</p>
      <p>Η τουρκική εφημερίδα γράφει ακόμη ότι σύμφωνα με εργασίες του στρατιωτικού Τζιχάτ Γιαϊτσί, η Κύπρος στις συμφωνίες που υπέγραψε για την οριοθέτηση των θαλάσσιων ζωνών, «σφετερίστηκε» από το Ισραήλ 4.600 τ.χλμ, από τον Λίβανο 3.957 τ. χλμ και από την Αίγυπτο 21.500 τ.χλμ. Υποστηρίζει ότι αν, αντί με την Κύπρο, το Ισραήλ υπέγραφε συμφωνία με την Τουρκία, τότε το 13 και το 12 τεμάχιο θα ήταν ολόκληρο δικό του, από το 8, το 9 και το 11 ένα μεγάλο μέρος του και από το 1, το 7 και το 10 ένα μέρος του. Υποστηρίζει ακόμη πως, εάν η Αίγυπτος έκανε, αντί με την Κύπρο, συμφωνία με την Τουρκία, τότε θα είχε 11.500 τ. χλμ. περισσότερα και θα είχε μέρος των τεμαχίων 4,5,6,7 και 11.</p>
      <p>Και η εφημερίδα <b>«Σταρ»</b> στο δικό της πρωτοσέλιδο με τίτλο <b>«Χαλάσαμε το παιχνίδι στη Μεσόγειο»</b>, αναφέρεται στη συμφωνία που υπέγραψε η Τουρκία με τη Λιβύη, χαρακτηρίζοντάς την ιστορική. «Η συμφωνία διασφαλίζοντας τα δικαιώματα και τα συμφέροντά μας στην περιοχή, είπε "στοπ" στα αποικιοκρατικά παιχνίδια της Ευρώπης στην υφαλοκρηπίδα μας».<br/><br/>Η αντιπολιτευτική εφημερίδα <b>«Σοζτζού»</b> στο κύριο θέμα της υπό τον τίτλο <b>«Χαλάσαμε τα σχέδια της συμμαχίας πετρελαίου»</b>, γράφει ότι η Τουρκία και η Λιβύη υπέγραψαν συμφωνία για τη θάλασσα και με αυτό τον τρόπο έβαλαν φραγμό στη συμμαχία αρπαγής από Ελλάδα και Κύπρο που έχουν πίσω τους ΗΠΑ και ΕΕ.</p>
      <p><b>«Η κίνηση της Μεσογείου. Η Τουρκία έχει στόχο να εμποδίσει τα σχέδια της Ελλάδας για ΑΟΖ»</b>, γράφει στην πρώτη της σελίδα η <b>Cumhuriyet</b>.</p>
      <p><b>«Η συμμαχία της Ημισελήνου. Χαλάσαμε τα σχέδια της Ελλάδος, η οποία είχε καταλάβει παράνομα περιοχή 39.000 τ. χλμ της Λιβύης»</b>, αναφέρει το πρωτοσέλιδο της <b>Turkiye</b>.</p>
      <p>Η συμφωνία της Τουρκίας με τη Λιβύη για τα θαλάσσια σύνορα έχει στόχο την προστασία των δικαιωμάτων της Άγκυρας, βάσει του διεθνούς δικαίου, υποστήριξε ο Τούρκος υπουργός Εξωτερικών <b>Μεβλούτ Τσαβούσογλου</b>, μια ημέρα μετά την υπογραφή της εν λόγω συμφωνίας στην Κωνσταντινούπολη.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/mesi-anatoli/220833_dendias-ageografiti-prospatheia-i-ypografi-symfonias-gia-thalassies"/>
        <a href="https://www.efsyn.gr/node/220090"/>
        <a href="https://www.efsyn.gr/node/219964"/>
        <a href="https://www.efsyn.gr/kosmos/eyropi/215285_leontarismoi-sti-honepsi"/>
        <a href="https://www.efsyn.gr/kosmos/eyropi/214729_kyroseis-kata-tis-toyrkias-gia-tis-geotriseis-stin-kypro-etoimazei-i-ee"/>
        <a href="https://www.efsyn.gr/kosmos/eyropi/214489_galliki-fregata-stin-kypriaki-aoz"/>
      </related>
    </article>
  </body>
</html>