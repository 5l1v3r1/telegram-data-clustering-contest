<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838534-u-kmda-rozpovili-pro-zmini-u-viplati-monetizovanikh-pilg-i-subsidiy-na-komunalku"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T12:27:00+00:00"/>
    <meta property="og:title" content="У КМДА розповіли про зміни у виплаті монетизованих пільг і субсидій на комуналку"/>
    <meta property="og:description" content="КИЇВ. 29 листопада. УНН. У Київській міській адміністрації розповіли про зміни щодо виплат монетизованих пільг та субсидій на житлово-комунальні послуги. Про …"/>
  </head>
  <body>
    <article>
      <h1>У КМДА розповіли про зміни у виплаті монетизованих пільг і субсидій на комуналку</h1>
      <address><time datetime="2019-11-29T12:27:00+00:00">29 Nov 2019, 12:27</time> by <a rel="author">Антоніна Карташева</a></address>
      <p><b>КИЇВ. 29 листопада. УНН.</b> У Київській міській адміністрації розповіли про зміни щодо виплат монетизованих пільг та субсидій на житлово-комунальні послуги. Про це повідомляє <b>УНН</b> із посиланням на пресслужбу КМДА.</p>
      <p>"У квитанціях за комунальні послуги, які споживачі отримали в листопаді, вказується повна сума за спожиті послуги, без відображення розміру субсидії або пільги. Порядок їх нарахування не змінився, мова йде тільки про перехід на монетизовану форму виплати", - йдеться в повідомленні.</p>
      <p>Так, суму пільги розраховуватимуть, виходячи з розміру знижки, на яку пільговик має право згідно з законом. Також на неї впливатимуть ціни і тарифи на житлово-комунальні послуги та державні соціальні нормативи у сфері житлово-комунального обслуговування.</p>
      <p>"Держава виплачує кошти за пільги кожній людині окремо – видає готівкою або переказує на рахунок Ощадбанку. Видача у готівковій формі можлива лише за умови, якщо пільговик написав відповідну заяву до органу соцзахисту до 15 жовтня 2019 року", - повідомили в КМДА.</p>
      <p>Пільговик, який отримав готівку, сплачує за спожиті комунальні послуги повну суму платіжки. Ті пільговики, які не написали заяву на отримання пільги готівкою, мають справу з безготівковим розрахунком.</p>
      <p>"Якщо у вас безготівкова форма виплати пільг, то частину платежів за вас здійснює АТ "Ощадбанк", а частину ви сплачуєте самостійно. Орган соцзахисту самостійно надасть всю інформацію Ощадбанку, який автоматично створює обліковий запис одержувача пільг, на який нараховуються кошти, та інформує пільговика через смс-повідомлення", - йдеться в повідомленні.</p>
      <p>Якщо сума пільги достатня, то сплата всіх послуг здійснюється на 100%. Залишок коштів пільги буде перераховано на наступний місяць. Якщо суми пільги недостатньо, то сплачено буде лише за ті послуги, на які вистачить коштів. А послуги, за які потрібно доплатити, Ощадбанк надішле в СМС (із розмірами доплати за кожним видом послуги).</p>
      <p>Нагадаємо, Верховний Суд ухвалив рішення, що надмірно виплачена субсидія може бути стягнута лише в разі доведення недобросовісності у діях її отримувача.</p>
    </article>
  </body>
</html>