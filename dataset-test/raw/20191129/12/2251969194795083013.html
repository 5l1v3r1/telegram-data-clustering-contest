<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/29/dipinto-in-sciopero-per-il-clima/1331106/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-29T12:36:02+00:00"/>
    <meta property="og:title" content="Dipinto in sciopero per il clima"/>
    <meta property="og:description" content="RECANATI - Villa Colloredo Mels aderisce a &quot;Museums for future&quot;: per un'intera giornata l'opera &quot;Leopardi sul letto di morte&quot; non potrà essere ammirata dal pubblico"/>
  </head>
  <body>
    <article>
      <h1>Dipinto in sciopero per il clima</h1>
      <h2>RECANATI - Villa Colloredo Mels aderisce a "Museums for future": per un'intera giornata l'opera "Leopardi sul letto di morte" non potrà essere ammirata dal pubblico</h2>
      <address><time datetime="2019-11-29T12:36:02+00:00">29 Nov 2019, 12:36</time> by <a rel="author">Elisabetta Pugliese</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F29%2Fdipinto-in-sciopero-per-il-clima%2F1331106%2F">Condividi6</a><a href="https://twitter.com/intent/tweet?text=Dipinto+in+sciopero+per+il+clima&amp;url=https%3A%2F%2Fwww.cronachemaceratesi.it%2F2019%2F11%2F29%2Fdipinto-in-sciopero-per-il-clima%2F1331106%2F">Tweet</a>Email6 Condivisioni</p>
      <p> </p>
      <p> </p>
      <p><b>Un’opera del museo civico di Recanati “in sciopero” per il clima: per tutta la giornata di oggi, i visitatori di Villa Colloredo Mels non potranno ammirare il dipinto “Leopardi sul letto di morte” (Giuseppe Ciaranfi, 1838-1902), appartenente al patrimonio leopardiano, perché il museo cittadino aderisce alla mobilitazione “Museums for future”. </b>Come annunciato già lo scorso settembre, <b>oggi il movimento di “Fridays for future” torna in piazza per il quarto global strike</b>, per chiedere che gli obiettivi dell’Agenda 2030 legati ai cambiamenti climatici siano rispettati e vengano prese soluzioni per poter sperare in un futuro degno di questo nome. Una protesta che, per la prima volta, coinvolge anche i musei: arte e cultura per una rivoluzione green a sostegno di chi lotta per un futuro migliore. Nasce così “Museums for Future”, per invitare con degli “scioperi artistici” i professionisti del patrimonio culturale a partecipare alla mobilitazione mondiale. <b>Il museo di Villa Colloredo Mels ha selezionato l’opera che ritrae Giacomo Leopardi e l’ha rimossa </b><b>dall’esposizione permanente, sostituendola con il messaggio dell’#ArtStrike “Non sai cosa hai fino a </b><b>quando non c’è più”, per supportare i tanti giovani attivisti che oggi sciopereranno nelle strade per </b><b>richiedere più azioni da parte dei governi riguardo ai problemi climatici, movimento nato da Greta </b><b>Thunberg. </b></p>
    </article>
  </body>
</html>