<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/home/23481/"/>
    <meta property="og:site_name" content="Sanook"/>
    <meta property="article:published_time" content="2019-11-29T12:29:00+00:00"/>
    <meta property="og:title" content="ตำแหน่งใดในบ้าน จะเพิ่มพลังโชคลาภให้ราศีของคุณ"/>
    <meta property="og:description" content="ห้องนอน ห้องน้ำ ห้องครัว หรือมุมสักมุมหนึ่งในบ้านหรือคอนโดฯ ที่เราอยู่ ตำแหน่งไหนจะมีส่วนช่วยส่งเสริมเพิ่มโชคลาภให้แก่ราศีเรา วันนี้แม่หมอการะเกต์เจ้าเก่าเจ้าเดิมมีคำแนะนำ"/>
  </head>
  <body>
    <article>
      <h1>ตำแหน่งใดในบ้าน จะเพิ่มพลังโชคลาภให้ราศีของคุณ</h1>
      <address>
        <time datetime="2019-11-29T12:29:00+00:00">29 Nov 2019, 12:29</time>
      </address>
      <p><a href="https://www.sanook.com/home/tag/%E0%B8%AB%E0%B9%89%E0%B8%AD%E0%B8%87%E0%B8%99%E0%B8%AD%E0%B8%99/">ห้องนอน</a> ห้องน้ำ ห้องครัว หรือมุมสักมุมหนึ่งใน<a href="https://www.sanook.com/home/">บ้าน</a>หรือคอนโดฯ ที่เราอยู่ ตำแหน่งไหนจะมีส่วนช่วยส่งเสริมเพิ่มโชคลาภให้แก่ราศีเรา วันนี้แม่หมอการะเกต์เจ้าเก่าเจ้าเดิมมีคำแนะนำ</p>
      <p>12 ราศี กับตำแหน่งเพิ่มโชคลาภใน<a href="http://www.sanook.com/home/23435/">บ้าน</a> </p>
      <p>
        <b>ราศีเมษ Aries (13 เม.ย.-13 พ.ค.)</b>
      </p>
      <p>จุดศูนย์กลางที่โดดเด่นที่สุดสำหรับคุณ ก็คือจุดศูนย์กลางของบ้าน คำกล่าวนี้อาจจะฟังแปลก ๆ แต่เพราะว่าสำหรับราศีเมษแล้ว พลังงานที่เจิดจ้า แสงแดด พลังจากธาตุไฟ คือสิ่งที่จะส่งเสริมคุณได้อย่างยอดเยี่ยม</p>
      <p>ให้จินตนาการว่าบ้านของคุณเป็นกล่องสี่เหลี่ยมใบหนึ่ง และบริเวณจุดศูนย์กลางของกล่อง ที่บริเวณโซนกลางบ้านนั้นเอง คือที่ ๆ คุณควรใส่ใจดูแลเป็นพิเศษ</p>
      <p>หากเป็นไปได้ ให้ตกแต่งบริเวณดังกล่าวด้วยสีโทนร้อน สีแดง สีส้ม หรือให้มีแสงสว่างมากเป็นพิเศษในจุดนั้น ยิ่งมีพลังความเคลื่อนไหว ความคึกคัก ความมีชีวิตชีวา จะทำให้ชีวิตของคุณรุ่งโรจน์ตามไปด้วย</p>
      <figure>
        <img src="https://s.isanook.com/hm/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2htLzAvdWQvNC8yMzQ4MS8yLmpwZw==.jpg"/>
      </figure>
      <p>
        <b>ราศีพฤษภ Taurus (14 พ.ค.-13 มิ.ย.)</b>
      </p>
      <p>ประตูทางเข้าสู่บ้าน คือจุดที่สำคัญสำหรับราศีของคุณ</p>
      <p>ในแง่ของราศีธาตุดิน หากคุณอยู่บ้านเดี่ยว บ้านที่มีอาณาบริเวณ ต้องใส่ใจการตกแต่งทางเข้าบ้านให้มากเป็นพิเศษ โดยเฉพาะทางเดินที่จะทอดยาวไปสู่ประตูบ้าน ควรให้มีของตกแต่งในโทนสีสบายตา สีฟ้า สีคราม หรือเป็นดอกไม้ <a href="https://www.sanook.com/home/tag/%E0%B8%95%E0%B9%89%E0%B8%99%E0%B9%84%E0%B8%A1%E0%B9%89/">ต้นไม้</a> จะมีบ่อน้ำลำธารด้วยยิ่งดี</p>
      <p>กรณีอยู่คอนโดฯ หรือเป็นอาคารตึกสูง ก็ปรับมาให้ความสำคัญกับประตูบานหลักที่เป็นทางเข้าบ้านนะ เพราะคือจุดแรกของการรับพลังงานที่สำคัญสำหรับคุณ หากทำป้ายติดประตูใด ๆ ให้เน้นสีที่ต้องโฉลกกับตัวเอง เช่น สีโทนเย็น สีฟ้า สีเขียว หรือสีประจำวันเกิดตัวเอง</p>
      <p>การปรับประตูบ้านให้สะอาดสวยงาม มีความร่มรื่นเย็นตาเย็นใจ จะทำให้ชีวิตคุณได้ต้อนรับแต่สิ่งดี ๆ มีความสุขความร่มเย็น</p>
      <p>
        <b>ราศีเมถุน Gemini (14 มิ.ย.-14 ก.ค.)</b>
      </p>
      <p>พลังงานของคุณจะมาจากสายลม และบานหน้าต่างทุกบาน จะเป็นได้ทั้งช่องรับโชคลาภ และสิ่งที่นำพาความมั่งคั่ง</p>
      <p>ไม่ว่าคุณจะอยู่ในบ้านลักษณะใด อย่าลืมให้ความใส่ใจกับช่องบานหน้าต่างเสมอ ให้ดีแล้วควรทำให้สะอาด โล่งโปร่ง เปิดให้สายลมได้พัดผ่านเข้ามา หรือถ้าเป็นบานกระจกปิดตาย ก็ควรทำให้กระจกใสสะอาดอยู่เสมอ ยิ่งหน้าต่างมองเห็นสิ่งต่าง ๆ ได้ทะลุชัดเพียงใด คุณจะมีวิสัยทัศน์ที่ดีมากขึ้นต่อเรื่องต่าง ๆ</p>
      <p>กรณีหน้าต่างสกปรก แตกพัง มีส่วนชำรุดทรุดโทรม มีหยากไย่หรือเถาวัลย์พันเกี่ยว ให้รีบแก้ไขโดยด่วน ถ้าปล่อยไว้จะกลายเป็นจุดหมักหมมปัญหา พาเอาเสียเงินเรื่อย ๆ มีภาระหนี้สินเกิดขึ้น</p>
      <p>
        <b>ราศีกรกฎ Cancer (15 ก.ค.-16 ส.ค.)</b>
      </p>
      <p>ราศีธาตุน้ำอย่างคุณ บริเวณที่มีพลังมากที่สุด และส่งผลต่อดวงชะตาราศีอย่างสำคัญ คือ ห้องน้ำ ห้องครัว และส่วนลานซักล้างต่าง ๆ ด้วย หรือจะพูดรวม ๆ ก็ได้ว่า ส่วนที่มีการใช้น้ำอยู่เสมอ คือจุดพิเศษสำหรับคุณ</p>
      <figure>
        <img src="https://s.isanook.com/hm/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2htLzAvdWQvNC8yMzQ4MS8zLmpwZw==.jpg"/>
      </figure>
      <p>หากเป็นไปได้ ให้ใช้สีโทนอ่อนสะอาดตาสำหรับห้องน้ำ อุปกรณ์เครื่องใช้ต่าง ๆ ที่สัมผัสน้ำให้มีความสะอาด ปราศจากคราบเมือกสกปรก ดูแลบริเวณดังกล่าวให้อยู่ในสภาพใช้งานได้ดี อย่าให้มีสิ่งอุดตันหมักหมม</p>
      <p>อย่าลืมแม้แต่ถังขยะในห้องน้ำ ห้องครัว จะต้องหมั่นดูแลอยู่เสมอ จำไว้ว่า เมื่อไหร่ที่ห้องน้ำคุณมีปัญหาชีวิตคุณจะยุ่งยากตามไปด้วย ลองสังเกตก็ได้ว่า วันใดที่ครัวและห้องน้ำของคุณสะอาดเอี่ยม คุณจะมีสิ่งดี ๆ เกิดขึ้น ในครอบครัวมีความสุขความสบายใจ แต่วันใดมีของกองรกยุ่งเหยิง มักทำให้อะไร ๆ ติดขัดไปหมด</p>
      <p>
        <b>ราศีสิงห์ Leo (17 ส.ค.-16 ก.ย.)</b>
      </p>
      <p>คุณเป็นอีกหนึ่งของราศีธาตุไฟ ห้องรับแขก กับส่วนเฉลียงหน้าบ้าน (หรือระเบียง, เทอเรซ) คือส่วนที่สำคัญของคุณ บริเวณดังกล่าวจะเป็นจุดรับพลัง และกระตุ้นส่งเสริมโชคลาภนานาประการให้กับคุณได้</p>
      <p>ในการใช้สีเพื่อการตกแต่ง หากเป็นสีโทนอุ่นสว่าง เจิดจ้าสดใส มีสีเหลือง สีทอง เป็นส่วนประกอบ จะช่วยให้บ้านเรือนของคุณมีโชคลาภไหลเข้าไม่ขาด คนในบ้านก็จะมีโอกาสรับโชครับทรัพย์มากขึ้น</p>
      <p>สิ่งที่สำคัญ ระวังอย่าให้ห้องรับแขก หรือจุดแรกที่ต้อนรับผู้คน หมักหมมด้วยคราบสกปรก มีขยะรกรุงรัง หน้า<a href="https://www.sanook.com/home/1555/">บ้านสวย</a>เท่าไหร่ ชีวิตของคุณจะยิ่งดีงามมากขึ้นเท่านั้น โปรดจำไว้ง่าย ๆ ว่า คุณจะรับเงินได้ด้วยพลังของแสงสว่าง</p>
      <p>
        <b>ราศีกันย์ Virgo (17 ก.ย.-16 ต.ค.)</b>
      </p>
      <p>ราศีธาตุดินเช่นคุณ พื้นบ้านทั้งหมดคือส่วนที่สำคัญ เป็นทั้งรากฐานของบ้าน และรากฐานของชีวิต</p>
      <p>ในการ<a href="https://www.sanook.com/home/decor/">ตกแต่งบ้าน</a>ช่องห้องหอ ไม่ว่าจะอยู่บ้านเดี่ยว อาคารสูง อพาร์ตเมนต์ คอนโดฯ คุณก็สามารถตกแต่งพื้นบ้านให้สวยงามได้อย่างหลากหลาย การใช้กระเบื้อง หรือวัสดุปูพื้นต่าง ๆ หากเป็นโทนสีธรรมชาติ เน้นความสวยเรียบหรู ความกลมกลืนของเฉดสี จะยิ่งมีส่วนทำให้ชีวิตมั่นคงขึ้นเรื่อย ๆ</p>
      <p>สิ่งที่ควรระวัง หากพื้นบ้านมีจุดแตกพัง กระเทาะเสียหาย กระเบื้องบิ่นร้าว หรือมีคราบสกปรกฝังแน่น ให้รีบแก้ไข หากพื้นบ้านเก่าทรดุโทรมมาก ให้มองหาเสื่อหรือพรมที่สะอาดสวยงามมาปูแทนที่ไว้เสมอ คิดเสมอว่า ทุกครั้งที่คุณก้าวย่างลงไป จุดนั้นคือพื้นฐานที่จะส่งคุณไปสู่ความมั่งมีศรีสุข มีชีวิตมั่งคั่งยั่งยืน</p>
      <figure>
        <img src="https://s.isanook.com/hm/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2htLzAvdWQvNC8yMzQ4MS80LmpwZw==.jpg"/>
      </figure>
      <p>
        <b>ราศีตุลย์ Libra (17 ต.ค.-15 พ.ย.)</b>
      </p>
      <p>คุณมีธาตุลมเป็นเจ้าเรือน และใกล้เคียงกับราศีธาตุลมอื่น ๆ คือจุดสำคัญอยู่ที่การรับพลังผ่านทางอากาศที่ไหลเวียน ช่องทางเข้าออกของบ้าน ประตูหน้าต่าง และสิ่งสำคัญอีกประการ คือฝ้าเพดานของบ้าน</p>
      <p>การใช้พัดลมเพดาน หรือติดโคมไฟสวยงาม หรือทำฝ้าเพดานให้เลอค่า คือสิ่งง่าย ๆ ที่จะช่วยส่งเสริมดวงชะตาราศีของคุณได้</p>
      <p>ให้ดีแล้ว ภายในบริเวณบ้านทุกห้อง ยังควรทำเกิดอากาศไหลเวียนดี มีความสดชื่น เมื่อแหงนมองข้างบนก็พบเห็นแต่สิ่งที่สวยงามสบายตา ถ้าเพดานบ้านสวยงาม ไม่มีจุดน้ำรั่วซึม หรือมีสิ่งสกปรกแปดเปื้อน จะส่งผลให้หน้าที่การงานราบรื่น มีโอกาสก้าวหน้า เลื่อนขั้นเลื่อนตำแหน่งสูงขึ้นเสมอ ๆ</p>
      <p>
        <b>ราศีพิจิก Scorpio (16 พ.ย.-15 ธ.ค.)</b>
      </p>
      <p>คล้ายกันกับราศีกรกฎ ที่มีธาตุน้ำเป็นเจ้าเรือน ทุกที่ ๆ มีน้ำเป็นส่วนประกอบ คือจุดรับพลังสำคัญของคุณ อย่างไรก็ตาม ห้องน้ำภายในตัวบ้าน และห้องน้ำภายในห้องนอน คือส่วนสำคัญที่สุดของคุณ</p>
      <p>ในการตกแต่งห้องน้ำให้สวยงาม มีดวงไฟให้ความสว่างเหมาะสม ประดับสิ่งต่าง ๆ ตามรสนิยมส่วนตัว มีกลิ่นที่สดชื่นผ่อนคลาย จะเป็นส่วนเสริมพลังให้คุณมีความสุขในระดับลึก สามารถปลดเปลื้องความทุกข์ ปลดภาระหนี้สินได้ พลังงานที่ดีจากน้ำสะอาด และบรรยากาศยามชำระล้างเนื้อตัวร่างกาย จะทำให้คุณได้รับโชคลาภทั้งทางอ้อมและทางตรง</p>
      <p>สิ่งที่ต้องระวังให้มาก อย่าให้ห้องน้ำมีกลิ่นสาปเหม็น อย่าให้มีของแตกหักเสียหายบรรจุไว้ ของใช้ในห้องน้ำต่างๆ หมั่นดูแลให้สะอาดสะอ้านไว้ แล้วสังเกตได้ว่าชีวิตคุณจะราบรื่นอยู่เสมอ</p>
      <p>
        <b>ราศีธนู Sagittarius (16 ธ.ค.-13 ม.ค.)</b>
      </p>
      <p>เชื่อหรือไม่ว่า พลังที่ดีที่สุด สำหรับกระตุ้นโชคลาภความมั่งคั่งสำหรับคุณ จุดหนึ่งอยู่ที่บันได</p>
      <p>หากคุณอยู่ในบ้านยกสูง บ้านที่มีบันได ก็จะเป็นการง่าย ในการดูแลบันไดให้มั่นคงแข็งแรง สะอาดสะอ้าน ติดไฟให้สว่าง บันไดบ้านที่สวยงามอยู่ในสภาพดี จะทำให้ชีวิตคุณมีจังหวะก้าวที่มั่นคงด้วยเช่นกัน</p>
      <p>แต่กรณีที่คุณอยู่ในบ้านชั้นเดียว อยู่คอนโดฯ หรืออาคารตึกสูง ใช้ลิฟต์แทนบันได หรือไม่มีบันไดในตัวบ้าน ก็สามารถปรับมาให้ความสำคัญกับโถงทางเข้าบ้าน หรือจุดที่เป็นก้าวแรกจากประตูหลักเข้าบ้านของคุณ</p>
      <p>บริเวณจุดแรกที่ก้าวเข้าสู่ตัวบ้าน หรือส่วนที่ล่วงล้ำประตูเข้ามาในห้องหรือตัวอาคาร นั่นคือบริเวณที่จะนำพาโชคลาภมาให้ และจะส่งผลไปถึงมิตรภาพความสัมพันธ์ต่าง ๆ ด้วย แนะนำให้ตกแต่งสวยงาม อย่าให้มีสิ่งกีดขวางรกรุงรังจะเป็นการดี</p>
      <figure>
        <img src="https://s.isanook.com/hm/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2htLzAvdWQvNC8yMzQ4MS81LmpwZw==.jpg"/>
      </figure>
      <p>
        <b>ราศีมังกร Capricorn (14 ม.ค.-12 ก.พ.)</b>
      </p>
      <p>คุณเป็นอีกหนึ่งราศีธาตุดิน ซึ่งนับเป็นราศีแม่ธาตุ ดังนั้น รากฐานของบ้านทั้งหมด คือส่วนที่สำคัญในการรับพลังของคุณ</p>
      <p>ฉะนั้นแล้ว เสาบ้าน ใต้ถุนบ้าน พื้นบ้าน ทั้งหมด คือส่วนที่ไม่ควรมองข้าม หากเป็นไปได้ ให้ตกแต่งด้วยโทนสีเข้ม สีดำ สีเทา หรือมีส่วนประกอบในเฉดสีดังกล่าว รวมได้ถึงการใช้กระถางดินเผาในการตกแต่ง จะเป็นสิ่งที่เสริมพลังธาตุดิน ส่งอิทธิพลต่อความมั่งคั่งยั่งยืน สุขภาพที่แข็งแรง และลดความเครียด ลดภาระหนี้สินในชีวิต</p>
      <p>หากคุณดูแลพื้นบ้านพื้นห้องให้สะอาดสวยงาม มีส่วนโล่งกว้างมากเป็นพิเศษ ยังจะทำให้มีเกณฑ์ได้รับเงินก้อนโตบ่อยครั้ง พลังจากธาตุที่เหมาะสมจะค่อย ๆ จูนคลื่นให้ชีวิตคุณได้รับข่าวดี จะมีผู้อุปถัมภ์เกื้อกูลอีกด้วย</p>
      <p>
        <b>ราศีกุมภ์ Aquarius (13 ก.พ.-13 มี.ค.)</b>
      </p>
      <p>เช่นเดียวกับราศีธาตุลมอื่น ๆ คุณมีจุดรับพลังสำคัญที่หน้าต่าง ช่องลม ทางเข้าของอากาศที่ไหลเวียน และสามารถใช้พลังจากสายลมมาเป็นตัวส่งเสริมโชคลาภได้</p>
      <p>แต่มีเคล็ดลับเบา ๆ ราศีของคุณคือราศีของสิ่งที่ไม่ปรากฏเป็นรูปร่าง คือส่วนที่มืดสลัวภายในบริเวณบ้าน หรือจุดซอกมุมอับต่าง ๆ</p>
      <p>ในส่วนของหลังบานประตู ห้องเก็บของ ใต้บันได และจุดใดก็ตามที่แสงสว่างส่องเข้าไปได้น้อย แนะนำให้หมั่นดูแลรักษา คุณอาจไม่จำเป็นต้องติดไฟสว่างจ้าตลอดเวลา แต่ไม่ควรให้เป็นที่รกสุมขยะ หรือไม่ได้ใช้งาน แม้แต่ห้องเก็บของก็ควรหมั่นใส่ใจดูแล จัดข้าวของสลับสับเปลี่ยน พลังงานที่หมุนเวียนจะส่งผลถึงชีวิตคุณได้</p>
      <p>การจัดซอกมุมต่าง ๆ ให้สะอาดดูดี ไม่มีกลิ่นอับหมักหมม จะทำให้มีจุดพลิกผันชีวิตได้เรื่อย ๆ เรื่องร้ายจะกลายเป็นดี แม้ทำงานอยู่เบื้องหลังคนอื่นก็จะได้รับความสำเร็จก้าวหน้าอย่างมาก</p>
      <p>
        <b>ราศีมีน Pisces (14 มี.ค.-12 เม.ย.)</b>
      </p>
      <p>ราศีของคุณเป็นราศีสุดท้าย คือแหล่งรวมของปลายสายธารจักรราศี สิ่งที่จะมอบพลังให้คุณได้อย่างน่าอัศจรรย์ จึงคือบริเวณหลังบ้าน ประตูบานสุดท้ายของบ้าน หรือแม้แต่ส่วนที่เรียกว่า ก้นครัว ก็ได้</p>
      <p>แนะนำให้คุณตกแต่งบริเวณหลังบ้านให้ดีเสมอ ใช้สีที่คุณชอบได้ทุกอย่าง แต่ให้ดีควรมีสีสันสดใส มีความชื่นเย็นในบริเวณดังกล่าว และหลีกเลี่ยงอย่าให้มีของแตกของหักในบริเวณ</p>
      <p>หากคุณสามารถจัดที่รับรองเพื่อนฝูงคนสนิท เป็นบริเวณหลังบ้าน ร่วมโต๊ะทานอาหารในครัว ก็ยังจะช่วยส่งเสริมมิตรภาพให้ยาวนาน และการตกแต่งพื้นที่ดังกล่าวให้สวยงามสบายตา จะทำให้คุณทำงานได้บรรลุเป้าหมายด้วยดี ทำการใดก็จะสำเร็จลุล่วง</p>
      <p> </p>
    </article>
  </body>
</html>