<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/milletin-cebinden-calinan-8-milyonun-hesabini-kim-verecek-29111911.html"/>
    <meta property="og:site_name" content="OdaTV"/>
    <meta property="article:published_time" content="2019-11-29T12:08:00+00:00"/>
    <meta property="og:title" content="Milletin cebinden çalınan 8 milyonun hesabını kim verecek"/>
    <meta property="og:description" content="2017 yılında yapılan ihalede 20 milyon TL teklif edilen Akhisar Sigara Fabrikası 12 milyona satıldı. Ağustos ayında Erdoğan’ın onayladığı özelleştirmeyle fabrika değerinin altında el değiştirdi"/>
  </head>
  <body>
    <article>
      <h1>Milletin cebinden çalınan 8 milyonun hesabını kim verecek</h1>
      <h2>2017 yılında yapılan ihalede 20 milyon TL teklif edilen Akhisar Sigara Fabrikası 12 milyona satıldı. Ağustos ayında Erdoğan’ın onayladığı özelleştirmeyle fabrika değerinin altında el değiştirdi</h2>
      <address>
        <time datetime="2019-11-29T12:08:00+00:00">29 Nov 2019, 12:08</time>
      </address>
      <p>Yapımına 1975 yılında başlanan ancak çalıştırılmayan Akhisar Sigara Fabrikası binaları ve arazisi ile birlikte özelleştirildi. 2017 yılında yapılan özelleştirme ihalesinde fabrika binalarının da içerisinde bulunduğu 500 dönümlük alana 20 milyon TL teklif verilmesine karşın satış gerçekleştirilmedi. Ancak 2018 yılında binaların da bulunduğu arazinin 400 dönümü satışa çıkartıldı ve fabrika ağustos sonunda sadece 12 milyon TL bedelle özelleştirildi.</p>
      <p>Resmi Gazete’de Cumhurbaşkanı Recep Tayyip Erdoğan imzasıyla 30 Ağustos tarihinde yayımlanan kararla özelleştirme onaylandı. 400 dönümlük alan Zeki Ziya Sözen’in sahibi olduğu Gönenli Süt ve Süt Ürünleri Şirketi’nin olduğu bildirildi. CHP Manisa Milletvekili Ahmet Vehbi Bakırlıoğlu özelleştirmenin arazinin değerinin altında yapıldığı açıkladı.</p>
      <p>
        <b>300 MİLYON DOLAR HARCANDI</b>
      </p>
      <p>CHP’li Bakırlıoğlu BirGün’den İsmail Arı’ya yaptığı açıklamada, “Akhisar Sigara Fabrikası Akhisar içerisinde İzmir- İstanbul Yolu üzerinde neredeyse yerleşim merkezinin içerisinde bulunmakta. 1975 yılında temeli atıldı ve 1990’lı yıllarda yapımı tamamlandı. Bu fabrikaya yaklaşık 44 yılda 300 milyon Dolar harcandı. Her gelen siyasetçi burayı açacağının sözünü verdi. Özelleştirme İdaresi tarafından defalarca ihaleye ve satışa çıkarıldı” diye konuştu.</p>
      <p>
        <b>DEĞERİNİN ALTINDA SATILDI</b>
      </p>
      <p>Arazi ve binaların değerinin altında satıldığını savunan CHP’li Bakırlıoğlu, “Satışı yapılan 400 dönümün içinde kapalı alanlar da var. Buranın sadece boş arsa değeri bile yüzlerce milyon Lira yapar. Tarla olsa bile 12 milyon TL’den fazla yapar. 2017 yılında 20 milyon TL’ye özelleştirilmemesinin nedeni yeterli katılımcı ve yeterli teklif verilmemesi olarak açıklanmıştı. ‘Verilen fiyat buranın değerinin altında ve düşük’ dediler. Orayı yıksanız bile oradan çıkacak hurda milyonlarca TL eder” dedi.</p>
      <p>
        <b>SATARSA CİDDİ GELİR ELDE EDECEK</b>
      </p>
      <p>Özelleştirme ihalesini kazanan şirketin araziyi satması durumunda büyük bir gelir elde edeceğini söyleyen CHP’li Bakırlıoğlu, şunları söyledi:</p>
      <p>“2017 yılında 20 milyon teklif veren de süt alanında faaliyet gösteren bir şirketti. 2018 yılında 12 milyona ihaleyi kazanan da süt alanında faaliyet gösteren bir şirket. Yani yaşananlara anlam veremiyoruz. Süt sektörü elbette gelişsin, süt üreticisi nefes alsın, orada sorun yok. O zaman kiraya verin, mülk olarak satmayın dedik. Balıkesir SEKA özelleştirmesinde de buna benzer şeyler yapıldı. Bizim önerimiz buranın tamamının eğitime ayrılmasıydı, üniversiteye verilmesini önerdik. Ama yapmadılar.”</p>
      <p>
        <b>Odatv.com</b>
      </p>
      <figure>
        <a href="https://www.odakitap.com/kara-kutu-imzali-kitabi-soner-yalcin">
          <img src="https://odatv.com/images2/2019_11/2019_11_28/reklam-kara-kutu-21111904_m2.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>18,836 Bu habere tepkiniz:</p>
      <p> </p>
    </article>
  </body>
</html>