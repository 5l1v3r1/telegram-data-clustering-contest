<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/ministrul-nicolae-ciuca-da-asigurari-ca-bugetul-mapn-respecta-2-din-pib-am-facut-si-economii-18631493"/>
    <meta property="og:site_name" content="Gândul"/>
    <meta property="article:published_time" content="2019-11-29T12:02:26+00:00"/>
    <meta property="og:title" content="Ministrul Nicolae Ciucă dă asigurări că bugetul MApN respectă 2% din PIB: Am făcut şi economii"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Ministrul Nicolae Ciucă dă asigurări că bugetul MApN respectă 2% din PIB: Am făcut şi economii</h1>
      <h2>Ministrul Apărării, Nicolae Ciucă, dă asigurări că bugetul MApN pe anul 2019 respectă cei 2% din PIB şi chiar a făcut economii. Reacţia, după ce au apărut informaţii privind creşterea deficitului ca urmare a achiziţiei de echipamente militare.</h2>
      <address>
        <time datetime="2019-11-29T12:02:26+00:00">29 Nov 2019, 12:02</time>
      </address>
      <p>Bugetul Ministerului Apărării Naţionale a fost aprobat prin Legea nr.50/2019 privind bugetul de stat pe anul 2019, în sumă totală de 20.590.658 mii lei, respectiv 2% din PIB, a transmis, vineri, ministrul Apărării, Nicolae Ciucă. Acesta a scris pe Facebook o reacţie, după ce, în spaţiul public au apărut informaţii potrivit cărora creşterea deficitului bugetar prognozată pentru bugetul anului 2019 vine ca urmare a plăţilor efectuate de actualul guvern pentru achiziţia unor echipamente militare pentru Armata României.</p>
      <p>„Pe parcursul anului 2019, MApN nu a solicitat la rectificările bugetare operate fonduri suplimentare, mai mult a făcut economii, în sumă de 143 de milioane de lei, care au fost cedate către Ministerul Finanţelor Publice pentru Fondul de rezervă bugetară la dispoziţia Guvernului. Având în vedere faptul că o parte din programele esenţiale de înzestrare cu echipamente şi tehnică militară, prevăzute la finanţare, nu au putut fi demarate, din motive independente de voinţa MApN (cum ar fi programele „Corvetă multifuncţională” şi „Sistem de instalaţii mobile de lansare rachete antinavă”), sumele alocate pentru aceste programe au fost redistribuite, fără a depăşi bugetul alocat, pentru plata unei tranşe pentru programul de înzestrare cu rachete Patriot”, spune Nicolae Ciucă.</p>
      <p>De asemenea, Ciucă a mai spus că propunerea legislativă avizată de Guvern în şedinţa din 28 noiembrie, pentru achiziţia a încă cinci aeronave F-16, nu va produce efecte asupra bugetului din acest an.</p>
      <p>„Propunerea legislativă a fost transmisă Parlamentului României, cu solicitarea de a fi dezbătută şi adoptată în procedură de urgenţă, urmând ca primele patru aeronave să sosească în anul 2020, iar ultimul în anul 2021. Ca atare, Ministerul Apărării Naţionale s-a încadrat cu rigoare în prevederile bugetare aprobate pentru anul 2019, fără a influenţa în niciun fel evoluţia ţintei de deficit pentru acest an, precum şi fără a pune presiune pe bugetul anului 2020”, a mai spus Ministrul Apărării.</p>
      <related>
        <h4>Citeşte şi</h4>
        <a href="https://www.gandul.info/stiri/familia-luizei-melencu-a-plecat-la-intalnirea-cu-iohannis-e-ultima-speranta-18631467?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/florin-roman-a-anuntat-ca-guvernul-aloca-400-000-lei-pentru-ziua-nationala-de-la-alba-iulia-18631452?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/kovesi-pregateste-lovitura-pentru-dragnea-din-postura-de-sefa-ppe-prima-decizie-din-fruntea-parchetului-european-18631391?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>