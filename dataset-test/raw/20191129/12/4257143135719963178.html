<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/29/hazaengedtek-a-korhazbol-a-negyes-ikreket"/>
    <meta property="og:site_name" content="infostart"/>
    <meta property="article:published_time" content="2019-11-29T12:34:00+00:00"/>
    <meta property="og:title" content="Hazaengedték a kórházból a négyes ikreket"/>
    <meta property="og:description" content="Az október 24-én született debreceni négyes ikrek egészségesek, és alig egy hónap után haza is mehettek."/>
  </head>
  <body>
    <article>
      <h1>Hazaengedték a kórházból a négyes ikreket</h1>
      <address><time datetime="2019-11-29T12:34:00+00:00">29 Nov 2019, 12:34</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/eletmod/2019/10/25/harom-lany-es-egy-fiu"/>
        <a href="https://infostart.hu/eletmod/2019/10/28/szuper-hirek-jottek-a-debreceni-negyesikrekrol"/>
      </related>
      <h3>Az október 24-én született debreceni négyes ikrek egészségesek, és alig egy hónap után haza is mehettek.</h3>
      <p>Hazamehettek az október 24-én született négyes ikrek. Utoljára három évvel ezelőtt születtek négyes ikrek, előtte pedig harminc esztendővel a Debreceni Egyetem Klinikai Központ Szülészeti és Nőgyógyászati Klinikán. A kórház dolgozói az elmúlt hónapban folyamatosan segítették a szülőket és a babákat. Hazaadás-tervező találkozót is tartottak, mely egyedülálló az országban. Itt többek között a leendő háziorvos és a területileg illetékes védőnő is részt vett, hogy minden gördülékenyen működjön a következő időszakban is.</p>
      <p>Anita, Anna, Ricsi és Panna mesterséges megtermékenyítéssel fogant, és a terhesség 32. hetében, október 24-én, császármetszéssel született 1230 és 1750 gramm közötti súllyal.</p>
      <figure>
        <img src="https://infostart.hu/images/site/articles/inline/2019/11/1575027756-EEJLMmVy9_md.jpg"/>
        <figcaption>A debreceni négyes ikrek, Anita, Anna, Panna, valamint Richárd a Debreceni Egyetem Szülészeti és Nőgyógyászati Klinikáján. Fotó: MTI/Czeglédi Zsolt</figcaption>
      </figure>
      <p>"Igaz, nem így terveztük a családalapítást, két gyermeket szerettünk volna, de hál’ istennek négy csoda tölti ki mindennapjainkat" – mondta az anyuka a <a href="https://haon.hu/eletstilus/helyi-eletstilus/csaladi-korben-unnepelhetnek-a-negyes-ikrek-3698283/">Naplónak</a>. A négyszeres szülők és babáik nagyon jól vannak. Mindannyian egészségesek és boldogok, hogy végre hazamehetnek.</p>
      <p>A babákkal együtt birtokba veszik a számukra berendezett házrészt, majd leülnek mindannyian a családi asztalhoz, és élvezik családtagjaik szeretetét, ezt követően pedig átbeszélik a jövőbeli teendőket.</p>
      <p>
        <i>Nyitókép: MTI/Czeglédi Zsolt</i>
      </p>
    </article>
  </body>
</html>