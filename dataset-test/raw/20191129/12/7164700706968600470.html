<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/special-report/features-special-report/news_543868/"/>
    <meta property="og:site_name" content="INNnews"/>
    <meta property="article:published_time" content="2019-11-29T12:36:45+00:00"/>
    <meta property="og:title" content="พิษรักสามเส้าลาม“ลุงตู่”?"/>
    <meta property="og:description" content="กลับมาปั๊บ“ลุงตู่”มีเรื่องต้องเคลียร์หลายปมทางการเมือง …"/>
  </head>
  <body>
    <article>
      <h1>พิษรักสามเส้าลาม“ลุงตู่”?</h1>
      <address>
        <time datetime="2019-11-29T12:36:45+00:00">29 Nov 2019, 12:36</time>
      </address>
      <p>กลับมาปั๊บ<b>“ลุงตู่”</b>มีเรื่องต้องเคลียร์หลายปมทางการเมือง โดยเฉพาะความชุลมุนจากความขัดแย้งภายในพรรคร่วมรัฐบาลกับ<b>“ศึกสามเส้า”</b>พลังประชารัฐ ภูมิใจไทย ประชาธิปัตย์ ที่พันตูกันระหว่างปม<b>“ผลประโยชน์”</b>และ<b>“จุดยืน”</b> จนไปแสดงผลผ่านเหตุการณ์<b>“สภาล่ม”</b>ส.ส.รัฐบาลพ่ายโหวตตั้ง กมธ.ศึกษาผลกระทบจากคำสั่ง คสช. และหัวหน้า คสช.มาตรา 44 ถึง2รอบ โดยเฉพาะ<b>“ยกหลัง”</b>ที่องค์ประชุมไม่ครบนับได้แค่ 240 มีเสียงส.ส.ฝั่งรัฐบาลหายไปถึง 14 คน คือ พลังประชารัฐ4 ประชาธิปัตย์6ภูมิใจไทย4 ถึงขนาด<b>“ลุงตู่”</b>ต้องเอ่ยปากทวงถาม<b>“สัญญาลูกผู้ชาย”</b>พรรคร่วมรัฐบาลและต้องเร่งนัดคุยเคลียร์ใจกันเป็นเรื่องๆซะที โดยเฉพาะกับ2พรรค<b>“คู่หูดูโอ”</b>ประชาธิปัตย์ ภูมิใจไทย ที่มีปมถูกสกัดการดัน<b>“อภิสิทธิ์ เวชชาชีวะ”</b>เป็นกรรมาธิการศึกษาแก้ไขรัฐธรรมนูญ และปมการกลับมติ<b>“แบน3สารพิษ”</b> ส่วนฝั่ง<b>“ลุงตู่”</b>พลังประชารัฐ ก็มีปม<b>“ทีมเศรษฐกิจขาเดียว”</b>ตามที่<b>“สมคิด จาตุศรีพิทักษ์”</b>ว่าไว้ที่คาใจในรัฐมนตรี2พรรคที่ได้กระทรวงเกรดเอไปในการเจรจา<b>“ขันหมากล่ม”</b>แต่เมื่อเข้ามากลับปั่นงานเฉพาะที่หาเสียงไว้แบบ<b>“ทางใครทางมัน”</b>มาตั้งแต่ต้น จนเป็นที่มาข่าว<b>“ดีลฝากเลี้ยง”</b>และ<b>“งูเห่าส้ม”</b>ไว้กดข่มในจังหวะ<b>“ลุงตู่”</b>ปรับครม.กระทบ2พรรคดูโอ</p>
      <figure>
        <iframe src="https://www.youtube.com/embed/24FoOnABrwU" width="708" height="399" data-service="Youtube" scrolling="no"/>
      </figure>
      <p>ที่เรื่องคงไม่มีอะไรหากผลไม่ไปกระทบ<b>“สปอนเซอร์รายใหญ่”</b>ในรัฐบาล โดยเฉพาะปม<b>“เมกะโปรเจกต์ใหญ่”</b>หลายรายการจนก่อเป็น<b>“ศึกขบเหลี่ยมทุน”</b>ขึ้นหลายจุดแม้กระทั่งปม<b>“3สารพิษ”</b>ที่มาพลิกกลับก่อนถึงวันดีเดย์คล้ายๆอีกหลายกรณีก่อนหน้าที่<b>“ทุนสปอนเซอร์”</b>เกี่ยวข้องที่แน่นอนทำให้แรงกดดันกลับมาที่<b>“หมอหนู”</b>ที่เอา<b>“รัฐมนตรี”</b>ของพรรคเป็นประกันไว้กับ<b>“จุดยืน”</b>การร่วมรัฐบาล</p>
      <p>ที่แน่นอนฝั่ง<b>“หมอหนู”</b>คล้ายจะมีอะไรในมือบ้างกับข่าวความเคลื่อนไหวการเตรียม<b>“จับตัวกัน”</b>กับซีกฝ่ายค้านคือ<b>“คู่ดูโอ”</b>ไปบวกกับเพื่อไทย อนาคตใหม่ และพรรคเล็กๆเช่นกัน</p>
      <p>ทั้งมวลต้องติดตามต่อว่าแม้จะมีข่าว<b>“ศึกซักฟอก”</b>จะขยับไป พอให้<b>“ลุงตู่”</b>มีเวลานัดเคลียร์<b>“พิษรักสามเส้า”</b>แต่พอถึงเวลาที่แรงเสียดทานจาก<b>“ผู้สนับสนุน”</b>กดดันแต่ละฝ่ายหาจุดลงเอยกันได้หรือไม่.</p>
    </article>
  </body>
</html>