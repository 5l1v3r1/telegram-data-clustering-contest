<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/29/3998846_sobstvenikut_na_botev_plovdiv_zaplashi_da_preosmisli/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T12:49:00+00:00"/>
    <meta property="og:title" content="Собственикът на &quot;Ботев&quot; (Пловдив) заплаши &quot;да преосмисли действията си&quot;"/>
    <meta property="og:description" content="Георги Самуилов е недоволен от напрежението сред привържениците, които искат изграждането на стадиона на клуба."/>
  </head>
  <body>
    <article>
      <h1>Собственикът на "Ботев" (Пловдив) заплаши "да преосмисли действията си"</h1>
      <address><time datetime="2019-11-29T12:49:00+00:00">29 Nov 2019, 12:49</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Собственикът на "Ботев" (Пловдив) Георги Самуилов предупреди, че може да преосмисли поведението си, ако напрежението покрай клуба се запази. Той отговори с изявление на недоволството на привържениците, които настояват стадион "Христо Ботев" да бъде изграден.</p>
      <p>В изказването си собственикът на "Инса ойл" не уточни какво означава "да преосмисли действията си".</p>
      <p>В края на август на голямо събитие в присъствието на министър-председателя Бойко Борисов и двама министри беше обявено, че <a href="https://www.dnevnik.bg/sport/2019/08/28/3956166_boiko_borisov_prenese_futbolnite_si_obeshtaniia_kum/">строежът на съоръжението се подновява</a>. Три месеца по-късно <a href="https://www.dnevnik.bg/sport/2019/11/07/3988434_podnoviavaneto_na_stroeja_na_stadiona_na_botev_ostava/">запалянковци изразиха разочарование, че по обекта не се работи</a>.</p>
      <p>"През изминалите дни в публичното пространство ръководството на клуба в мое лице е обект на несправедливи атаки и остри критики. Поставя се под въпрос ангажираността ми с каузата ПФК "Ботев Пловдив" от тези, благодарение на които най-старият футболен клуб в България беше докаран почти до колапс", започва обръщението си Самуилов.</p>
      <p>Той посочва, че основната задача за него е "запазването на положителната атмосфера в клуба, изграждането на силна екипност и заздравяване на колектива". "Това е дълъг процес, който изисква търпение, а видимите резултати идват след време", посочва собственикът на клуба.</p>
      <p>"Заедно с членовете на ръководството продължаваме да работим за завършването на строежа на клубния стадион, но това може да стане само по правилен и законен начин. Няма място за компромиси, когато става въпрос за дома на ПФК "Ботев Пловдив". С всяването на изкуствено напрежение и прокарването на изфабрикувани внушения се цели единствено да бъде разрушено постигнатото досега. В противен случай ще преосмисля моите действия! Вярвам във вашата мъдрост и разум", добавя Самуилов.</p>
    </article>
  </body>
</html>