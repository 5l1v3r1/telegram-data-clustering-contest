<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/come-reagire-a-violazioni-informatiche-o-truffe-online-la-guida-di-panda-security/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-29T12:34:00+00:00"/>
    <meta property="og:title" content="Come reagire a violazioni informatiche o truffe online? La guida di Panda Security | Tom's Hardware"/>
    <meta property="og:description" content="Come procedere in caso di truffa o violazioni informatiche? Panda Security ha realizzato un vademecum."/>
  </head>
  <body>
    <article>
      <h1>Come reagire a violazioni informatiche o truffe online? La guida di Panda Security | Tom's Hardware</h1>
      <address>
        <time datetime="2019-11-29T12:34:00+00:00">29 Nov 2019, 12:34</time>
      </address>
      <p>In questi giorni di <b>Black Friday</b> si fa un gran parlare di rischi per la sicurezza informativa e truffe, soprattutto se si bazzica per siti sconosciuti, ma come reagire? La risposta la fornisce oggi Panda Security con una sorta di vademecum.</p>
      <p>Prima di tutto il consiglio fondamentale è di <b>segnalare immediatamente ogni irregolarità alla Polizia Postale</b> per agevolare l’avvio delle indagini ed evitare che altri utenti possano cadere in trappola.</p>
      <figure>
        <img src="https://www.tomshw.it/images/images/2019/11/polizia-65866.768x432.jpg"/>
      </figure>
      <p>La Polizia Postale, che per chi non lo ricordasse si chiama Polizia Postale e delle Comunicazioni, ormai è il punto di riferimento per i crimini informatici e non solo. <a href="https://www.commissariatodips.it/">Si può sporgere denuncia</a> per tutti i reati relativi a dispositivi o comunicazioni telematiche (a distanza e con mezzi elettronici) o realizzati attraverso di essi. Sul sito ufficiale c’è un’area (sul lato destro) con le voci “segnala online” e “denuncia per reati informatici”.</p>
      <p>“Rientrano in questi casi <b>i dialer, cioè l’addebito all’utente di servizi a tariffazione speciale accessibili tramite banner</b> o programmi non segnalati in modo comprensibile, le truffe relative sia alle operazioni di vendita che di acquisto tramite piattaforme online, l’intrusione informatica, il phishing e l’utilizzo illecito di carte di credito online”, ricorda la società di sicurezza.</p>
      <p>Nello specifico per agevolare il lavoro di indagine della Polizia Postale, Panda Security suggerisce alcune semplici operazioni da attuare in caso di attacco informatico:</p>
      <ul>
        <li>Salvare una copia di messaggi, file e conversazioni relativi al reato che potrebbero consentire di ottenere un risarcimento.</li>
        <li>Cambiare subito tutte le password dei profili più importanti, nel caso di accessi illegali ad account e furti di dati personali;</li>
        <li>Bloccare la carta di credito chiamando l’apposito numero della banca</li>
      </ul>
      <p>Ad ogni modo per prevenire attacchi di ogni tipologia durante periodi insidiosi come la black week il consiglio rimane di:</p>
      <ul>
        <li>Utilizzare password sicure</li>
        <li>Installare un software di cybersicurezza potente</li>
        <li>Mantenere aggiornato il sistema operativo</li>
        <li>Fare attenzione a link e download di phishing</li>
        <li>Fare una copia di backup dei tuoi file e dati più importanti, sul cloud o su un hard disk esterno</li>
        <li>Utilizzare sempre l’autenticazione a due fattori, quando disponibile</li>
      </ul>
    </article>
  </body>
</html>