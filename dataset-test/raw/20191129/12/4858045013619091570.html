<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/parchetul-antiterorist-francez-cere-un-proces-pentru-20-de-persoane-printre-care-salah-abdeslam_1408155.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T12:38:22+00:00"/>
    <meta property="og:title" content="Parchetul antiterorist francez cere un proces pentru 20 de persoane, printre care Salah Abdeslam"/>
    <meta property="og:description" content="Parchetul naţional antiterorist francez a anunţat, vineri, că a solicitat un proces contra a 20 de persoane în ancheta privind atentatele..."/>
  </head>
  <body>
    <article>
      <h1>Parchetul antiterorist francez cere un proces pentru 20 de persoane, printre care Salah Abdeslam</h1>
      <address><time datetime="2019-11-29T12:38:22+00:00">29 Nov 2019, 12:38</time> by <a rel="author">Ionel Dancu, Reporter</a></address>
      <p>
        <b>Parchetul naţional antiterorist francez a anunţat, vineri, că a solicitat un proces contra a 20 de persoane în ancheta privind atentatele comise în 13 noiembrie 2015 la Paris, dintre care şase suspecţi vizaţi de un mandat de arestare, transmite AFP, potrivit Agerpres.</b>
      </p>
      <p>Salah Abdeslam, singurul membru încă în viaţă al comandourilor teroriste din noiembrie 2015 de la Paris, şi patru presupuşi membri ai celulei jihadiste franco-belgiene aflate la originea atacurilor soldate cu 130 morţi sunt vizaţi de aceste cereri.</p>
      <p>După patru ani de investigaţii internaţionale, pe 21 noiembrie au fost semnate cele 562 de pagini ale rechizitoriului, trimise unui număr de 1.740 părţi civile.</p>
      <p>Decizia finală privind forma acestui proces excepţional, prevăzut pentru 2021 la Paris, le revine judecătorilor de instrucţie însărcinaţi cu ancheta privind aceste atacuri, cele mai grave din valul de atentate teroriste comise în Franţa.</p>
      <p>Parchetul naţional antiterorist doreşte punerea sub acuzare a lui Osama Atar, un belgian suspectat că a planificat atentatele când se afla în Siria, pentru ''conducerea unei organizaţii teroriste''.</p>
      <p>Acest veteran al jihadului, identificat sub numele de luptător Abu Ahmed, nu a fost arestat niciodată. Serviciile de informaţii occidentale cred că el nu mai este în viaţă.</p>
      <p>Parchetul cere ca Salah Abdeslam, aflat în detenţie în Franţa de peste trei ani şi jumătate, să fie judecat pentru ''omucidere, tentativă de crimă şi sechestrare, în grup organizat şi în legătură cu o iniţiativă teroristă''.</p>
      <p>Ministerul Public francez a solicitat de asemenea trimiterea în judecată, pentru complicitate la aceste infracţiuni, a mai multor presupuşi membri ai celulei jihadiste franco-belgiene aflate la originea atentatelor din 22 martie 2016 de la Bruxelles - Sofien Ayari, Osama Krayem, Mohamed Abrini şi Mohamed Bakkali.</p>
      <p>În acest dosar, 14 suspecţi au ajuns în mâinile justiţiei franceze sau belgiene, dintre care 11 se află în arest preventiv, iar ceilalţi trei sunt sub control judiciar.</p>
      <p>La 13 noiembrie 2015, trei comandouri formate din nouă oameni au atacat în mai multe puncte capitala franceză - sala de concerte Bataclan, mai multe terase şi restaurante din centrul Parisului şi zona Stade de France, de la Saint-Denis (la nord de Paris). În atacurile coordonate au murit 130 de persoane, iar cel puţin 350 au fost rănite.</p>
      <p>Salah Abdeslam (29 de ani) este singurul membru în viaţă al comandourilor jihadiste care au comis atacurile din Paris. Arestat pe 18 martie 2016 la Bruxelles, el este suspectat că a transportat dinspre Europa Centrală zece membri ai celulei teroriste care a organizat aceste atacuri, dar şi atentatele din 22 martie 2016 de la aeroportul Zaventem şi staţia de metrou Maelbeek din Bruxelles, soldate cu uciderea a 32 de persoane.</p>
      <p>După patru luni de urmărire, la 15 martie 2016, Abdeslam a fost implicat într-un schimb de focuri de armă cu poliţia din Bruxelles, cu trei zile înaintea arestării sale.</p>
      <p>În acel incident au fost răniţi trei poliţişti belgieni, iar un jihadist algerian care locuia în acelaşi apartament cu Salah Abdeslam la Bruxelles a fost ucis. Abdeslam şi încă un complice au reuşit să scape folosind o altă ieşire.</p>
    </article>
  </body>
</html>