<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgazzettino.it/tecnologia/luca_parmitano_toilette_rotte_iss_esa_asi_samantha_cristoforetti_beyond_oggi_ultime_notizie-4894433.html"/>
    <meta property="og:site_name" content="www.ilgazzettino.it"/>
    <meta property="article:published_time" content="2019-11-29T12:05:00+00:00"/>
    <meta property="og:title" content="Bagni rotti nella stazione spaziale, il comandante Parmitano: «Indossiamo i pannoloni» Video"/>
    <meta property="og:description" content="Il comandante Luca Parmitano della stazione spaziale internazionale è un tipo pronto a tutto, anche a ordinare a se stesso e al suo equipaggio di indossare subito i pannoloni, ma certo..."/>
  </head>
  <body>
    <article>
      <h1>Bagni rotti nella stazione spaziale, il comandante Parmitano: «Indossiamo i pannoloni» Video</h1>
      <address><time datetime="2019-11-29T12:05:00+00:00">29 Nov 2019, 12:05</time> by <a rel="author">Paolo Ricci Bitti</a></address>
      <p>Il comandante Luca Parmitano della stazione spaziale internazionale è un tipo pronto a tutto, anche a ordinare a se stesso e al suo equipaggio di indossare subito i pannoloni, ma certo l'emergenza-toilette avrebbe preferito non affrontarla durante la missione Beyond che lo terrà in orbita per sei mesi, fino al prossimo gennaio.<br/><br/>Invece in quel camper dall'aria viziata che è l'Iss, in questi giorni sono finite "fuoriservizio" entrambi i bagni dell'<i>avamposto dell'umanità nello spazio, </i>come la chiama  l'astronauta <b>Samantha Cristoforetti </b>che tornerà in orbita entro un paio d'anni e già protagonista di uno dei più meticolosi "tutorial" sulla scomodissima "ritirata" orbitante che richiede, in situazione di microgravità in cui tutto fluttua, parecchio addestramento per l'uso e un efficiente sistema di flussi forzati d'aria e di congegni aspiranti da applicare "a pelle". Nonché l'uso finale di sacchetti, per tutti ciò che non è urina (riciclata per trasformarsi in acqua potabile),  che vanno ogni volta sigillati e accumulati in un deposito fino all'arrivo della prossima navicella cargo. Peggio del bagno chimico del camper, appunto. E nemmeno un po' di privacy: solo un'esile tendina a soffietto ti divide dal resto dell'equipaggio metre tenti di raccoglierti nei tuoi pensieri. Almeno si potesse cambiare l'aria di tanto in tanto aprendo un finestrino mentre si sfreccia a 400 chilometri di altezza e a 28.800 kmh. Per non dire, infine, dell'impossibilità assoluta di farsi un bidet.</p>
      <figure>
        <iframe src="https://www.youtube.com/embed/C-65mBQ7s_Q" width="380" height="265" data-service="Youtube" scrolling="no"/>
      </figure>
      <p>Insomma, questa volta il problema che il maggiore dell'aeronautica Parmitano ha segnalato a Houston è proprio fastidioso come è poco allettante aggiungere la riparazione delle toilette "sotto vuoto" a o "a pressione" alla lunga lista di manutenzioni a cui sono tenuti gli astronauti che passeggerano pure fra le stelle di tanto in tanto ma che nella quotidianità sono obbligati a massacranti turni di altissima meccanica (e pure di biologia, chimica, elettrotecnica, medicina) da quando si svegliano a quando vanno a dormire appesi nel sacco a pelo dentro il loro loculo vasto meno di una cabina telefonica.<br/> </p>
      <figure>
        <iframe data-src="https://twitter.com/Sputnik_Insight/status/1199618008777469952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/><br/>Sull'Iss ci sono appunto due toilette di fabbricazione russa per i sei componenti dell'equipaggio (tre i cosmonauti) ed è assai raro che finiscano ko entrambe. Sì, poi ci sono anche i wc ancora più angusti delle due navicelle Soyuz attraccate alla stazione, ma raggiungerle è così scomodo che anche in questo caso si è  preferito tirare fuori i guanti di gomma e la borsa dell'idraulico per riparare quei due maledetti bagni. E, come avviene in ogni comunità, questo è un lavoro sporco che tocca al comandante. Nel frattempo - ahiloro - agli astronauti non resta che mettersi i pannoloni, gli stessi usati durante le estenuanti passeggiate spaziali. <br/><br/>Come ha detto Mark Garcia della Nasa: «Il comandante Luca Parmitano, dell'Agenzia spaziale europea, in questi giorni si è messo il cappello da idraulico per riparare l'impianto di aspirazione della toilette del modulo abitativo Tranquillity». Missione compiuta per SuperMario, no SuperLuca, come sempre.  </p>
    </article>
  </body>
</html>