<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/urix/iraks-statsminister-gar-av-1.14801294"/>
    <meta property="og:site_name" content="NRK"/>
    <meta property="article:published_time" content="2019-11-29T12:57:32+00:00"/>
    <meta property="og:title" content="Iraks statsminister går av"/>
    <meta property="og:description" content="En rekke mennesker er drept i Irak, i løpet av to måneder med store protester mot regjeringen."/>
  </head>
  <body>
    <article>
      <h1>Iraks statsminister går av</h1>
      <h2>En rekke mennesker er drept i Irak, i løpet av to måneder med store protester mot regjeringen.</h2>
      <address><time datetime="2019-11-29T12:57:32+00:00">29 Nov 2019, 12:57</time> by <a rel="author">NRK</a></address>
      <p>Iraks statsminister Adel Abdul-Mahdi sier han vil trekke seg, etter nesten to måneder med protester og opptøyer der mange mennesker er blitt drept.</p>
      <p>I en uttalelse på irakisk TV fredag sa Abdul-Mahdi at han vil levere regjeringens avskjedssøknad til nasjonalforsamlingen.</p>
      <p>Blant demonstranter i landet utspilte det seg gledesscener etter nyheten om regjeringssjefens avgang.</p>
      <p>Demonstrasjonene og opptøyene i Irak har pågått siden 1. oktober. Minst 350 mennesker er blitt drept av sikkerhetsstyrker, og over 15.000 er skadd i sammenstøtene.</p>
      <p>Bare i løpet av ett døgn denne uka skal minst 40 ha blitt drept. Demonstrantene krever politiske reformer og et oppgjør med korrupsjon og ineffektivitet. Protestbevegelsen gjør også opprør mot Irans økende påvirkning på nabolandet Irak.</p>
      <p>Abdul-Mahdi har vært statsminister i litt over ett år. Han varsler sin avgang kort etter at den sjiamuslimske lederen Ali al-Sistani oppfordret til regjeringsskifte.</p>
    </article>
  </body>
</html>