<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/iste-2019un-ucuncu-ceyreginde-en-cok-satilan-telefonlar-258380h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T12:42:00+00:00"/>
    <meta property="og:title" content="İşte 2019'un üçüncü çeyreğinde en çok satılan telefonlar"/>
    <meta property="og:description" content="ABD merkezli araştırma şirketi Gartner, dünyanın en çok satan beş akıllı telefon markasının 2019’un üçüncü çeyreğinde gösterdiği satış performansını yayımladı. Rapora göre Apple, iPhone satışlarında ciddi bir düşüş yaşadı"/>
  </head>
  <body>
    <article>
      <h1>İşte 2019'un üçüncü çeyreğinde en çok satılan telefonlar</h1>
      <address><time datetime="2019-11-29T12:42:00+00:00">29 Nov 2019, 12:42</time> by <a rel="author">Yeni Çağ Gazetesi</a></address>
      <p>
        <b>ABD merkezli araştırma şirketi Gartner, dünyanın en çok satan beş akıllı telefon markasının 2019’un üçüncü çeyreğinde gösterdiği satış performansını yayımladı. Rapora göre Apple, iPhone satışlarında ciddi bir düşüş yaşadı</b>
      </p>
      <p>Akıllı telefonlara olan küresel talep, her yıl kullanıcıların tercihlerine ve pazardaki doygunluğa göre değişiyor. Ünlü araştırma şirketi Gartner’ın son raporu, küresel akıllı telefon satışlarında geçen yıla göre yüzde 0,4’lük bir düşüş olduğuna işaret ediyor. Bu düşüşü ayrıntılı olarak incelediğimizde ise bazı markaların satış performansında önemli değişikliklere rastlıyoruz.</p>
      <p>
        <b>iPHONE SATIŞLARI DİBE VURDU</b>
      </p>
      <p>Gartner’ın 2019’un üçüncü çeyreğindeki akıllı telefon satışlarına yönelik hazırladığı raporda, Güney Koreli teknoloji devi Samsung’un pazardaki hakimiyetini güçlü bir şekilde koruduğunu görüyoruz. Önümüzdeki yılın başlarında yeni amiral gemisi Galaxy S11’i tanıtmaya hazırlanan şirket, geçen yıla göre yüzde 2 oranında artışla yaklaşık 80 milyon adet akıllı telefon satmayı başardı. </p>
      <p>2019'un üçüncü çeyreğinde hangi şirket, ne kadar akıllı telefon sattı?</p>
      <figure>
        <img src="https://www.yenicaggazetesi.com.tr/d/other/markalae.jpg"/>
      </figure>
      <p>Çinli teknoloji devi Huawei ise ABD ile yaşadığı yasal sorunlara rağmen 65 milyon adet akıllı telefon satışıyla ikinci basamakta yer alıyor. Üçüncü basamakta bulunan Apple, hiç şüphesiz beş büyük marka arasında en kötü performansı sergileyen şirket konumunda. Cupertinolu firmanın iPhone satışları, geçen yılın aynı dönemine göre 5 milyon düşüşle 40 milyon adet olarak gerçekleşti. Son dönemde yerel pazarda bir hayli gerileyen Çinli Xiaomi de geçen yıla benzer rakamlarla kaldı. Bir diğer Çinli üretici OPPO ise üçüncü çeyrekte sattığı 30 milyon cihazla beşinci sırada yer aldı. </p>
      <p>Gartner, 2019’un üçüncü çeyreğinde dünya çapında toplam 387 milyon adet akıllı telefon satıldığını söylüyor. Bu rakam, geçtiğimiz yılın aynı döneminde 389 milyondu. Hiç şüphesiz bugünün kullanıcıları, amiral gemileri yerine orta sınıf akıllı telefonları tercih ediyorlar. Bilhassa fiyat/performans odaklı telefonlar, şu sıralar kullanıcıların gözdesi durumunda. Bu nedenle Huawei, Xiaomi ve OPPO gibi markalar, akıllı telefon devriminin en önemli aktörü olan Apple’a karşı güçlü bir şekilde büyümeye devam ediyorlar. </p>
      <related>
        <a href="https://www.yenicaggazetesi.com.tr/samsung-ve-huawei-koltugunu-korudu-256509h.htm"/>
        <a href="https://www.yenicaggazetesi.com.tr/en-cok-akilli-telefon-satan-firmalar-belli-oldu-bakin-kac-adet-satilmis-255875h.htm"/>
        <a href="https://www.yenicaggazetesi.com.tr/almanya-5gde-huaweiye-yesil-isik-yakti-252792h.htm"/>
        <a href="https://www.yenicaggazetesi.com.tr/5g-dunyasi-bu-forumda-bulustu-252781h.htm"/>
      </related>
    </article>
  </body>
</html>