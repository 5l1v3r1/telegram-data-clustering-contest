<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550881.html/%D8%AB%D8%A8%D8%AA-1004-%D8%A7%D8%AB%D8%B1-%D8%A7%D8%B2-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%AF%D8%B1-%D8%AC%D8%B4%D9%86%D9%88%D8%A7%D8%B1%D9%87-%D8%AE%D8%AF%D9%85%D8%AA-%D8%A2%D8%B3%D8%AA%D8%A7%D9%86-%D9%82%D8%AF%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T12:49:00+00:00"/>
    <meta property="og:title" content="ثبت 1004 اثر از مازندران در جشنواره خدمت آستان قدس"/>
    <meta property="og:description" content="مسئول جشنواره خدمت دفتر نمایندگی آستان قدس رضوی در استان مازندران گفت: تاکنون ۱۰۰۴ اثر توسط خادمیاران استان مازندران شده که از این تعداد ۳۲ اثر مورد تأیید قرار گرفته و منتشر شده است."/>
  </head>
  <body>
    <article>
      <h1>ثبت 1004 اثر از مازندران در جشنواره خدمت آستان قدس</h1>
      <h2>مسئول جشنواره خدمت مازندران عنوان کرد؛</h2>
      <address>
        <time datetime="2019-11-29T12:49:00+00:00">29 Nov 2019, 12:49</time>
      </address>
      <p>مسئول جشنواره خدمت دفتر نمایندگی آستان قدس رضوی در استان مازندران گفت: تاکنون ۱۰۰۴ اثر توسط خادمیاران استان مازندران شده که از این تعداد ۳۲ اثر مورد تأیید قرار گرفته و منتشر شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سهیل صالحی در گفت و گو با خبرنگار <a href="http://www.bloghnews.com/">بلاغ</a>، با بیان اینکه آموزش در هر امری مهم است، گفت: آموزش‌های مختلفی برای کلیه خادمیاران از بدو ورود به عرصه خادمیاری در سطح استان برگزار شده و برای تسلط و آشنایی بیشتر خادمیاران بالاخص مسئولین کانون‌های محلی و موضوعی آموزش‎های ضمن خدمت و کار با سامانه برگزار می‎شود.<br/> <br/>وی افزود: تمام فعالیت‌های ما باید رنگ و بوی امام رضا (ع) داشته باشد و خادمیاران افتخاری حضرت رضا (ع) باید تمام تلاش‌شان در جهت رفع محرومیت و کمک به نیازمندان باشد و سعی شود طرح ابتکاری و الگویی را برای محرومیت زدایی ارائه دهند.<br/> <br/>مسئول جشنواره خدمت دفتر نمایندگی آستان قدس رضوی مازندران به برگزاری جشنواره خدمت از سوی آستان قدس رضوی اشاره و عنوان کرد: هدف از جشنواره خدمت تحقق منویات مقام معظم رهبری در منشور هفتگانه آستان قدس رضوی در زمینه اثرگذاری فرهنگی و ارائه خدمت به محرومین و نیازمندان و معرفی الگوهای برتر خدمت به محرومین و نیازمندان است.<br/> <br/>صالحی تصریح کرد: ارائه طرح های ابتکاری از سوی کانون های خادمیاری از برنامه‌هایی است که باید به آن توجه ویژه‌ای شود.<br/> <br/>وی با بیان اینکه جشنواره خدمت سه محور اصلی گزارش فعالیت‌های الگویی، دیدگاه‌ها و نظرات و بخش ویژه را شامل می‌شود خاطر نشان کرد: خادمیاران رضوی می‌بایست پس از مراجعه به سامانه خادمیاری، به بخش شرکت در جشنواره خدمت رفته و یکی از سه محور اصلی جشنواره را انتخاب کنند که خادمیاران می‌توانند یک الی چند مطلب را در سامانه درج نمایند و محدودیتی در درج الگوها در بخش‌های مختلف ندارد.<br/> <br/>مسئول جشنواره خدمت دفتر نمایندگی آستان قدس رضوی مازندران بیان کرد: تاکنون ۱۰۰۴ اثر توسط خادمیاران استان مازندران شده که از این تعداد ۳۲ اثر مورد تأیید قرار گرفته و منتشر شده است.<br/> <br/>صالحی افزود: موضوعات آثار مورد تأیید و انتشار یافته از مازندران را آموزشی، فرهنگی، هنری، جذب خادمیار، ابتکار در جذب کمک‌های مردمی و ایجاد اشتغال و کار آفرینی است.<br/> <br/>وی یادآور شد: مازندران دارای ۲۶۷ کانون محلی و ۲۶۰ کانون موضوعی است که در بخش‌های مختلف به محرومین کمک‌رسانی می‌کند بنابراین انتظار است با ارائه الگوهای برتر در جشنواره در جهت محرومیت‌زدایی گام های رو به رشد و موثری برداریم.<br/> <br/>صادق فاضل زاده مسئول کانون مرکزی خادمیاری شهرستان قائمشهر از ثبت نام یک هزار و ۴۳۱ نفر قائمشهری برای خدمت در بارگاه ملکوتی امام رئوف، امام رضا(ع) در سامانه خادمیاری، اشاره و عنوان کرد: از تعداد یک هزار و ۴۳۱ نفر، ۹۲۶ نفر برادران و ۵۰۵ نفر خواهران هستند.<br/> <br/>وی بیان کرد: تاکنون ۱۴ دوره آموزشی توجیهی برای کلیه خادمیاران ثبت نامی برگزار شد که  ۷۴۵ نفر از علاقمندان به خدمت در بارگاه امام رضا(ع) گزینش نهایی شدند و پرونده ۶۳ نفر در دست اقدام است.<br/> <br/>مسئول کانون مرکزی خادمیاری شهرستان قائمشهر خدمت برای امام رضا (ع) و ترویج فرهنگ رضوی و کمک به هم نوعان را از افتخارات بزرگی دانست و تصریح کرد: برای خدمت کریمانه در جهت رفع محرومیت و توسعه سیره نبوی و ترویج فرهنگ رضوی و با توجه به عرصه و مصداق خدمتی ۳۳ کانون محلی و ۲۲ کانون موضوعی در شهرستان فعالیت دارند که در بخش‌های مختلف فرهنگی، اقتصادی و محرومیت زدایی به نیازمندان خدمت‌رسانی می‌کنند.<br/> <br/>انتهای پیام/</p>
    </article>
  </body>
</html>