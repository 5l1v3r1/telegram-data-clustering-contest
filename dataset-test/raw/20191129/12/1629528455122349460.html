<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zpravy/zahranicni/tusk-evropska-rada-predseda-michel-eu.A191129_103711_zahranicni_jhr"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T12:45:00+00:00"/>
    <meta property="og:title" content="Středoevropané ztratili svého zástupce ve vedení EU. Tuska střídá Michel"/>
    <meta property="og:description" content="Předseda Evropské rady Donald Tusk v pátek předal vedení vrcholné unijní instituce svému nástupci Charlesi Michelovi. Nový šéf unijních summitů bude hned od začátku čelit těžkým úkolům, jako je například vyjednání příštího víceletého rozpočtu EU. Dá se čekat, že Belgičan Michel bude prokazovat menší pochopení vůči postojům Středoevropanů než Polák Tusk."/>
  </head>
  <body>
    <article>
      <h1>Středoevropané ztratili svého zástupce ve vedení EU. Tuska střídá Michel</h1>
      <address><time datetime="2019-11-29T12:45:00+00:00">29 Nov 2019, 12:45</time> by <a rel="author">iDNES.cz</a></address>
      <p>Předseda Evropské rady Donald Tusk v pátek předal vedení vrcholné unijní instituce svému nástupci Charlesi Michelovi. Nový šéf unijních summitů bude hned od začátku čelit těžkým úkolům, jako je například vyjednání příštího víceletého rozpočtu EU. Dá se čekat, že Belgičan Michel bude prokazovat menší pochopení vůči postojům Středoevropanů než Polák Tusk.</p>
      <p>Třiačtyřicetiletý Michel oficiálně svého o devatenáct let staršího předchůdce vystřídá až v neděli, avšak symbolické předání úřadu si oba politici naplánovali na poslední pracovní den v listopadu. Oba politici se sešli krátce před polednem v budově Evropské rady v Bruselu.</p>
      <p>
        <b>
          <a href="https://www.idnes.cz/zpravy/zahranicni/tusk-evropska-rada-predseda-michel-eu.A191129_103711_zahranicni_jhr/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/113/org/JHR7fb18c_GDN33003_EU_COUNCIL_HANDOVER_1129_11.JPG"/>
          <figcaption>Předseda Evropské rady Donald Tusk se v Bruselu setkal se svým nástupcem ve...</figcaption>
        </figure>
        <figure>
          <img src="https://1gr.cz/fotky/idnes/19/113/org/JHR7fb190_806_EU_COUNCIL_HANDOVER_1129_11_1.JPG"/>
          <figcaption>Předseda Evropské rady Donald Tusk se v Bruselu setkal se svým nástupcem ve...</figcaption>
        </figure>
        <figure>
          <img src="https://1gr.cz/fotky/idnes/19/113/org/JHR7fb18f_805_EU_COUNCIL_HANDOVER_1129_11_1.JPG"/>
          <figcaption>Předseda Evropské rady Donald Tusk se v Bruselu setkal se svým nástupcem ve...</figcaption>
        </figure>
        <figure>
          <img src="https://1gr.cz/fotky/idnes/19/113/org/JHR7fb18d_GDN33004_EU_COUNCIL_HANDOVER_1129_11.JPG"/>
          <figcaption>Předseda Evropské rady Donald Tusk se v Bruselu setkal se svým nástupcem ve...</figcaption>
        </figure>
      </slideshow>
      <p>
        <a href="https://www.idnes.cz/zpravy/zahranicni/tusk-evropska-rada-predseda-michel-eu.A191129_103711_zahranicni_jhr/foto">Zobrazit fotogalerii</a>
      </p>
      <p>Podle Michela musí být Evropská unie světovým lídrem v klimaticky odpovědné ekonomice a začít více dělat pro společnou obranu a bezpečnost. </p>
      <p>„Musíme najít cestu vpřed, která bude přijatelná pro všechny členské státy,“ řekl Michel. „Budu mít vlastní styl, otevřený k dialogu,“ poznamenal nastupující šéf Evropské rady s tím, že hodlá „stavět mosty“ i přes rozpory mezi jednotlivými zeměmi. </p>
      <p>S úsměvem dodal, že bude například opatrnější se svými tweety. Tusk letos vyvolal rozruch některými poznámkami na Twitteru na adresu zastánců odchodu Británie z EU.</p>
      <p>Odchodem bývalého polského premiéra Tuska ztrácí postkomunistické země jediného zástupce ve vedení klíčových orgánů EU. Michel bude pravděpodobně vystupovat méně příznivě vůči Středoevropanům. </p>
      <p>V prosinci minulého roku ještě jako belgický premiér prohlásil, že země visegrádské čtyřky (Polsko, Česko, Slovensko, Maďarsko) svým tvrdohlavým postojem k migrační otázce otevírají debatu o tom, zda by měly zůstat v schengenském prostoru.</p>
      <p>Podle Tuska je Michelovou zásadní výhodou, že vedl právě exekutivu země, v níž patří politická vyjednávání o složení vlád k nejdelším v Evropě. Bývalý předseda belgické vlády Michel patří stejně jako jeho předchůdce k liberálním politikům a neočekává se, že by do funkce vnesl zásadní změny.</p>
      <p>Zatímco Tusk se musel vyrovnávat především s řeckou dluhovou krizí a migrační vlnou, na Michela vedle nevyřešené reformy azylového systému čeká hlavně boj s klimatickými změnami či výzvy spojené s odchodem Británie z EU. </p>
      <p>Hned od nástupu do funkce jej bude zaměstnávat především vyjednávání kompromisní varianty unijního rozpočtu na období 2021 až 2027. Státy EU jsou v pohledu na něj zatím výrazně rozděleny a právě role předsedy Evropské rady je pro dosažení shody klíčová.</p>
    </article>
  </body>
</html>