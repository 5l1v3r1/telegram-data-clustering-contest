<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/matiasko-se-ohnal-po-rozhodcim-nezahraje-si-az-do-ledna/5044242"/>
    <meta property="og:site_name" content="Hokej.cz"/>
    <meta property="article:published_time" content="2019-11-29T12:50:00+00:00"/>
    <meta property="og:title" content="Matiaško se ohnal po rozhodčím, nezahraje si až do ledna!"/>
    <meta property="og:description" content="Téměř měsíc a půl bude bez hokeje útočník třinecké juniorky Michal Matiaško. Od disciplinární komise totiž dostal vysoký trest za svůj prohřešek z utkání turnaje O Pohár DHL proti Liberci."/>
  </head>
  <body>
    <article>
      <h1>Matiaško se ohnal po rozhodčím, nezahraje si až do ledna!</h1>
      <address><time datetime="2019-11-29T12:50:00+00:00">29 Nov 2019, 12:50</time> by <a rel="author" href="https://hokej.cz/archiv-clanku/autor/296" target="_blank">Martin Voltr</a></address>
      <p>
        <b>Téměř měsíc a půl bude bez hokeje útočník třinecké juniorky Michal Matiaško. Od disciplinární komise totiž dostal vysoký trest za svůj prohřešek z utkání turnaje O Pohár DHL proti Liberci.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Matiaško nedokončil zápas Ocelářů proti Bílým Tygrům, který se hrál na třineckém ledě v pátek 22. listopadu. Ve 34. minutě za stavu 3:3 inkasoval trest ve hře za prohřešek, který hlavní rozhodčí Jakub Koziol v zápise o utkání popsal následovně:</p>
      <p>
        <i>V čase 33:31 udělen hráči D č. 40 TH za NESP. (Během hry po kontaktu se soupeřem hráč D č. 40 upadl na led a následně se vědomě ohnal holí po HR, kterého zasáhl).</i>
      </p>
      <p>Oceláři bez něj vyhráli 4:3 po nájezdech, devatenáctiletý útočník s extraligovými zkušenostmi z Olomouce následně musel vynechat zápas proti Mladé Boleslavi. Nyní už zná verdikt disciplinární komise Českého svazu ledního hokeje, která jeho vyloučení projednávala:</p>
      <p>
        <i>Hráč se svým jednáním v čase Utkání 33:31, které bylo rozhodčími Utkání kvalifikováno jako Nesportovní chování dle čl. 168 Pravidel ledního hokeje 2018 - 2022, dopustil disciplinárního provinění dle přílohy č. 2 části A bodu 5. písm. c) Soutěžního a disciplinárního řádu Českého svazu ledního hokeje z.s. (dále jen „SDŘ“), za což se mu v souladu s čl. 502 písm. c) SDŘ a ve smyslu přílohy č. 2 části A bodu 5. písm. c) SDŘ ukládá trest zastavení činnosti od 23. 11. 2019 do 7. 1. 2020 včetně.</i>
      </p>
      <p><a href="https://hokej.cz/hrac/9457757">Michal Matiaško</a> tedy bude svému týmu chybět v následujících deseti zápasech turnaje O Pohár DHL! Jeho trest je v letošním ročníku mládežnických soutěží vůbec nejdelším, skončí až po derby Vítkovice – Třinec. Mladý forvard bude poprvé moci naskočit do dvojutkání Ocelářů na hřištích Sparty a Slavie.</p>
      <p>Pro obhájce juniorského titulu půjde o citelnou ztrátu, neboť Matiaško od svého říjnového příchodu nasbíral v 10 startech 11 bodů za čtyři góly a sedm asistencí. Třinec i tak zatím zůstává až na 17. místě tabulky a jeho ztráta na nejlepší týmy dál narůstá.</p>
      <figure>
        <img src="https://hokej.cz/files/images/201/matiasko-michal1-2911.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <related>
        <a href="https://hokej.cz/zabiju-te-kricel-na-sudiho-tahoun-vlku-dostal-stop-do-konce-sezony/5043838"/>
        <a href="https://hokej.cz/matiasko-a-ted-i-repre-jednicka-utrapeny-mistr-z-trince-posiluje/5043062"/>
      </related>
    </article>
  </body>
</html>