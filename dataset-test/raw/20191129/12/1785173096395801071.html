<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/unai-emery-a-fost-demis-de-la-arsenal-1922402329002019111219185085"/>
    <meta property="og:site_name" content="News.ro"/>
    <meta property="article:published_time" content="2019-11-29T12:23:00+00:00"/>
    <meta property="og:title" content="Unai Emery a fost demis de la Arsenal"/>
    <meta property="og:description" content="Antrenorul Unai Emery a fost demis, vineri de la conducerea tehnică a echipei Arsenal Londra, după înfrângerea suferită, joi, pe teren propriu, scor 1-2, în faţa echipei Eintracht Frankfurt, în etapa a V-a a Grupei F a Ligii Europa, informează BBC."/>
  </head>
  <body>
    <article>
      <h1>Unai Emery a fost demis de la Arsenal</h1>
      <address><time datetime="2019-11-29T12:23:00+00:00">29 Nov 2019, 12:23</time> by <a rel="author">Adrian Petculescu</a></address>
      <p>
        <b>Antrenorul Unai Emery a fost demis, vineri de la conducerea tehnică a echipei Arsenal Londra, după înfrângerea suferită, joi, pe teren propriu, scor 1-2, în faţa echipei Eintracht Frankfurt, în etapa a V-a a Grupei F a Ligii Europa, informează BBC.</b>
      </p>
      <p>Potrivit sursei citate, locul lui Emery ar urma să fie luat de secundul acestuia, fostul internaţional suedez Freddie Ljungberg.</p>
      <p>Arsenal nu a mai câştigat o partidă din 24 octombrie. De atunci, "tunarii" au strâns patru remize şi trei înfrângeri, în toate competiţiile.</p>
      <p>Fanii au cerut plecarea antrenoului la meciul de joi, de pe "Emirates", al cărui rezultat face ca Arsenal să nu fie sigură de calificarea în 16-imile Ligii Europa. Arsenal conduce în clasament, cu zece puncte, urmată de Frankfurt, nouă puncte, Standard, şapte puncte, şi Guimaraes, două puncte. Mai sunt de jucat Standard - Arsenal şi Frankfurt - Guimaraes.</p>
      <p>Totuşi, Arsenal are mari şanse de calificare, în Liga Europa, dar în campionat echipa este pe locul 8, cu 18 puncte după 13 etape, la opt puncte de Chelsea, formaţia de pe locul 4, ultimul care duce în Liga Campionilor. Tot opt puncte sunt şi până la locul 18, retrogradabil, ocupat de Norwich.</p>
      <p>Emery, 48 de ani, era în funcţie la Arsenal din 23 mai 2018 şi în primul său sezon ca manger londonezii au ocupat locul 5 în Premier League, ratând Liga Campionilor pentru un punct.</p>
      <p>El a mai antrenat echipele Almeria, Valencia, Spartak Moscova, FC Sevilla şi PSG. Cu FC Sevilla, el a câştigat trei trofee ale Ligii Europa, iar cu PSG, titlul în Franţa şi câte două trofee ale Cupei Franţei, Cupei Ligii şi Supercupei Franţei.</p>
      <p>Cu Arsenal, a jucat finala Ligii Europa, sezonul trecut, pierdută cu 1-4, în faţa echipei Chelsea.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>