<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/posta-bude-do-vanoc-dorucovat-baliky-podane-do-20-prosince/1826692?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T12:00:00+00:00"/>
    <meta property="og:title" content="Pošta bude do Vánoc doručovat balíky podané do 20. prosince"/>
    <meta property="og:description" content="Praha - Česká pošta doporučuje lidem podávat balíky určené k doručení do Štědrého dne ve čtvrtek nebo v pátek 19. a 20. prosince. Bude záležet na tom, zda půjde o balík určený na poštu či Balíkovny nebo do rukou adresáta. Pošta to dnes uvedla v tiskové zprávě. Od února pošta zdraží doručování do druhého dne na 26 Kč."/>
  </head>
  <body>
    <article>
      <h1>Pošta bude do Vánoc doručovat balíky podané do 20. prosince</h1>
      <address><time datetime="2019-11-29T12:00:00+00:00">29 Nov 2019, 12:00</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká pošta doporučuje lidem podávat balíky určené k doručení do Štědrého dne ve čtvrtek nebo v pátek 19. a 20. prosince. Bude záležet na tom, zda půjde o balík určený na poštu či Balíkovny nebo do rukou adresáta. Pošta to dnes uvedla v tiskové zprávě. Od února pošta zdraží doručování do druhého dne na 26 Kč.</p>
      <p>Pokud bude chtít odesílatel poslat balík do rukou adresáta, aby došel 23. prosince, měl by jej podat do 19. prosince. Balík bude doručený na každou adresu po celé České republice. Pošta bude před Vánoci doručovat i o víkendech 14. a 15. prosince a 21. a 22. prosince.</p>
      <p>Balík do Balíkovny nebo Balík na poštu může být podaný do pátku 20. prosince. Česká pošta na svých pobočkách provozuje po celé České republice 400 Balíkoven, přepážek s expresním výdejem balíků. Na nich se vydává 52 procent balíků, které jsou uloženy na poštách. Díky tomu, že Balíkovny jsou součástí poboček a dep České pošty, mají prakticky neomezenou kapacitu pro uložení balíků.</p>
      <p>"Je potřeba počítat s tím, že tyto rozhodné dny jsou termíny, do kdy je nutné předat zásilky České poště. Při objednávce na e-shopu je proto nutné dále připočítat čas, který e-shop potřebuje ke zpracování požadavku a k předání balíků do přepravy České pošty. Pokud někdo podá balíky po tomto datu, Česká pošta samozřejmě udělá maximum, aby je doručila do Štědrého dne," uvedl Ivo Vysoudil z oddělení komunikace pošty.</p>
      <p>Pošta očekává, že v předvánočním období přepraví na 15 milionů balíků, loni od října do prosince to bylo 14 milionů balíků. Během standardního období přepravuje pošta 150.000 až 200.000 balíků denně, tedy do šesti milionů balíků měsíčně. Před Vánoci to může být přes 300.000 balíků za den. Pošta kvůli vánočnímu náporu najala téměř 5000 brigádníků.</p>
      <h3>Pošta od února zdraží doručování do druhého dne na 26 Kč</h3>
      <p>Česká pošta zavede od února dvourychlostní systém doručování dopisů. Za pomalejší doručení zpravidla do dvou dnů zaplatí zákazník stejně jako dosud, tedy 19 korun, za doručení do druhého dne si sedm korun připlatí. Pošta to dnes oznámila v tiskové zprávě.</p>
      <p>"Důvodem pro tuto změnu je fakt, že celkový objem listovních zásilek každoročně klesá o zhruba deset procent, naopak náklady spojené s doručováním rostou. Pokud by Česká pošta nepřikročila k popisovaným změnám, musela by navyšovat ceny všech listovních zásilek. Dvourychlostní doručování umožňuje, že zůstává zákazníkům možnost volby doručení bez dalšího zdražování," uvedl ředitel divize poštovní provoz a logistika Petr Cinkl.</p>
      <p>Dvourychlostní režim má umožnit zefektivnění doručování, odstranění výkyvů v kvalitě doručování a zároveň přinese stabilizaci v personální oblasti a úsporu nákladů. Dle výstupů z výzkumu na rozdíl od trhu balíkových služeb většina zákazníků preferuje nižší cenu u listovních zásilek oproti rychlosti dodání.</p>
      <p>V případě, že bude chtít zákazník využít režim rychlejšího doručování každý pracovní den, musí zásilku viditelně označit D+1 a nalepit známku A, či známku s platnou nominální hodnotou 26 korun. Pokud chce ekonomický režim doručování, dopis nijak označovat nemusí a nalepí známku B, či známky s nominální hodnotou 19 korun.</p>
      <p>Kvalitu doručování listovních zásilek změna podle Cinkla nijak nezasáhne. "Česká pošta je regulována ČTÚ a ten pravidelně vyhodnocuje kvalitu doručování listovních zásilek. Požadavek ČTU je dodržení minimálně 92 procent kvality doručení. Česká pošta toto procento dlouhodobě spolehlivě splňuje," uvedl.</p>
      <p>Pošta chce díky novému systému doručování podle dřívějšího vyjádření generálního ředitele Romana Knapa ušetřit až půl miliardy ročně. Chystaný model souvisí s naplánovaným přechodem na novou logistickou síť. Pošta v té souvislosti zvažuje, zda opustí svou hlavní logistickou centrálu v pražských Malešicích.</p>
      <p>Česká pošta se loni dostala do miliardové ztráty. Vedení připravilo plán restrukturalizace, do roku 2021 se chce vrátit k zisku v řádu desítek milionů korun. Zároveň chce během šesti let snížit počet pracovních míst o 7000 ze současných 30.000. Nahradí je moderními technologiemi.</p>
    </article>
  </body>
</html>