<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805266/%D8%A7%D9%82%D8%AA%D8%AF%D8%A7%D8%B1-%D9%85%D8%A7-%D8%AD%D8%B6%D9%88%D8%B1-%D8%A7%D8%B3%D8%AA%DA%A9%D8%A8%D8%A7%D8%B1-%D8%AC%D9%87%D8%A7%D9%86%DB%8C-%D8%AF%D8%B1-%D9%85%D9%86%D8%B7%D9%82%D9%87-%D8%B1%D8%A7-%D8%A8%D8%A7-%D8%AA%D8%B1%D8%B3-%D9%87%D9%85%D8%B1%D8%A7%D9%87-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:08:10+00:00"/>
    <meta property="og:title" content="اقتدار ما حضور استکبار جهانی در منطقه را با ترس همراه کرده است"/>
    <meta property="og:description" content="ایسنا/خراسان رضوی معاون هماهنگ‌کننده ارتش جمهوری اسلامی ایران گفت: نیروی دریایی راهبردی ارتش و نیروی دریایی سپاه در خلیج فارس چنان اقتدار دریایی را به وجود آوردند که حضور استکبار جهانی در منطقه با ترس و لرز است و می‌داند اگر دست از پا خطا کند، هر دو نیروی دریایی آنچنان ضربه‌ای وارد خواهند کرد که در تاریخ می‌ماند."/>
  </head>
  <body>
    <article>
      <h6 class="kicker">دریادار سیاری:</h6>
      <h1>اقتدار ما حضور استکبار جهانی در منطقه را با ترس همراه کرده است</h1>
      <address><time datetime="2019-11-29T12:08:10+00:00">29 Nov 2019, 12:08</time> by <a rel="author">اکرم مقدسی</a></address>
      <p>ایسنا/خراسان رضوی معاون هماهنگ‌کننده ارتش جمهوری اسلامی ایران گفت: نیروی دریایی راهبردی ارتش و نیروی دریایی سپاه در خلیج فارس چنان اقتدار دریایی را به وجود آوردند که حضور استکبار جهانی در منطقه با ترس و لرز است و می‌داند اگر دست از پا خطا کند، هر دو نیروی دریایی آنچنان ضربه‌ای وارد خواهند کرد که در تاریخ می‌ماند.</p>
      <p>امیر دریادار حبیب‌الله سیاری امروز در سخنرانی پیش از خطبه‌های نماز جمعه مشهد در حرم مطهر رضوی ضمن گرامیداشت روز بسیج و نیروی دریایی، اظهار کرد: تفکر بسیجی بدین معنا است که باید آماده باشیم هرجا کشور لازم دارد کمک کنیم و هر زمان که در مشکلات و مسائل مختلف کشور لازم باشد، آنها را حل نماییم که این تفکر در بین مردم شهیدپرور کشور ما وجود دارد.</p>
      <p>وی با بیان اینکه مقام معظم رهبری دو معیار را برای بسیجی بودن مشخص کردند، عنوان کرد: اول ایمان است که می‌فرمایند ایمان از دل می‌آید. دوم بصیرت بوده که در خصوص معنای آن می‌فرمایند که بصیرت چراغ راهنمای ما و قطب‌نمای حرکت در مسیر و در اوضاع پیچیده و غبارآلود امروز است. فردی که بصیرت دارد می‌تواند حق را از باطل تشخیص دهد، با بصیرت می‌توان دوست را از دشمن تشخیص داد و در مسیر حرکت کرد. چراغ راه بصیرت ولایت است.</p>
      <p>سیاری در خصوص روز نیروی دریایی، گفت: با پیروزی شکوهمند انقلاب اسلامی ایران دشمنان ما قد علم کردند تا انقلاب را شکست دهند و اگر نتوانند، از پیشرفت انقلاب در صحنه‌های مختلف جلوگیری کنند، دشمن منافع خود را از دست داده بود. جایگاه جغرافیایی کشور ما به گونه‌ای است که در آن زمان برای شرق و غرب منافع بی‌شماری داشت و غربی‌ها بر این منافع تسلط داشتند.</p>
      <p>معاون هماهنگ‌کننده ارتش جمهوری اسلامی ایران افزود: انقلاب باعث شد این منافع به دست مردم قهرمان انقلابی برسد و انقلاب و مردم انقلابی، همه کارشناسان و افرادی که در این کشور حضور داشتند و منافشعان را تامین می‌کردند، اخراج نمودند و آنها باور نمی‌کردند که این اتفاق بیفتد و منافع خود و این موقعیت استراتژیک جهانی را از دست دهند، بنابراین به دنبال این بودند که به طرق مختلف برگردند، حضور داشته باشند و بار دیگر منافع نامشروع خود را در منطقه به دست بیاورند.</p>
      <p>وی با اشاره به اینکه دشمن برای رسیدن به این هدف خود ترفندهای مختلفی را اجرا کردند، تصریح کرد: اولین موضوع در این کشور بعد از انقلاب اختلافات قومی، مذهبی و جدایی‌طلبی بود. در هر جایی که ریشه‌ای از ضد انقلاب وجود داشت، به این موضوع دامن زدند و دنبال این بودند که با گسترده کردن این اختلافات بتوانند انقلاب را شکست دهند یا از پیشرفت آن جلوگیری کنند تا برگردند اما به نتیجه نرسیدند.</p>
      <p>
        <b>دشمن همواره به دنبال متوقف کردن پیشرفت انقلاب بوده است</b>
      </p>
      <p>سیاری ادامه داد: بعد از اینکه به نتیجه نرسیدند به دنبال ترور آمدند و بسیاری از مسئولان مملکتی و مردم کاسب و کوچه و بازار را به دلیل حزب‌الهی و انقلابی بودن ترور کردند. ترور اکنون نیز ادامه دارد و دشمن دست برنمی‌دارد که راحت بنشیند و دنبال منافعش نباشد. ما تا امروز 17 هزار شهید ترور داریم. همیشه دشمن به دنبال این بوده که پیشرفت انقلاب را متوقف کند و دوباره به منافعش دسترسی یابد اما به نتیجه نرسیده است.</p>
      <p>معاون هماهنگ‌کننده ارتش جمهوری اسلامی ایران بیان کرد: آنها به دنبال تفکر جنگ آمدند و در منطقه به دنبال فردی بودند که علیه ایران وارد جنگ شود، بنابراین صدام را در عراق پیدا کرده، تجهیز و از نظر فکری آماده کردند و قول و قرار دادند که بزرگ عراق و ژاندارم منطقه می‌شوی، لازمه کار این است که با ایران بجنگی و انقلاب را شکست دهی، بعد ژاندارم منطقه و بزرگ عراق می‌شوی. شرق و غرب به او کمک کردند. ما در آن زمان دنیای غرب و شرق یا ناتو و ورشو داشتیم و اینها با هم در تضاد بودند اما برای کمک با صدام پیوند نامبارکی بین آنها اتفاق افتاد.</p>
      <p>وی اضافه کرد: غربی‌ها سلاح‌هایی دادند تا بتواند علیه ایران وارد جنگ شود. آمریکایی‌ها اطلاعات کافی و لازم نیز با هواپیماهای خود دادند و او وارد شد، با این تفکر که کسی در ایران نیست که از کشور دفاع کند و آمادگی ندارد، زیرا در حال ساماندهی وضعیت انقلاب بود، بنابراین جنگ کرد. در همان اوایل جنگ تیمی از سازمان ملل آمد تا قطعنامه‌ای صادر کند و ما را پای میز مذاکره بنشاند، به امام(ره) گفتند آتش‌بس را با همین وضعیت فعلی قبول کنید اما امام(ره) فرمودند مذاکره نمی‌کنیم و حتی اگر 20 سال طول بکشد، ایستادیم و مقاومت کردیم.  هشت سال جنگ طول کشید و در نهایت به پیروزی رسیدیم.</p>
      <p>سیاری در خصوص اتفاقاتی که در سه ماهه اول جنگ افتاد، گفت: در شهریور ماه بود که صدام پیمان 1975 الجزایر را جلوی دوربین تلویزیون پاره و شروع جنگ را اعلام کرد اما در 31 شهریور 59 عملا به مرزهای زمینی، هوایی و دریایی ما تجاوز کرد و هیچ زمان باور نمی‌کرد که ما بتوانیم جلوی پیشرفت دشمن را در مرزهای زمینی، هوایی و دریایی بگیریم زیرا اطلاعاتی که به او داده بودند مبتنی بر این بود که آمادگی لازم برای دفاع را ندارند و او می‌تواند به اهدافی که تعیین کرده بود به ویژه اینکه در روز اول جنگ خرمشهر و ظرف سه روز کل جزیره آبادان را بگیرد و در روز هفتم جنگ در میدان آزادی با اصحاب رسانه مصاحبه کند، برسد. راهبرد مشخص شده و دنبال این بود.</p>
      <p>معاون هماهنگ‌کننده ارتش جمهوری اسلامی ایران با بیان اینکه در این سه ماهه اول جنگ دشمن وارد مرزهای زمینی شد، عنوان کرد: وظیفه نیروی زمینی ارتش در این مقطع زمانی چیست؟ اکنون نیز همین‌گونه است که اگر دشمنی از مرزی وارد کشور شد، اولین اقدام نیروی زمینی این است که باید از پیشروی دشمن جلوگیری کند، اجازه ندهد جلو بیاید و هر مقدار جلو آمد، در همانجا پیشروی دشمن را سد کند، باید در گام‌های بعدی به او حمله کند و از مرز عقب بکشاند در ابتدای جنگ تنها نیروی زمینی وجود داشت و نیروهای مسلح آنگونه که باید سازمان‌یافته نبودند.</p>
      <p>
        <b>بازوی دفاع انقلاب، ارتش بود</b>
      </p>
      <p>وی بیان کرد: بازوی دفاع انقلاب، ارتش بود و بعدها به فرمان امام(ره) سپاه و بسیج شکل گرفت و این بازوان توانمند انقلاب اکنون در جایگاهی قرار گرفتند که در برابر تهدیدها می‌ایستند. ارتش که نوک پیکان همه حملات روی زمین است، با دقت و دقیق جلوی پیشروی دشمن را گرفت و آماده شد تا بتواند دشمن را عقب بزند، این حرکت بزرگی بود که فکر نمی‌کردند نیروی زمینی بتواند جلوی پیشروی دشمن را بگیرد.</p>
      <p>سیاری با اشاره به اینکه در دومین روز دفاع مقدس حرکت بزرگ نیروی هوایی انجام شد، تصریح کرد: 140 فروند هواپیمای جنگنده از پایگاه‌های نیروی هوایی ارتش بلند می‌شوند و اکثر پایگاه‌های نیروی هوایی دشمن را بمباران می‌کنند، تازه دشمن متوجه می‌شود که چه خبر است. دشمن تصور می‌کرد هواپیمای نیروی هوایی پرواز نمی‌کند زیرا حدود 20 ماه از انقلاب گذشته بود و آنها تصور می‌کردند آمادگی،تجهیز و رزمایش فراموش شده است اما این حرکت باعث شد دشمن به خودش بیاید. مرزهای هوایی آنان اینگونه در نوردیده شد.</p>
      <p>معاون هماهنگ‌کننده ارتش جمهوری اسلامی ایران افزود: در 67امین روز جنگ یعنی 7 آذر 59 نیروی دریایی عملیاتی ناگهانی به نام مروارید انجام می‌دهد که نتایج ارزشمندی برای ایران به بار می‌آورد. اول جنگ تا روز 67ام جنگ سه عملیات مهم و اثرگذار برای دفاع از انقلاب کشور به وجود آمد که پیشروی دشمن را سد کردند و دشمن را عقب راندند، وگرنه شهرهای در مسیر قطعا اشغال می‌شدند. نیروی هوایی اینگونه خود را نشان می‌دهد.</p>
      <p>وی با بیان اینکه اولین هدف اجرای عملیات مروارید این بود که نیروی دریایی دشمن را شکست دهیم، عنوان کرد: اولین هدف تعیین شده نیروی دریایی در عملیات مروارید، شکست دادن نیروی دریایی دشمن بود که موفق شد. دو سوم نیروی دریایی دشمن در عملیات مروارید در شمال خلیج فارس غرق شدند. شاید برخی فکر می‌کنند که دشمن از نظر دریایی ضعیف بوده، در حالی که قوی بود. به او موشک‌های متعددی داده بودند تا در شمال خلیج حضور داشته و ما را از دریا بیرون کنند اما با شکست دو سوم نیروی دریایی او اخراج شدند و بیرون رفت.</p>
      <p>سیاری خاطرنشان کرد: هدف دوم عملیات مروارید ضربه به اقتصاد کشور دشمن بود. کشوری می‌تواند جنگ را ادامه دهد که وضع اقتصادی او خوب و مناسب باشد تا بتواند جبهه‌ها را پشتیبانی مالی کند، بنابراین نیاز به پول دارد. کشور دشمن نیز تک‌محصولی بود، بالای 80 درصد نفت کشور عراق از دو سکوی مهم نفتی البکر و الامیه صادر می‌شد که نیروی دریایی در این عملیات این دو سکو را منهدم کرد و صادرات نفت قطع شد، یعنی دیگر درآمد ارزی نداشت و از نظر اقتصادی نمی‌توانست جبهه‌ها را پشتیبانی کند، پس چطور هشت سال در دفاع مقدس ماند؟ همه کشورهای منطقه از نظر مالی و نیروی انسانی به او کمک کردند و از نظر نیروی انسانی زمانی که اسرا را آزاد می‌کردیم از 25 کشور اسیر داشتیم.</p>
      <p>
        <b>استعمار ما را از دریا دور کرد تا به ثروت و قدرت نرسیم</b>
      </p>
      <p>معاون هماهنگ‌کننده ارتش جمهوری اسلامی ایران ادامه داد: سومین هدف این عملیات محاصره دریایی عراق بود. 70 درصد یعنی بیش از دو سوم کره زمین را آب فرا گرفته و 80 درصد مردم کنار دریا یا در فاصله 200 کیلومتری از ساحل زندگی می‌کنند و تنها در کشور ما اینگونه نیست که خواست استعمار بود که به مرور زمان در سال‌های قبل انقلاب به دلیل بی‌لیاقتی حاکمان به مرور زمان ما را از دریا دور کردند تا به ثروت و قدرت نرسیم. بیش از 90 درصد از صادرات و واردات کشور از طرق دریا انجام می‌شود زیرا مقرون به صرفه است.</p>
      <p>وی اضافه کرد: امروز کشتی‌هایی درست کردند که 25 هزار کانتینر را با خود می‌برد و 25 هزار تریلی نیاز دارد تا بار کشتی را حمل کند، از راه زمینی که نمی‌توان به همه جا رفت باید از طریق دریا باشد، بدین دلیل اگر کشوری در محاصره دریایی قرار گیرد، بزرگ‌ترین آسیب به منافعش وارد می‌شود عراق سه بندر دارد که دو بندر فاو و بصره در اروندرود است.</p>
      <p>سیاری بیان کرد: در عملیات مروارید کنترل شمال خلیج فارس کامل در اختیار نیروی دریایی ایران قرار گرفت و راه بندرهای فاو، بصره و ام‌القصر بسته شد، یعنی کشور دشمن در محاصره نیروی دریایی قرار گرفت، رفت و آمد شکست خورد و دیگر هیچ کشتی نمی‌توانست نفت بارگیری کند. بزرگ‌ترین آسیب به یک کشور محاصره دریایی کشور بود.</p>
      <p>معاون هماهنگ‌کننده ارتش جمهوری اسلامی ایران خاطرنشان کرد: چهارمین نتیجه نشان دادن قدرت ایران به کشورهای منطقه بود که بدانند خلیج فارس همیشه خلیج فارس بوده، هست و خواهد ماند. قدرت ایران در عرصه نیروی دریایی در آن مقطع زمانی یعنی 7 آذر 59 به همه دشمنان نشان داد که این تفکرات واهی را نداشته باشند. پنجمین نتیجه این بود که به دنیا نشان داد، توان ایران چقدر است و اجازه نمی‌دهیم دیگران بیایند، در این منطقه بمانند و در مقابله با ایران باشند. این موارد اهداف به دست آمده از عملیات مروارید بود که ظرف یک ماه که طول کشید، به نتیجه رسید.</p>
      <p>وی با اشاره به اینکه بعد از این امام(ره) در مخصوص نیروی دریایی می‌فرمایند که چون نگینی درخشنده است، تصریح کرد: این افتخار نصیب فرزندان نیروی دریایی شده است. بعد از این اقدام که دشمن توان دریایی خود را از دست داد، قصد داشتند با توان هوایی تجهیز کنند، ابتدا می‌خواستند تجهیزات دریایی دهند که باید از طرق دریا بیاید اما تنگه هرمز دست ما بود، بنابراین وسایل هوایی به او دادند تا بتواند دو کار مهم انجام دهد و اگر می‌توانست انجام دهد، قطعا برای ما مشکلات فراوانی به وجود می‌آمد.</p>
      <p>سیاری افزود: آنها می‌خواستند بندر امام ما را زیر آتش بگیرند و مسیر را ببندند تا نتوانیم صادرات و واردات کالا داشته باشم و می‌خواستند جزیره خارک را بمباران کنند تا نفت صادر نکنیم. جنگ 2888 روز طول کشید که 2800 بار وضعیت جزیره خارک قرمز و بمباران شد اما یک روز واردات نفت ما قطع و مسیر بندر امام مسدود نشد. از ابتدا تا انتها که دشمن این کار را انجام داد، عملیات تامین عبور و مرور کشتی‌های نفت‌کش و تجاری از بندعبارس تا بندر امام و جزیره خارک انجام شد.</p>
      <p>معاون هماهنگ‌کننده ارتش جمهوری اسلامی ایران ادامه داد: در این مدت امنیت 10 هزار کشتی تجاری و نفت‌کش برقرار شد که اقتصاد کشور سالم ماند. 250 فروند کشتی موشک خورد که از نظر آماری در جنگ‌های دریایی بسیار کم است و از این 250 فروند، تنها 20 فروند آسیب کلی می‌بیند، بقیه نجات پیدا می‌کند و آسیبی به اقتصاد کشور وارد نمی‌شود. این در جنگ‌های دریایی دنیا نمونه است. بالای 3 میلیون تن کالا به بندر امام وارد و تمام نفت ما از جزیره خارک صادر شد که حرکت بزرگی بود.</p>
      <p>وی اضافه کرد: با این اقداماتی که انجام شد، اقتصاد کشور سالم ماند زیرا ما در آن مقطع زمانی در بسیاری کالاها خودکفا نبودیم و گندم، شکر و روغن وارد می‌کردیم، کالاهایی که مستقیم با زندگی روزانه مردم ارتباط دارد. یکی از نتایج عملیات‌هایی که نیروی دریایی در جنگ انجام داده، این بود که اقتصاد کشور سالم ماند. بزرگ‌تر از این اقدامی نیست. این تابلوی افتخار رزمندگانی است که در عرصه دریا جنگیدند و حضور دارند.</p>
      <p>سیاری با بیان اینکه نیروی دریایی ارتش با ماموریتی که از سال 86 فرمانده معظم کل ابلاغ کردند، در سواحل مکران یعنی از بندرعباس تا بندر کنارک و چابهار و پسابندر استقرار یافت، عنوان کرد: این استقرار برای این بود که آبادانی را به سمت مناطقی ببریم که کمتر توسعه یافته هستند. توجه به این مناطق برای کشور مهم است زیرا می‌فرمایند دریای عمان، سواحل آن و حضور در دریای عمان برای ما یک گنج و ذخیره است تا بتوانیم از این گنج و ذخیره برای پیشرفت و توسعه دریایی کشور بهره ببریم، بنابراین باید در سواحل استقرار داشته و آبادانی را به آنجا ببریم.</p>
      <p>معاون هماهنگ‌کننده ارتش جمهوری اسلامی ایران بیان کرد: تا زمانی که امنیت و اقتدار دریایی وجود نداشته باشد، این موارد امکان ندارد. نیروی دریایی در دریاهای آزاد دریانوردی می‌کند و به شمال اقیانوس هند می‌رود، در حالی که تا سال 86 تنها در خلیج فارس دریانوردی می‌کرد اما امروز در شمال اقیانوس هند، دریای سرخ و دریای مدیترانه حضور دارد، از تنگه جبل‌الطارق عبور می‌کند و با حضور در دریای جنوبی چین، اقیانوس آرام و اطلس، دیپلماسی دریایی را رعایت می‌نماید. مقام معظم رهبری می‌فرمایند نیروی دریایی می‌تواند مانند وزارت امور خارجه در توسعه دیپلماسی کشور موثر باشد.</p>
      <p>وی خاطرنشان کرد: امروز نیروی دریایی در آب‌های جهانی حضور پیدا می‌کند. امروز جمهوری اسلامی وجهه جهانی دارد و به برکت انقلاب در آب‌های آزاد جهان حضور داریم. مقام معظم رهبری فرمودند ما اهل تعدی و تجاوز به مرزهای آبی دیگران نیستیم اما به این دلیل که آب‌های آزاد متعلق به همه است، ما اهل حضور هستیم. امروز می‌توانیم در تمام اقیانوس‌های جهان دریانوردی کنیم و جهان، ایران، توان، تاکتیک و دریانوردی‌های ما را قبول دارد.</p>
      <p>سیاری گفت: اگر امنیت برقرار نشود، به اقتصاد کشور آسیب وارد می‌شود و اگر توانمندی نداشته باشیم باید دست نیاز به سوی دیگر کشورها دراز کنیم تا امنیت ما را برقرار کنند اما ما خودمان توانمند هستیم و اقتدار دریایی داریم. ما امروز در اقصا نقاط دنیا هرجا که لازم باشد، امنیت کشتی‌های خود را برقرار می‌کنیم.</p>
      <p>معاون هماهنگ‌کننده ارتش جمهوری اسلامی ایران افزود: تا امروز توانستیم برای بیش از 5 هزار فروند کشتی تجاری و نفت‌کش در خلیج عدن، باب‌المندب و دریای سرخ که بیش از 2500 کیلومتر از مرزهای ایران فاصله دارد، امنیت برقرار کنیم تا اقتصاد کشور سالم بماند. نیروی دریایی راهبردی ارتش و نیروی دریایی سپاه در خلیج فارس دست در دست هم و در کنار هم آنچنان اقتدار دریایی را به وجود آوردند که حضور استکبار جهانی در منطقه با ترس و لرز است و می‌داند اگر دست از پا خطا کند، هر دو نیروی دریایی آنچنان ضربه‌ای وارد خواهند کرد که در تاریخ می‌ماند.</p>
      <p>وی ادامه داد: ترفندهایی که دشمن در ابتدای جنگ و انقلاب با اختلافات قومی و مذهبی، ترور و جنگ تحمیلی علیه انقلاب و ملت شروع کرد تا انقلاب را شکست دهد و بتواند دوباره برگرد و منافع نامشروع خود را حفظ کند، امروز ادامه دارد. امروز با تحریم اقتصادی و ایجاد فتنه در این کشور به دنبال این است که انقلاب را شکست دهد تا برگردد و بار دیگر به منافع نامشروع خود دسترسی پیدا کند.</p>
      <p>سیاری اضافه کرد: دیدیم، دیدند، می‌دانیم و می‌دانند که این ملت با مقاومت و بصیرت خود و با حرکت در خط ولایت آنچنان ضربه‌ای به دشمن وارد می کند که این تفکر و نوع خواسته خود را به گور ببرد. شعار ما هیهات من الذله است. ما زیر بار زور و ظلم نخواهیم رفت و در دفاع از انقلاب، ایران، شرف، ناموس، مرزها و منافع خود تا پای جان ایستادگی می‌کنیم، تا آخرین قطره خون می‌ایستیم و باز نیز شعار ما هیهات من الذله است.</p>
      <p>انتهای پیام</p>
    </article>
  </body>
</html>