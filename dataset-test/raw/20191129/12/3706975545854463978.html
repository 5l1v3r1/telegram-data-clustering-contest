<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zaujimavosti/1983595_do-svatej-zeme-priviezli-cast-relikvie-jezisovych-jasliciek"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-29T12:11:00+00:00"/>
    <meta property="og:title" content="Do Svätej zeme priviezli časť relikvie Ježišových jasličiek"/>
    <meta property="og:description" content="Celá relikvia sa nachádza v Bazilike Panny Márie Väčšej v Ríme. "/>
  </head>
  <body>
    <article>
      <h1>Do Svätej zeme priviezli časť relikvie Ježišových jasličiek</h1>
      <h2>Celá relikvia sa nachádza v Bazilike Panny Márie Väčšej v Ríme.</h2>
      <address><time datetime="2019-11-29T12:11:00+00:00">29 Nov 2019, 12:11</time> by <a rel="author">JERUZALEM/TASR</a></address>
      <p>Rehoľa františkánov vo Svätej zemi prevzala v piatok relikviu - časť dreveného fragmentu pochádzajúceho údajne z jasličiek, v ktorých bol po narodení uložený Ježiš, informovala agentúra DPA. V sobotu, v predvečer začiatku adventu, túto relikviu prevezú z Jeruzalema do Betlehema, kde ju uložia do Kostola sv. Kataríny nachádzajúceho sa pri Bazilike Narodenia Pána.</p>
      <p>Rozhodnutie o prevoze relikvie do Svätej zeme bolo prijaté počas poslednej návštevy palestínskeho prezidenta Mahmúda Abbása vo Vatikáne, kde pápeža Františka požiadal o vrátanie tohto posvätného predmetu do Svätej zeme.</p>
      <p>Celá relikvia sa nachádza v Bazilike Panny Márie Väčšej (Santa Maria Maggiore) v Ríme. Podľa tradície má relikvia viac ako 2000 rokov a pochádza údajne z jasličiek, v ktorých bol po narodení uložený Ježiš. Do Vatikánu sa relikvia dostala v 7. storočí.</p>
      <p>Ešte pred vyplienením Ríma v roku 1527 bolo v relikviári päť kúskov dreva, do dnešných dní sa zachovali už len dva. Kúsok dreva, ktorý v uplynulých dňoch previezli do Svätej zeme, má len niekoľko centimetrov.</p>
      <p>V Biblii o Ježišovom narodení hovoria len dve evanjeliá - Matúšovo a Lukášovo, no ich príbehy sú veľmi odlišné.</p>
      <p>V Matúšovom evanjeliu sa hovorí, že Jozef a Mária žijú v Betleheme, kde sa im narodil Ježiš, v Lukášovom evanjeliu sa píše, že Jozef a Mária žijú v Nazarete, a keďže sa musia zúčastniť na sčítaní ľudu, odchádzajú do Betlehema, kde sa Ježiš narodí. Oba príbehy majú spoločné len to, že sa Ježiš narodil v Betleheme.</p>
      <p>Mesto Betlehem, ležiace na západnom brehu Jordánu, pred Vianocami vždy čelí náporu kresťanských pútnikov prichádzajúcich z celého sveta. Ku kresťanstvu sa hlási asi jedno percento obyvateľov Západného brehu, pásma Gazy a východného Jeruzalema.</p>
    </article>
  </body>
</html>