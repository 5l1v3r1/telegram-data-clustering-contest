<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783934/%D9%85%D8%B3%D8%A6%D9%88%D9%84%D8%A7%D9%86-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%B4%D8%A8%DA%A9%D9%87-%D9%85%D9%84%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T12:32:24+00:00"/>
    <meta property="og:title" content="امام جمعه انزلی: مسئولان راه‌اندازی شبکه ملی اطلاعات را جدی بگیرند"/>
    <meta property="og:description" content="انزلی- امام جمعه انزلی با اشاره به اینکه عدم کنترل و مدیریت فضای مجازی سبب بروز حوادث بسیاری در سطح جامعه می شود، گفت: مسئولان راه‌اندازی شبکه ملی اطلاعات را جدی بگیرند."/>
  </head>
  <body>
    <article>
      <h1>امام جمعه انزلی: مسئولان راه‌اندازی شبکه ملی اطلاعات را جدی بگیرند</h1>
      <address>
        <time datetime="2019-11-29T12:32:24+00:00">29 Nov 2019, 12:32</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام سید عبدالجواد شمس الدین در خطبه‌های نماز جمعه این هفته بندرانزلی ضمن تبریک هفتم آذر روز نیروی دریایی جمهوری اسلامی، اظهار کرد: این روز یادآور عملیات مروارید و رویارویی دلاورمردان نیروی دریایی در ناوچه پیکان با دشمنان است.</p>
      <p>وی افزود: پس از دفاع مقدس رشادت‌های نیروی دریایی در کنار سایر نیروها در حفاظت و حراست از مرزهای کشور و ایجاد بازدارندگی در مقابل تهدیدات خارجی به گونه‌ای بوده که دشمنان و استکبار جهانی حتی تصور و جرأت تهدید نظامی علیه جمهوری اسلامی را در سر نمی توانند داشته باشند.</p>
      <p>امام جمعه انزلی با تاکید بر اینکه این اقتدار نظامی صرف یک ادعا و شعار نیست بلکه یک حقیقت و واقعیت در این نظام مقدس الهی است که برآمده از توان تمام نیروهای نظامی و انتظامی ما به ویژه در عرصه دریا است، گفت: این نیرو موفق شد از حیث اقتصادی و تامین منافع ملی در مراودات تجارت دریایی اعم صادرات و واردات عملکرد مطلوبی داشته باشد. </p>
      <p>حجت الاسلام شمس الدین با اشاره تصمیمات اتخاذ شده در راستای تنظیم و مدیریت مصرف بنزین در کشور، تصریح کرد: در این رابطه مباحث فراوانی مطرح شده اما هرچه از این تصمیم فاصله می گیریم مسئولان مربوطه توجیهاتی می آورند که برخی غیرمستدل و قابل تامل است.</p>
      <p>وی با بیان اینکه در اینکه اصل این حرکت لازم و ضروری است شکی وجود ندارد زیرا نیازمند مدیریت مصرف بنزین و سایر حامل‌های انرژی هستیم اما شیوه اجرا، قیمت گذاری، آماده سازی فضا و در نظر گرفتن پیامدها نیز باید مد نظر قرار گیرد، ادامه داد: اینکه رئیس جمهوری مدعی هستند از اجرای این طرح خبر ندارند جای تعجب است.</p>
      <p>شمس الدین به اغتشاشات و شرارت‌ عوامل مزدور، منافقین، سلطنت طلب‌ها و ارازل و اوباش در شهرهای کشور و آسیب‌های این اتفاق اشاره و بیان کرد: از آسیب‌های این اتفاق باید عبرت گرفت و از آنها غافل نشد. این نکته قابل توجه است که در شرایط امروز دنیا و با پیشرفت هایی که حاصل شده و فضاهایی که در کشورها پدید آمده، نوع جنگ ها تغییر کرده و دیگر جنگ، فقط جنگ نظامی نیست بلکه رسانه‌ای است.</p>
      <p>حجت الاسلام شمس الدین با بیان اینکه به زعم کارشناسان جنگ رسانه‌ای نسل چهارم جنگ‌ها است، افزود: دشمن پس از این اقدام، منتظر یک فرصت بود تا این هجمه‌ها را به صورت سازمان یافته و با شیوه‌های فناوری اطلاعات توسط عوامل داخلی و خودفروخته در هر کشوری به میدان بیاورد. اقدامی که اخیرا در لبنان، عراق و ایران انجام شد هر سه در یک سطح با استفاده از موضوعات مختلف نارضایتی‌های مردم در یک مدت محدود و کوتاه حجم عظیمی از شرارت‌ها، خسران و هجمه‌ها را وارد کرده و به جان و مال مردم رحم نیز نکردند.</p>
      <p>وی هدف این نوع فعالیت‌ها را در کشورهای ضعیف، براندازی و ساقط کردن حاکمیت دانست و تاکید کرد: اما دشمن در کشورهایی که قوی تر هستند نمی تواند به براندازی دست پیدا کند، اما این اقدامات در برنامه‌های پیش رو سبب می شود امتیازاتی برای اهداف خود داشته باشند و به این بهانه به خواسته‌های خود دست یابند.</p>
      <p>امام جمعه بندرانزلی با تاکید بر لزوم هوشیاری و بصیرت مردم و مسئولان، افزود: توطئه‌ها و طراحی دشمنان به صورت ویژه در رابطه با خط مقاومت است بنابراین باید آسیب شناسی شود تا آمادگی لازم برای این نوع حوادث را داشته باشیم.</p>
      <p>وی با بیان اینکه متاسفانه برخی مسئوللن مربوطه به‌رغم اهمیت این مسئله به آن بی توجهی می کنند، گفت: فضای مجازی حتی در خود کشورهای مختلف اروپایی و غربی کنترل می شود چه برسد به اینکه آموزش خراب کاری و آتش زدن و غارت کردن از طریق این فضا نیز به عده‌ای داده شود.</p>
      <p>شمس الدین با اشاره به اینکه برخی از نمایندگان به دنبال ارائه لایحه‌ای به مجلس برای جلوگیری از قطع اینترنت در شرایط خاص هستند، تصریح کرد: تا زمانی که چنین افکار نفوذی در بدنه اجرایی کشور وجود دارد زمینه برای سو استفاده دشمنان فراهم می شود. دستگاه قضا باید با این افراد که بر خلاف نظام و انقلاب حرکت می کنند، برخورد کند.</p>
      <p>وی عدم کنترل فضای مجازی را حربه ای برای ضربه زدن دشمن به کشور دانست و ادامه داد: مسئولین باید به وظیفه خود که ایجاد شبکه ملی اطلاعات است در کوتاه ترین زمان عمل کنند.</p>
      <p>حجت الاسلام شمس الدین با تاکید بر اینکه با ایجاد شبکه ملی اطلاعات، رونق اقتصادی در کشور به شدت افزایش می یابد و بیکاری بخش قابل توجهی از جوانان قابل برطرف شدن است، تصریح کرد: این اقدام همچنین سالم سازی فضای مجازی که نکته بسیار مهم فکری و تربیتی برای جامعه ما است را به دنبال خواهد داشت.</p>
    </article>
  </body>
</html>