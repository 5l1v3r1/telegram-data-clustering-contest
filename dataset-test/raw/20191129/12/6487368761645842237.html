<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/fogyokura/nyirokmasszazs-nyirokdrenazs-fogyas/"/>
    <meta property="og:site_name" content="FEMINA"/>
    <meta property="article:published_time" content="2019-11-29T12:20:05+00:00"/>
    <meta property="og:title" content="Fogyasztó nyirokmasszázs - Élénkíti az anyagcserét, és cellulitisz ellen is jó"/>
    <meta property="og:description" content="A nyirokmasszázs hatékonyan csökkenti a nyirokpangás által okozott tüneteket, mint például a narancsbőrt."/>
  </head>
  <body>
    <article>
      <h1>Fogyasztó nyirokmasszázs - Élénkíti az anyagcserét, és cellulitisz ellen is jó</h1>
      <h2>A nyirokmasszázs hatékonyan csökkenti a nyirokpangás által okozott tüneteket, mint például a narancsbőrt.</h2>
      <address><time datetime="2019-11-29T12:20:05+00:00">29 Nov 2019, 12:20</time> by <a rel="author">Vágó Júlia</a></address>
      <p>A nyirokmasszázs, más néven nyirokdrenázs egy olyan masszázsfajta, aminek célja a nyirokkeringés aktiválása az egész testben, ezáltal a feleslegesen felgyülemlett salak- és méreganyagok kiürítése a szervezetből, elősegítve ezzel a kívánt testsúly elérését.</p>
      <p>A nyirok drainage-nek nevezett technikát - ami folyadékelvezetést jelent - a '30-as években fejlesztette ki dr. Emil Vodder dán masszázsterapeuta és felesége. Lényege, hogy pumpáló, nyomkodó mozdulatokkal nyomást fejtenek ki a nyirokrendszerre, aminek hatására a szervezetben beindul a nyiroknedvek vándorlása. A keringés aktiválásával a vérkeringés élénkül, a felhalmozott salakanyagok ezáltal gyorsabban bekerülnek a véráramba, onnan a májba és a vesékbe, majd hamarabb választódnak ki, és távoznak a szervezetből. Az anyagcsere gyorsul, a méregtelenítés hatására pedig erősödik az immunrendszer is.</p>
      <h3>Nyirokmasszázzsal a cellulitisz ellen</h3>
      <p>A narancsbőr kialakulásának egyik fő oka a rendszertelen, zsíros táplálkozásban, a genetikai hajlamban, valamint az anyagcsere felborulásában keresendő, másik fő oka a nyirokkeringés zavara. A nyirokdrenázs arra jó, hogy elvezesse a nyirokfolyadékot, és csökkentse a szöveti ödémákat, azaz duzzanatokat. Fogyókúrázóknak jó hír, hogy mivel a nyirokmasszázs stimulálja a zsírszöveteket, így könnyebben meg lehet szabadulni a pluszkilóktól is.</p>
      <figure>
        <img src="https://kep.cdn.indexvas.hu/1/0/3025/30257/302571/30257107_67715958cd4446b234c44315230bdcca_wm.jpg"/>
      </figure>
      <p>A nyirokmasszázs jótékonyan hat az idegrendszerre is: javítja a közérzetet, nyugtat, ellazít, energetizál, és biztosítja a pihentető alvást. Pajzsmirigybetegség, daganatos betegség, valamint láz, asztma és alacsony vérnyomás esetén azonban nem ajánlott.</p>
      <h3>A nyirokmasszázs menete</h3>
      <p>A nyirokmasszázs kivitelezése nagyjából másfél óráig tart, és legkorábban 8-10 kezelés múlva látható és tapintható eredmény.<br/><br/>A nyirokdrenázs-technika alkalmazásakor a masszőr enyhe csavaró, pumpáló fogásokat alkalmaz, ami a nyirokelvezetést segíti elő. Minden fogás nyomó és lazító fázisból áll.</p>
      <p>A masszázs a nyaki nyirokcsomóktól, a kulcscsonti ároktól indul, innen halad az arc, a fül, a tarkó és a nyak irányába. A hónaljnál, illetve a karoknál, az alkarnál, az ujjaknál folytatódik, majd a mellkason, a csípőn, a derékon és a hason át vezet a lábak irányába, egészen a bokáig és lábujjakig. A nyirokdrenázs a háti nyirokcsomóknál fejeződik be.<br/><br/>A nyirokmasszázs nem könnyű technika, így, ha biztosra akarsz menni, válassz egy jó masszőrt. Egy óra nagyjából 6 500 forintba kerül, azonban ha nem szeretnél pénzt költeni rá, te magad is elvégezheted otthon, azonban néhány általad elérhetetlen terület, mint például a hát ki fog maradni a gyúrásból. A nyirokmasszázs alapmozdulatai a szív felé haladó, pumpáló nyomások. Olyan erőhatással dolgozz, hogy az még ne legyen kellemetlen számodra.</p>
      <figure>
        <img src="https://kep.cdn.indexvas.hu/1/0/3025/30257/302571/30257161_c6ceee482c0f1d86acd1c2792c618767_wm.jpg"/>
      </figure>
      <h3>Mire figyelj a nyirokmasszázsnál?</h3>
      <p>A nyirokmasszázs előtti és utáni napokban mindenképp figyelj a bő folyadékbevitelre. Az anyagcsere élénkítésével nagyobb mennyiségű székleted lehet, amiben nyák jelentkezhet.</p>
      <h3>Fogyasztó masszázs házilag</h3>
      <p>A legtöbben, amikor diétázni kezdenek, hirtelen több rostot visznek be, mint amennyit korábban megszoktak. Ez puffadással járhat, amitől akkor is nagyobbnak tűnhet a hasad, ha egyébként fogytál. Többek között ezt segít megszüntetni a hasi masszázs, de ezenfelül a keringés és a bélmozgás élénkítésében is támogat.</p>
      <figure>
        <img src="https://kep.index.hu/1/0/1830/18300/183003/18300363_1121195_6672c5d29bc85aa27ee27f5beb2a037b_wm.jpg"/>
        <figcaption>
          <a href="https://femina.hu/fogyokura/fogyaszto-masszazs-hazilag/">Nézegess képeket! 10 kép<br/><b>Fogyasztó masszázs házilag: 10 pont, amit ha megnyomsz, élénkíted az anyagcseréd</b></a>
        </figcaption>
      </figure>
      <p>
        <i>Borító-és ajánlóképek: Getty Images Hungary</i>
      </p>
    </article>
  </body>
</html>