<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805264/%D8%B9%D8%AF%D9%85-%DA%A9%D9%86%D8%AA%D8%B1%D9%84-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%AD%D8%B1%D8%A8%D9%87-%D8%A7%DB%8C-%D8%A8%D8%B1%D8%A7%DB%8C-%D8%B6%D8%B1%D8%A8%D9%87-%D8%B2%D8%AF%D9%86-%D8%AF%D8%B4%D9%85%D9%86-%D8%A8%D9%87-%DA%A9%D8%B4%D9%88%D8%B1-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:02:51+00:00"/>
    <meta property="og:title" content="عدم کنترل فضای مجازی حربه‌ای برای ضربه زدن دشمن به کشور است"/>
    <meta property="og:description" content="ایسنا/گیلان امام جمعه بندرانزلی گفت: عدم کنترل فضای مجازی حربه ای برای ضربه زدن دشمن به کشور است؛ مسئولین باید وظیفه شان که ایجاد شبکه ملی اطلاعات است را هرچه زودتر انجام دهند چون علاوه بر اینکه منافع زیادی برای کشور دارد، یک زیرساخت راهبردی برای کشور است و از خروج سرمایه ملی ما جلوگیری می‌کند."/>
  </head>
  <body>
    <article>
      <h6 class="kicker">امام جمعه بندرانزلی:</h6>
      <h1>عدم کنترل فضای مجازی حربه‌ای برای ضربه زدن دشمن به کشور است</h1>
      <address><time datetime="2019-11-29T12:02:51+00:00">29 Nov 2019, 12:02</time> by <a rel="author">مریم قربانپور</a></address>
      <p>ایسنا/گیلان امام جمعه بندرانزلی گفت: عدم کنترل فضای مجازی حربه ای برای ضربه زدن دشمن به کشور است؛ مسئولین باید وظیفه شان که ایجاد شبکه ملی اطلاعات است را هرچه زودتر انجام دهند چون علاوه بر اینکه منافع زیادی برای کشور دارد، یک زیرساخت راهبردی برای کشور است و از خروج سرمایه ملی ما جلوگیری می‌کند.</p>
      <p>حجت الاسلام والمسلمین سید عبدالجواد شمس الدین در خطبه های نماز جمعه بندرانزلی ضمن تبریک هفتم آذر روز نیروی دریایی جمهوری اسلامی، اظهار کرد: روز بسیار مهم و مبارک نداجا که پشت سر گذاشتیم یادآور عملیات مروارید و رویارویی دلاورمردان نیروی دریایی در ناوچه پیکان با دشمنان است؛ پس از دفاع مقدس نیز رشادت‌های این سپیدپوشان در کنار سایر نیروهای ارتش کشور در حفاظت و حراست از مرزهای کشور و ایجاد بازدارندگی در مقابل تهدیدات خارجی به گونه‌ای است که دشمنان و استکبار جهانی حتی تصور و جرات تهدید نظامی علیه جمهوری اسلامی را در سر نمی توانند داشته باشند.</p>
      <p>امام جمعه بندرانزلی با تاکید بر اینکه این اقتدار نظامی صرف یک ادعا و شعار نیست بلکه یک حقیقت و واقعیت در این نظام مقدس الهی است که بر آمده از توان تمام نیروهای نظامی و انتظامی ما خصوصا در عرصه دریا است، افزود: این نیرو توانسته از حیث اقتصادی و تامین منافع ملی در مراودات تجارت دریایی اعم صادرات و واردات بدرخشد و همچنین در زمینه تجهیزات به روز که به دست نیروهای توانمند کشور ایجاد شده پیشرفت کند.</p>
      <p>حجت الاسلام والمسلمین شمس الدین به مبحث تصمیمات اتخاذ شده در راستای تنظیم و مدیریت مصرف بنزین در کشور به عنوان موضوعی که در رسانه ها مکرر مطرح می شود اشاره و تصریح کرد: در این رابطه مباحث فراوانی مطرح شده اما هرچه از این تصمیم فاصله می گیریم مسئولین مربوطه توجیهاتی می آورند که برخی غیرمستدل و قابل تامل اند؛ در اینکه اصل این حرکت لازم و ضروی است هیچ شکی وجود ندارد چون ضروری است مصرف بنزین و سایر حامل های انرژی مدیریت شود ولی آنچه مطرح می باشد شیوه اجرا، قیمت گذاری، آماده سازی فضا و در نظر گرفتن پیامدهای این اقدام است.</p>
      <p>امام جمعه بندرانزلی به اغتشاشات و شرارت‌های عوامل مزدور، منافقین، سلطنت طلب ها و ارازل اوباش در شهرهای کشور و آسیب های این اتفاق اشاره و نکاتی در این رابطه مطرح کرد: از آسیب های این اتفاق باید عبرت گرفت و از آنها غافل نشد؛ این نکته قابل توجه است که در شرایط امروز دنیا و با پیشرفت هایی که حاصل شده و فضاهایی که در کشورها پدید آمده، نوع جنگ ها تغییر کرده و دیگر جنگ، فقط جنگ نظامی نیست بلکه رسانه ای است.</p>
      <p>حجت الاسلام والمسلمین شمس الدین خاطرنشان کرد: به زعم کارشناسان جنگ رسانه ای نسل چهارم جنگ هاست؛ این جنگی که امروزه انجام می شود در همه عرصه هاست و در خانه و زندگی همه‌ی انسانها ورود کرده و به شکل نامحسوسی در زمینه‌های فرهنگی، اعتقادی، سیاسی و دینی افراد نفوذ پیدا می کند و آنها را مورد هجمه قرار می دهد.</p>
      <p>خطیب جمعه بندرانزلی ادامه داد: دشمن پس از این اقدام، منتظر یک فرصت بود تا این هجمه ها را به صورت سازمان یافته و با شیوه/ های فناوری اطلاعات توسط عوامل داخلی و خودفروخته  اش در هر کشوری به میدان بیاورد؛ اقدامی که اخیرا در لبنان، عراق و ایران انجام شد که هر سه در یک سطح با استفاده از موضوعات مختلف نارضایتی های مردم در یک مدت محدود و کوتاه حجم عظیمی از شرارت ها، خسران و هجمه ها را وارد کرده و به جان و مال مردم رحم نیز نکردند.</p>
      <p>وی هدف این نوع فعالیت ها را در کشورهای ضعیف، براندازی و ساقط کردن حاکمیت دانست و تاکید کرد: اما دشمنان در کشورهایی که قوی تر هستند نمی توانند به براندازی دست پیدا کنند، اما این اقدامات در برنامه های پیش رو سبب می شود امتیازاتی برای اهداف پیش رویشان داشته باشند تا به این بهانه، اگر فردا در انتخابات گفتند فلان کار را انجام ندهید، اگر FATF تصویب نشود و یا اینکه اگر مجددا مذاکره با آمریکا انجام نشود دوباره اینگونه حوادث را ایجاد کنند.</p>
      <p>امام جمعه بندرانزلی با تاکید بر اینکه باید مردم و مسئولین با دقت اوضاع و شرایط کشور خودمان و کشورهای مجاور را رصد و مراقبت کنند، ادامه داد: این توطئه ها و طراحی های دشمنان به صورت خاص در رابطه با خط مقاومت است بنابراین باید آسیب شناسی شود تا آمادگی لازم برای این نوع حوادث را داشته باشیم؛ بیشترین سهم در زمینه سازی برای این نوع حوادث و دروغ پراکنی هایی که انجام می شود، آموزش به افراد، القا دیدگاه دشمنان در جامعه، ایجاد التهاب، شعله ور کردن و مدیریت آن است که همه اینها از طریق ماهواره و شبکه های مجازی میسر می شود.</p>
      <p>حجت الاسلام والمسلمین شمس الدین تاکید کرد: عدم کنترل فضای مجازی حربه ای برای ضربه زدن دشمن به کشور است؛ مسئولین باید وظیفه شان که ایجاد شبکه ملی اطلاعات است را هرچه زودتر انجام دهند چون منافع زیادی برای کشور دارد، یک زیرساخت راهبردی برای کشور است، از خروج سرمایه ملی ما جلوگیری می کند و هزینه مصرف اینترنت و فضای مجازی تحت شبکه ملی اطلاعات برای مصرف کننده ها بسیار ارزان در می آید؛ از ویژگی های دیگر این طرح است که جلوی حملات دشمنان از لحاظ فنی و سایبری را می گیرد بنابراین باید جلوی این خطر را با این شبکه ملی اطلاعات بگیرند و از تسلط دشمن بر فضای اطلاعاتی کشور جلوگیری کنند.</p>
      <p>وی با تاکید بر اینکه با ایجاد شبکه ملی اطلاعات، رونق اقتصادی در کشور به شدت افزایش پیدا می کند و بیکاری بخش قابل توجهی از جوانان قابل برطرف شدن است، تصریح کرد: این اقدام همچنین سالم سازی فضای مجازی که نکته بسیار مهم فکری و تربیتی برای جامعه ماست را به دنبال خواهد داشت و اگر صورت پذیرد اقتدار سایبری کشور را نشان می دهد، در غیر اینصورت هر زمانی کشور ما در معرض اینگونه تهدیدات و فضاسازی ها خواهد بود.</p>
      <p>امام جمعه بندرانزلی همچنین با تاکید بر اینکه در رابطه با مسائل شهری و مدیریت شهری مشکلات فراوانی داریم، اظهار کرد: آنچه که باید متناسب با زمان در بندرانزلی انجام می شد، صورت نگرفت و گامی در راستای کاهش نقایص و کاستی ها برداشته نشد و توقع ما از مسئولین این است که مشکلات را حل کنند؛ در رابطه با مسئله تصرفات غیر قانونی اراضی، تالاب و ساخت و سازهای غیر مجاز و صدور اسناد مالکیت مشکلات و فساد هایی وجود دارد و در این راستا جلساتی توسط دستگاه قضایی برگزار شده اما تاکنون در این رویه تغییری محسوس نیست؛ برخی مجموعه های متولی فعالیت های اقتصادی شهرستان مبتلا به برخی تخلفات و مفاسد اند که باید هرچه سریعتر برطرف شود.</p>
      <p>انتهای پیام</p>
    </article>
  </body>
</html>