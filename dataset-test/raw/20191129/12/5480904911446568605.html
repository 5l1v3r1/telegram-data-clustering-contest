<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-desitce-sportovce-roku-nechybi-obhajkyne-vitezstvi-ledecka/1826711?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="V desítce Sportovce roku nechybí obhájkyně vítězství Ledecká"/>
    <meta property="og:description" content="Praha - Obhájkyně prvenství snowboardistka Ester Ledecká nechybí ve finálové desítce 61. ročníku ankety Sportovec roku České republiky, kterou svými hlasy vybrali členové Klubu sportovních novinářů. Mezi elitu se dostalo pět mužů a pět žen, z toho pět mistrů světa. Dvojí zastoupení mají tenis a snowboarding. Vedle Ledecké jsou v užším výběru mezi jednotlivci další dva bývalí vítězové ankety rychlobruslařka Martina Sáblíková a judista Lukáš Krpálek a také dva úplní nováčci basketbalista Tomáš Satoranský a tenistka Barbora Strýcová."/>
  </head>
  <body>
    <article>
      <h1>V desítce Sportovce roku nechybí obhájkyně vítězství Ledecká</h1>
      <address><time datetime="2019-11-29T12:26:00+00:00">29 Nov 2019, 12:26</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Obhájkyně prvenství snowboardistka Ester Ledecká nechybí ve finálové desítce 61. ročníku ankety Sportovec roku České republiky, kterou svými hlasy vybrali členové Klubu sportovních novinářů. Mezi elitu se dostalo pět mužů a pět žen, z toho pět mistrů světa. Dvojí zastoupení mají tenis a snowboarding. Vedle Ledecké jsou v užším výběru mezi jednotlivci další dva bývalí vítězové ankety rychlobruslařka Martina Sáblíková a judista Lukáš Krpálek a také dva úplní nováčci basketbalista Tomáš Satoranský a tenistka Barbora Strýcová.</p>
      <p>Podle abecedního pořadí tvoří desítku Krpálek, Ledecká, sportovní lezec Adam Ondra, hokejista David Pastrňák, tenistka Karolína Plíšková, vodní slalomář Jiří Prskavec, Sáblíková, snowboardistka Eva Samková, Satoranský a Strýcová.</p>
      <p>Do užšího výběru tří kolektivů se dostali stejně jako vloni čeští basketbalisté, kteří překvapili šestým místem na mistrovství světa v Číně. Za postup na evropský šampionát si vysloužila nominaci fotbalová reprezentace a hlasující zaujali i fotbalisté Slavie, kteří na domácí scéně ovládli ligu i pohár a na mezinárodním poli došli na jaře do čtvrtfinále Evropské ligy a na podzim hráli skupinu Ligy mistrů.</p>
      <p>Anketa na rozdíl od loňského ročníku tentokrát nemá jasného favorita. Ve výběru je pět světových šampionů. Sáblíková, vítězka ankety z let 2007, 2009 a 2010, získala na rychlobruslařském šampionátu dokonce tři zlaté medaile (víceboj, 3000 a 5000 metrů). Judista Krpálek, který se stal Sportovcem roku jako poslední mužský zástupce v prosinci 2016, triumfoval na MS v těžké váze nad 100 kilogramů, Ondra v lezení na obtížnost, Samková ve snowboardcrossu a Prskavec mezi kajakáři.</p>
      <p>Obhájkyně anketního prvenství Ledecká vyhrála Světový pohár v paralelních disciplínách na snowboardu a opět závodila i v alpském lyžování. Tenistka Plíšková zakončila rok jako druhá hráčka žebříčku dvouhry, Strýcová pak dokonce jako jednička ve čtyřhře.</p>
      <p>Zbylí dva členové elitní desítky zastupují kolektivní sporty. Hokejista Pastrňák došel s Bostonem do finále Stanley Cupu a v této sezoně vládne střelcům zámořské NHL. Satoranský s basketbalisty obsadil na světovém šampionátu šesté místo a jako jediný Čech hraje severoamerickou NBA.</p>
      <p>Spolu se Strýcovou jsou jedinými dvěma nováčky v desítce. Maximem Satoranského bylo loňské 14. místo, Strýcová, která ve dvouhře letos došla do svého prvního grandslamového semifinále ve Wimbledonu, skončila dosud nejvýše na 13. pozici v roce 2016. Už pětkrát ale byla členkou vítězného kolektivu - fedcupové reprezentace.</p>
      <p>Z loňské desítky zůstali mezi elitou Pastrňák, Ledecká, Sáblíková a Samková. Na prvním nepostupovém místě skončila tenistka Petra Kvitová, které scházelo na desáté místo 29 bodů.</p>
      <p>V prvním kole hlasovalo 210 členů Klubu sportovních novinářů, druhé kolo potrvá do čtvrtka. Slavnostní vyhlášení ankety se uskuteční 20. prosince v pražském hotelu Hilton.</p>
      <h3>1. kolo ankety Sportovec roku 2019:</h3>
      <p><b>Finalisté</b> (řazeno abecedně): Lukáš Krpálek (judo), Ester Ledecká (snowboarding a alpské lyžování), Adam Ondra (sportovní lezení), David Pastrňák (hokej), Karolína Plíšková (tenis), Jiří Prskavec (vodní slalom), Martina Sáblíková (rychlobruslení), Eva Samková (snowboarding), Tomáš Satoranský (basketbal), Barbora Strýcová (tenis).</p>
      <p><b>Další pořadí:</b> 11. Petra Kvitová (tenis) 415 b., 12. Tomáš Souček (fotbal) 366, 13. Markéta Davidová (biatlon) 326, 14. Josef Dostál (kanoistika) 137, 15. Markéta Vondroušová (tenis) 137, 16. Martin Šonka (letecká akrobacie) 116, 17. Tomáš Nýdrle (sportovní střelba) 109, 18. Zdeněk Štybar (cyklistika) 109, 19. Jaromír Jágr 80, 20. Jakub Voráček (oba hokej) 64, 21. Ondřej Kolář (fotbal) 60, 22. Amálie Hilgertová 59, 23. Vít Přindiš (oba vodní slalom) 59, 24. Alex Král (fotbal) 53, 25. Tomáš Bábek (cyklistika) 44.</p>
      <h3>Kolektiv roku:</h3>
      <p><b>Finalisté</b> (řazeno abecedně): basketbalisté ČR, fotbalisté ČR, fotbalisté Slavie Praha.</p>
      <p><b>Další pořadí:</b> 4. basketbalistky USK Praha 71, 5. hokejisté ČR 45, 6. baseballisté ČR 35, 7. hlídka ČR 3xK1 slalom (Prskavec, Přindiš, Hradilek) 27, 8. štafeta běžců na 4x100 metrů (Stromšík, Veleba, Jirka, Záleský) 15.</p>
    </article>
  </body>
</html>