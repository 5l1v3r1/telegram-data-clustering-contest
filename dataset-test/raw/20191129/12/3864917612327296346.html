<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2828000-ostrozka-akademia-vidkrila-novij-korpus-z-41metrovou-vezeu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T12:19:00+00:00"/>
    <meta property="og:title" content="Острозька академія відкрила новий корпус з 41-метровою вежею"/>
    <meta property="og:description" content="У Національному університеті «Острозька академія» через 12 років від початку будівництва урочисто відкрили новий навчальний корпус з найвищою точкою в місті."/>
  </head>
  <body>
    <article>
      <h1>Острозька академія відкрила новий корпус з 41-метровою вежею</h1>
      <h2>У Національному університеті «Острозька академія» через 12 років від початку будівництва урочисто відкрили новий навчальний корпус з найвищою точкою в місті.</h2>
      <address>
        <time datetime="2019-11-29T12:19:00+00:00">29 Nov 2019, 12:19</time>
      </address>
      <p>Про це повідомляє <a href="https://www.rv.gov.ua/news/u-nacionalnomu-universiteti-ostrozka-akademiya-urochisto-vidkrili-novij-navchalnij-korpus">пресслужба</a> Рівненської облдержадміністрації.</p>
      <p>“Будівництво приміщення в понад 10 тисяч квадратних метрів розпочали у 2007 році. З того часу звели чотириповерхову будівлю навчального корпусу з підвальним приміщенням, де розміщена картинна галерея, гардероб. Також є мансардний поверх. На території нового корпусу побудована вежа висотою 41 метр. До слова, це найвища точка в Острозі”, - йдеться в повідомленні.</p>
      <figure>
        <img src="https://static.ukrinform.com/photos/2019_11/1575033636-318.jpg"/>
      </figure>
      <p>Крім того, добудова включає в себе триповерховий адміністративний корпус, котельню і трансформаторну підстанцію. Також <a href="https://www.ukrinform.ua/tag-budivnictvo">будівельники</a> змонтували найсучаснішу вентиляційну систему. Тут передбачені 2 пасажирських ліфти та 1 вантажопасажирський. До будівлі підведені усі комунікації. Важливо, що корпус доступний для маломобільних груп населення, зазначили в ОДА.</p>
      <figure>
        <img src="https://static.ukrinform.com/photos/2019_11/1575033658-110.jpg"/>
      </figure>
      <p>Ректор навчального закладу Ігор Пасічник наголосив, що подібного корпусу в Україні не має жоден ВНЗ.</p>
      <p>«Острозька академія отримала найновіше мультимедійне, комп'ютерне і програмне забезпечення. Також у новому корпусі прозорі скляні двері аудиторій, такий собі відкритий простір, де видно, як хто працює. Сьогодні новий корпус закладу - гордість Рівненщини!», - прокоментував Пасічник.</p>
      <figure>
        <img src="https://static.ukrinform.com/photos/2019_11/1575033676-849.jpg"/>
      </figure>
      <p>Вартість будівництва становить понад 125,3 млн грн, з яких 75 - це кошти державного бюджету, решта - допомога меценатів.</p>
      <p>Національний університет "Острозька академія" надає освітні послуги з одержанням вищої освіти на рівні кваліфікаційних вимог до бакалавра, магістра, у т.ч. для іноземних громадян. Тут діє п'ять факультетів та Інститут права ім.І.Малиновського, 5 наукових шкіл, студенти навчаються на 19 престижних спеціальностях. Всього навчається 2 тис. 557 студентів.</p>
      <figure>
        <img src="https://static.ukrinform.com/photos/2019_11/1575033700-772.jpg"/>
      </figure>
      <p>Заклад уклав 83 угоди про співпрацю з закордонними партнерами, є членом Європейської асоціації університетів, Консорціуму українських університетів та Варшавського університету, Східноєвропейської мережі університетів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2803126-v-ostrozi-mozna-bude-pogortati-starodruki-na-plansetah.html">В Острозі можна буде погортати стародруки на планшетах</a>
      </blockquote>
      <p>Сьогодні університет має збудоване за європейськими зразками академічне містечко, спортивні комплекси, відреставровані навчальні приміщення. Для потреб студентів функціонує 10 гуртожитків, загальна кількість їх мешканців становить понад 1 тис. чол.</p>
      <p>
        <i>Фото: rv.gov.ua</i>
      </p>
    </article>
  </body>
</html>