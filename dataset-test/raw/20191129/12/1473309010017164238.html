<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mesec.cz/aktuality/ceska-ekonomika-zpomalila-vyplyva-to-z-nejnovejsich-dat-csu/?amp%3Butm_medium=text&amp;amp%3Butm_campaign=rss"/>
    <meta property="og:site_name" content="Měšec.cz"/>
    <meta property="article:published_time" content="2019-11-29T12:13:42+00:00"/>
    <meta property="og:title" content="Česká ekonomika zpomalila, vyplývá to z nejnovějších dat ČSÚ"/>
    <meta property="og:description" content="Podle aktuálního odhadu Českého statistického úřadu vzrostl ve třetím čtvrtletí hrubý domácí produkt o 0,4 % a meziročně o 2,5 %. Ekonomika přitom…"/>
  </head>
  <body>
    <article>
      <h1>Česká ekonomika zpomalila, vyplývá to z nejnovějších dat ČSÚ</h1>
      <address><time datetime="2019-11-29T12:13:42+00:00">29 Nov 2019, 12:13</time> by <a rel="author">Lenka Kašparová</a></address>
      <p>Podle aktuálního odhadu <a href="https://www.mesec.cz/adresar/cesky-statisticky-urad/">Českého statistického úřadu</a> vzrostl ve třetím čtvrtletí hrubý domácí produkt o 0,4 % a meziročně o 2,5 %. Ekonomika přitom rostla díky domácí i zahraniční poptávce. Zpřesněná data o HDP potvrdila, že česká ekonomika ve třetím čtvrtletí zpomalila a toto zpomalení bylo nepatrně menší, než ukazovala předběžná data</p>
      <p><i>Ekonomika zpomalila na mezičtvrtletní tempo růstu 0,4 % z předchozího růstu o 0,6 %. V příštím roce čekáme růst české ekonomiky tempem 2,0 %. Dnes zveřejněná data jsou argumentem proti zvyšování úrokových sazeb ČNB,</i> komentuje odhad ČSÚ Michal Brožka, analytik <a href="https://www.mesec.cz/adresar/komercni-banka/">Komerční banky</a>.</p>
      <p>Míra nezaměstnanosti ve věkové kategorii 15 až 64, očištěná od sezónních vlivů, v říjnu dosáhla 2,2 % a meziročně se zvýšila o 0,1 %. Míra nezaměstnanosti mužů očištěná od sezónních vlivů byla 1,8 %, míra nezaměstnanosti žen 2,7 %.</p>
      <p><i>V posledním období od února roste nezaměstnanost žen, přesto zůstává jedna z nejnižších v Evropské unii. Dlouhodobější trendy ukazují, že se ženy stále více zapojují na trhu práce, roste u nich zaměstnanost a ekonomická aktivita,</i> říká Dalibor Holý, ředitel odboru statistiky trhu práce a rovných příležitostí ČSÚ.</p>
      <p>Míra zaměstnanosti, tedy počet pracujících osob, je dle věkových kategorií následující: ve věku 15–29 let (očištěno od sezónních vlivů) pracovalo 48,2 % lidí, ve věku 30–49 let pracovalo 88,1 % lidí a ve věkové kategorii 50–64letých pracovalo 76,3 % lidí.</p>
    </article>
  </body>
</html>