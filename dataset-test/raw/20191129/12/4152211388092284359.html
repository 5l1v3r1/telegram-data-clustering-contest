<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/entertainment/news/596941/%E0%A6%97%E0%A6%B2%E0%A7%8D%E0%A6%AA%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A7%9F%E0%A7%8B%E0%A6%9C%E0%A6%A8%E0%A7%87-%E0%A6%87%E0%A6%AE%E0%A6%B0%E0%A6%BE%E0%A6%A8-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%B6%E0%A6%BE%E0%A7%9F%E0%A6%B2%E0%A6%BE-%E0%A6%B8%E0%A6%BE%E0%A6%AC%E0%A6%BF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="গল্পের প্রয়োজনে ইমরান, সঙ্গে শায়লা সাবি"/>
    <meta property="og:description" content="গল্প কিংবা চিত্রনাট্যের প্রয়োজনে অভিনয়শিল্পীদের অনেক কিছুই করতে ও পরতে হয় ক্যামেরার সামনে। যার সঙ্গে বাস্তবে হয় তো কোনও মিলই থাকে না।সংগীতশিল্পী ইমরানের বেলাতেও এবার তেমন কিছু ঘটলো। গল্পের প্রয়োজনে তাকে প্রথমবারের মতো ক্যামেরার সামনে আসতে হলো লুঙ্গি পরে। কারণ, এখানে তাকে দেখা যাবে..."/>
  </head>
  <body>
    <article>
      <h1>গল্পের প্রয়োজনে ইমরান, সঙ্গে শায়লা সাবি</h1>
      <address><time datetime="2019-11-29T12:26:00+00:00">29 Nov 2019, 12:26</time> by <a rel="author">বিনোদন রিপোর্ট</a></address>
      <figure>
        <img src="https://cdn.banglatribune.com/contents/cache/images/500x0x1/uploads/media/2019/11/29/40f6c89252967c32642e03c3f682663b-5de10f0d9a015.jpg"/>
        <figcaption>গানটির দৃশ্যে ইমরান ও শায়লা সাবি</figcaption>
      </figure>
      <p><b>গল্প কিংবা চিত্রনাট্যের প্রয়োজনে অভিনয়শিল্পীদের অনেক কিছুই করতে ও পরতে হয় ক্যামেরার সামনে। যার সঙ্গে বাস্তবে হয় তো কোনও মিলই থাকে না।</b><br/>সংগীতশিল্পী ইমরানের বেলাতেও এবার তেমন কিছু ঘটলো। গল্পের প্রয়োজনে তাকে প্রথমবারের মতো ক্যামেরার সামনে আসতে হলো লুঙ্গি পরে। কারণ, এখানে তাকে দেখা যাবে গ্রামের এক প্রেমিক যুবকের চরিত্রে। এতে তার নায়িকা হিসেবে আছেন চিত্রনায়িকা শায়লা সাবি। <br/>তার মানে এই নয়, সিনেমা করছেন সংগীতশিল্পী ইমরান মাহমুদুল! এবারও বিশেষ একটি গানের ভিডিও নিয়ে হাজির হচ্ছেন তিনি।<br/>সম্প্রতি আশুলিয়ায় শুটিং শেষ হওয়া এই গানটির শিরোনাম ‌‘কি জ্বালা দিলা তুমি’। রবিউল ইসলাম জীবনের কথায় গাওয়ার পাশাপাশি গানটির সুর-সংগীত করেছেন ইমরান নিজেই। সিডি চয়েসের প্রযোজনায় ভিডিওটি নির্মাণ করেছেন সৈকত রেজা। <br/>কাজটি প্রসঙ্গে ইমরান বলেন, ‍‘গানটি আধুনিক হলেও ভেতরে হালকা ফোক আবহ আছে। গানের কথার সঙ্গে মিল রেখেই গ্রামীণ পরিবেশে ভিডিওটির শুটিং হয়েছে। মজার বিষয় হচ্ছে ভিডিওর কিছু দৃশ্যে আমি লুঙ্গি পরে অভিনয় করেছি। গল্পের প্রয়োজনে এমনটা করা। শায়লা সাবির সঙ্গে এটি আমার প্রথম কাজ। সব মিলিয়ে বছরের শুরুতে ভক্তরা ভালো একটি উপহার পেতে যাচ্ছেন।’</p>
      <footer>/এমএম/</footer>
    </article>
  </body>
</html>