<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rainews.it/dl/rainews/articoli/firenze-visita-tattile-museo-archeologico-be5139b4-a5c1-4c5d-ab92-33d1e5389c93.html"/>
    <meta property="og:site_name" content="rainews"/>
    <meta property="article:published_time" content="2019-11-29T12:01:00+00:00"/>
    <meta property="og:title" content="Firenze, visita guidata tattile al museo archeologico"/>
    <meta property="og:description" content="Per la Giornata internazionale dei diritti delle persone con disabilità"/>
  </head>
  <body>
    <article>
      <h1>Firenze, visita guidata tattile al museo archeologico</h1>
      <h2>Per la Giornata internazionale dei diritti delle persone con disabilità</h2>
      <address>
        <time datetime="2019-11-29T12:01:00+00:00">29 Nov 2019, 12:01</time>
      </address>
      <p>I disabili visivi a Firenze avranno l’opportunità di visitare il Museo archeologico nazionale per mezzo di un’iniziativa curata dai Servizi educativi e didattici.<br/><br/>Si tratta di una visita guidata tattile in programma il 3 dicembre.<br/><br/>La visita è gratuita, occorre prenotare per telefono allo 055.580319 dell’Uici. Si formano gruppi di massimo 5 persone. Il tour guidato dura un’ora e mezza; tre le fasce orarie: 10.30, 12.30 e 15.<br/><br/>Sarà in concomitanza con la Giornata internazionale dei diritti delle persone con disabilità.<br/><br/>Il titolo dell’iniziativa è: “L’arte eè il tempo dei sensi. La scoperta multisensoriale dell’archeologia del Maf. Il banchetto funerario e la rappresentazione del Mito in Etruria.”<br/><br/>La visita valorizzerà anche la “lettura” tattile della narrazione figurativa di alcune storie del Mito classico, realizzata con la tecnica del bassorilievo sulla cassa di tali urne, cercando di interpretarne e comprenderne il significato funerario.<br/><br/>La visita guidata tattile riservata al pubblico con disabilità visive è orientata alla variegata Collezione di urne etrusche del MAF e volta ad “esplorare” la consueta iconografia del defunto in atteggiamento conviviale, colta nei vari dettagli cronologici, stilistico-compositivi, di qualità di esecuzione e conservazione.<br/><br/>Come esemplificazione del cosiddetto  “vasellame da mensa” che corredava le tavole di Greci ed Etruschi, nell’antico costume sociale del Symposio, sarà interessante, inoltre, poter prendere in mano i vasi della “Collezione di Confronto” del MAF. Copie delle più consuete forme vascolari del mondo greco classico permetteranno, infatti, di entrare in confidenza con l’ampia varietà tipologica e con i loro nomi, indagandone i dettagli e le funzioni. Altri reperti ed opere scultoree, infine, contribuiranno a contestualizzare la suggestione monumentale del mondo funerario etrusco.</p>
    </article>
  </body>
</html>