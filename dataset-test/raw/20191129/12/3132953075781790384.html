<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racocatala.cat/noticia/47771/borras-acusa-aragones-deslleial-dir-presencia-torra-taula-governs-pot-no-ser-necessaria"/>
    <meta property="og:site_name" content="RacoCatalà"/>
    <meta property="article:published_time" content="2019-11-29T12:45:00+00:00"/>
    <meta property="og:title" content="Borràs acusa Aragonès de &quot;deslleial&quot; per dir que la presència de Torra a la taula de governs pot no ser necessària"/>
    <meta property="og:description" content="La portaveu de JxCAT al Congrés dels Diputats, Laura Borràs, considera &quot;molt lleig, deslleial i poc procedent en termes de lleialtat institucional&quot; el fet que el vicepresident del Govern, Pere Arag..."/>
  </head>
  <body>
    <article>
      <h1>Borràs acusa Aragonès de "deslleial" per dir que la presència de Torra a la taula de governs pot no ser necessària</h1>
      <h2>La portaveu de JxCAT veu "incomprensible" un intent de "desprestigi" de la presidència de la Generalitat que ve "d'algú que forma part del sistema de les institucions catalanes"</h2>
      <address><time datetime="2019-11-29T12:45:00+00:00">29 Nov 2019, 12:45</time> by <a rel="author" href="https://www.racocatala.cat/autor/agencia-catalana-de-noticies" target="_blank">ACN</a></address>
      <p>La portaveu de JxCAT al Congrés dels Diputats, Laura Borràs, considera "molt lleig, deslleial i poc procedent en termes de lleialtat institucional" el fet que el vicepresident del Govern, Pere Aragonès, digués aquest dimecres que "no és descartable, però tampoc necessari" que el president de la Generalitat, Quim Torra, sigui present a la taula de negociació entre governs. En una entrevista a la revista Mirall, Borràs recorda que la presidència de la Generalitat és "la institució més important del país" i "cal català l'hauria de desprestigiar". "Qui tingui la temptació de fer-ho hauria de fer una reflexió de lleialtat a les institucions pròpies", afirma Borràs, que assegura que ho veu "incomprensible" quan ve "d'algú que forma part de les institucions catalanes".</p>
      <p>Borràs fa referència a les manifestacions d'Aragonès a una entrevista a Ràdio 4 on va apuntar que no veu "necessari" que el president de la Generalitat, Quim Torra, formi part de la taula de negociació entre governs per resoldre el conflicte polític. "No és descartable però tampoc necessari. Hem de tenir flexibilitat. Si una part decideix enviar un determinat rang, l'altre part haurà d'enviar el mateix rang. És lògic en qualsevol negociació", va afirmar. Tot i així, Aragonès va apuntar que Torra "tindrà el paper que ell vulgui tenir" i que el Govern ho decidirà en cas que la taula de diàleg entre governs es pugui constituir.<br/><br/>La portaveu de JxCAT al Congrés creu que la presència de Torra és "indispensable" en aquesta negociació "per normalitzar aquest marc de represa del contacte". "Venim d'un període on el diàleg es feia amb el president i era de president a president fins que el president Sánchez es va aixecar de la taula", recorda, i "aquests darrers mesos hem vist el president Torra demanar aquesta taula de diàleg, fins i tot trucant i enviant cartes que han estat rebutjades". Per tot plegat, segons Borràs, "primer cal restablir el contacte, i per fer-ho hi ha un mínim d'educació que és el de despenjar el telèfon".<br/><br/>En aquest sentit, assegura que si s'obre una taula de negociació que ha de resoldre el conflicte polític a Catalunya hi ha de participar "tots els actors polítics, i no es pot deixar de banda a qui ostenta la presidència de la Generalitat i al principal partit independentista al Parlament de Catalunya". "Per reprendre el contacte seria bo que qui ha rebut les trucades les tornés i, després, si s'obre aquest espai de negociació hi sigui tothom". Es tracta, afegeix, que "si és de govern a govern hi siguin tots els partits que formen el govern" perquè "som un govern de coalició i hi ha d'haver els dos partits".</p>
    </article>
  </body>
</html>