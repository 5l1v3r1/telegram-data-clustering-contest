<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/lyubopitno/nova-broudkasting-grup-i-bylgarskata-nacionalna-televiziia-shte-izlychat-syvmestno-uefa-evro-2020-6102709"/>
    <meta property="og:site_name" content="Vesti"/>
    <meta property="article:published_time" content="2019-11-29T12:36:00+00:00"/>
    <meta property="og:title" content="Нова Броудкастинг Груп и Българската национална телевизия ще излъчат съвместно УЕФА ЕВРО 2020"/>
    <meta property="og:description" content="Двете медии ще покажат на зрителите всички мачове от първенството следващата година"/>
  </head>
  <body>
    <article>
      <h1>Нова Броудкастинг Груп и Българската национална телевизия ще излъчат съвместно УЕФА ЕВРО 2020</h1>
      <h2>Двете медии ще покажат на зрителите всички мачове от първенството следващата година</h2>
      <address>
        <time datetime="2019-11-29T12:36:00+00:00">29 Nov 2019, 12:36</time>
      </address>
      <p>Нова Броудкастинг Груп и Българската национална телевизия ще излъчват съвместно всички мачове от Европейското първенство по футбол – УЕФА ЕВРО 2020. Това ще е юбилеен турнир, който ознаменува 60-годишнината на състезанието. Всички български фенове на футбола ще могат да се насладят на вълнуващите двубои от 12 европейски града, всеки от които предстои да се превърне в бляскава арена на спортното събитие на годината.</p>
      <p><i>„Щастливи сме, че отново в партньорство с обществената телевизия, ще дадем шанс на многобройните футболни привърженици в България да проследят най-важното събитие следващата година. Нова Броудкастинг Груп има утвърдени позиции в предлагането на богато и качествено спортно съдържание. УЕФА ЕВРО 2020 е още едно доказателство, че медийната компания гарантира достъп на зрителите до най-атрактивните спортни първенства“</i> - коментира изпълнителният директор на Нова Броудкастинг Груп Николай Андреев.</p>
      <p>„Българската национална телевизия продължава многогодишната традиция да показва мачовете от финалите на Европейските първенства по футбол. Отново, благодарение на професионализма и опита на екипа от коментатори, редактори, репортери и оператори БНТ ще ни направи свидетели на вълнуващите битки на юбилейното първенство на Стария континент. С интересни и впечатляващи като гости студийни програми, с атрактивно и модерно представяне на всичко свързано с шампионата, ще помогнем на зрителите не само да усетят, но и да бъдат част от празника на Великата игра“ - заяви Емил Кошлуков, генерален директор на БНТ.</p>
      <p>Телевизионните канали на двете медии ще покажат на живо всички мачове от УЕФА ЕВРО 2020, което започва на 12 юни 2020 г. и ще продължи 1 месец. Своят дебют в домакинството на Европейското първенство по футбол ще направят 8 града и 7 държави. Футболните двубои ще се проведат в Лондон, Мюнхен, Рим, Баку, Санкт Петербург, Букурещ, Амстердам, Дъблин, Билбао, Будапеща, Глазгоу и Копенхаген. За първи път мачове от финалния турнир ще има на територията на Азербайджан, Русия, Румъния, Република Ирландия, Унгария, Шотландия и Дания.</p>
      <p>Опитният спортен екип на Нова Броудкастинг Груп ще предложи атрактивна студийна програма с анализи и новини от горещите точки на първенството. Домакини на студийните програми от София ще бъдат утвърдените спортни журналисти Борислав Борисов, Петър Виденов и Мирослав Арабаджиев. Сред коментаторите на футболните срещи са Георги Драгоев, Виктор Врачев, Лъчезар Пройнов, като всички журналисти от футболния екип на спортния отдел на медията ще имат възможността да коментират поне един мач.</p>
      <p>Като телевизия с опит и традиции в отразяването на големи футболни форуми, БНТ залага на своите утвърдени имена. В коментаторския екип влизат Ивайло Ангелов, Петър Василев, Стефан Георгиев и Петър Иванов. Едно от лицата на първенството в ефира на БНТ ще бъде Илия Илиев, познат на публиката от дългогодишните си изяви в Сутрешния блок на медията, както и като водещ на студийните програми за „Лига Европа“. За да бъде предадена пълноценно емоцията и обхвата на „УЕФА ЕВРО 2020“, БНТ поставя особен акцент върху собствения репортерски екип на място. Росен Станчев ще представя ежедневни репортажи от градовете, в които ще се играят мачовете.</p>
      <p>Нова Броудкастинг Груп ще предава на живо мачовете от УЕФА ЕВРО 2020 по DIEMA и NOVA, както и в каналите на DIEMA XTRA. Българската национална телевизия ще излъчи двубоите по БНТ1 и БНТ 3. Окончателната схема на мачовете, предавани на живо и на запис в каналите на Нова Броудкастинг Груп и Българската национална телевизия ще стане ясна след жребия на 2 декември 2019 г.</p>
    </article>
  </body>
</html>