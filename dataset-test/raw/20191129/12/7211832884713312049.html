<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/general/607823"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-29T12:41:00+00:00"/>
    <meta property="og:title" content="&quot;สมศักดิ์&quot;เผยซีอีโอ&quot;Forex-3D&quot;โผล่ตปท.-ยึดทรัพย์กว่า600ล้าน"/>
    <meta property="og:description" content="รมว.ยุติธรรมเผยคดีแชร์ลูกโซ่คืบหน้า &quot;แม่มณี&quot;มีผู้เสียหายมาให้ปากคำเพิ่ม 126 ราย ยึดทรัพย์แล้วกว่า130ล้าน &quot;Forex-3D&quot; ซีอีโอโผล่ตปท. ตามยึดทรัพย์กว่า600ล้าน"/>
  </head>
  <body>
    <article>
      <h1>"สมศักดิ์"เผยซีอีโอ"Forex-3D"โผล่ตปท.-ยึดทรัพย์กว่า600ล้าน</h1>
      <address><time datetime="2019-11-29T12:41:00+00:00">29 Nov 2019, 12:41</time> by <a rel="author">PostToday</a></address>
      <p>รมว.ยุติธรรมเผยคดีแชร์ลูกโซ่คืบหน้า "แม่มณี"มีผู้เสียหายมาให้ปากคำเพิ่ม 126 ราย ยึดทรัพย์แล้วกว่า130ล้าน "Forex-3D" ซีอีโอโผล่ตปท. ตามยึดทรัพย์กว่า600ล้าน</p>
      <p>นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยถึงความคืบหน้าในคดีแชร์แม่มณีและแชร์ฟอเร็กซ์ทรีดี(Forex-3D) ว่า ในส่วนของแชร์แม่มณี มีผู้เสียหายรวมกว่า 4,000 ราย ซึ่งวันนี้จะมีผู้เสียหาย เดินทางมาให้ปากคำเพิ่มเติมอีก 126 ราย ยึดทรัพย์สินได้แล้วกว่า 130 ล้าน และสำนวนคดีทั้งหมดถูกโอนมาให้กรมสอบสวนคดีพิเศษหรือดีเอสไอดำเนินการแล้ว</p>
      <p>ส่วนคดีแชร์ฟอเร็กซ์ทรีดี สามารถแยกทรัพย์สินที่ยึดได้ออกเป็น 3 กลุ่ม คือ อสังหาริมทรัพย์ จำนวน 5 รายการประกอบด้วย บ้าน คอนโด สิ่งปลูกสร้าง และที่ดิน จ.จันทบุรี และ จ.เชียงใหม่ ซึ่งมีมูลค่ารวมกว่า 380 ล้านบาท กลุ่มที่สองคือรถยนต์ 19 คันมูลค่ากว่า 89.45 ล้านบาท กลุ่มที่สามคือ รถจักรยานยนต์ 12 คัน มูลค่า 3,645,0000 บาท รวมมูลค่าทรัพย์กว่า 474 ล้านบาท ขณะเดียวกันยังตรวจสอบไปยังบุคคลที่เกี่ยวข้องรวมถึงยึดทรัพย์มาเพิ่มเติมรวมมูลค่ากว่า 600 ล้านบาท ซึ่งคดีนี้มีผู้เสียหายล่าสุดจำนวน 10,071 คน โดยยังมีผู้เสียหายเข้ามาร้องเรียนเพิ่มเติมอีกเฉลี่ยวันละ 400 ราย ส่วนการเฉลี่ยทรัพย์สินคืนให้กับผู้เสียหาย เป็นส่วนของ ปปง.ที่จะดำเนินการ</p>
      <p>สำหรับนายอภิรักษ์ ขณะนี้พบความเคลื่อนไหวอยู่ที่ฟิลิปปินส์ หรืออินโดนีเซีย และเตรียมหลบหนีต่อไปยังประเทศที่สาม คาดว่าจะมีทรัพย์สินติดตัวอยู่จำนวนหนึ่ง ส่วนเงินจะอยู่ในระบบอิเล็กทรอนิกส์ ระบบฟอเร็กซ์ หรือบัญชีธนาคารของต่างประเทศหรือไม่ ยังไม่สามารถเปิดเผยได้ ส่วนหมายจับนายอภิรักษ์ ดีเอสไอ ใช้ร่วมกันกับสำนักงานตำรวจแห่งชาติในการติดตามตัวมาดำเนินคดี ซึ่งเป็นหมายจับของศาลจังหวัดปราจีนบุรี</p>
      <p>ด้านนายปิยะศิริ วัฒนวรางกูร ผู้อำนวยการกองคดีธุรกิจการเงินนอกระบบ ดีเอสไอ เปิดเผยว่าขณะนี้ชุดสืบสวนสอบสวนอยู่ระหว่างการสืบหาทรัพย์สินที่ลงทุนในฟอเร็กซ์ทรีดี ซึ่งขณะนี้เชื่อว่าน่าจะมีทรัพย์สินอยู่ในประเทศไทยมากกว่าที่นำมาเปิดเผยในวันนี้เป็นเท่าตัวหรือมากกว่า 1,000 ล้านบาท ส่วนการที่นายอภิรักษ์จะถ่ายเททรัพย์สินไปไว้ในระบบอีเล็กทรอนิกส์หรือสกุลเงินดิจิตอลหรือไม่เป็นเรื่องที่ชุดสืบสวนสอบสวนจะดำเนินการต่อไป</p>
    </article>
  </body>
</html>