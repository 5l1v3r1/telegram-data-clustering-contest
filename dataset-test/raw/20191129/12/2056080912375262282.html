<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/29/3998857_migraciiata_kum_velikobritaniia_ot_drugi_strani_v_es/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T12:35:00+00:00"/>
    <meta property="og:title" content="Миграцията към Великобритания от други страни в ЕС удари 16-годишно дъно"/>
    <meta property="og:description" content="Нетната миграция в Обединеното кралство от други страни, членуващи в Европейския съюз - разликата между пристигнали и напуснали - е едва 48 хил. души."/>
  </head>
  <body>
    <article>
      <h1>Миграцията към Великобритания от други страни в ЕС удари 16-годишно дъно</h1>
      <address><time datetime="2019-11-29T12:35:00+00:00">29 Nov 2019, 12:35</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Нетната миграция в Обединеното кралство от други страни, членуващи в Европейския съюз - разликата между пристигнали и напуснали - е едва 48 хил. души.</p>
      <p>Това сочат данни от Националната статистическа служба на Великобритания за период от 12 месеца до юни 2019 г. Те предполагат, че дошлите (за най-малко година) са <b>едва 48 хил. души</b>. повече от напусналите.</p>
      <p>Те означават, че броят на имигриралите там от съюза е по-малък, отколкото преди присъединяването на Литва и Полша, предизвикало масова миграция към Обединеното кралство. Пикът ѝ бе през март 2015 г., когато за предходните 12 месеца тя <b>възлизаше на 219 хил. души</b>.</p>
      <p>Оттогава спада на фона на референдума за Брекзит през юни 2016 г., в кампанията за който имиграцията от ЕС бе сред основните теми, наклонили везните в полза на излизането.</p>
      <h3>Миграцията в числа</h3>
      <p>Според Би Би Си статистиката отчита и тенденция за увеличение на граждани на страни от ЕС, които си тръгват от Великобритания - <b>151 хил. души са го направили </b>за последните два месеца. Това число е два пъти по-голямо в сравнение с 2013 г.</p>
      <p>Спрямо времето на референдума насам <b>имиграцията от ЕС е спаднала с 85 хил</b>., а <b>емиграцията се е увеличила с 56 хил</b>. Това, пише Би Би Си, доближава нетната миграция от континента до стойностите ѝ отпреди източното разширяване на блока.</p>
      <figure>
        <iframe data-src="https://twitter.com/ONS/status/1199984164906446848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Общо <b>нетната миграция от ЕС и всички други страни е положителна</b> (с повече имигрирали, отколкото емигрирали) - 212 хил. души. Увеличил се е броят на хората извън ЕС, дошли във Великобритания - според статистическата служба това е основно заради пристигналите с учебна цел. Службата отчита "постепенно увеличаване" на хора от страни извън ЕС от 2016 г. насам. "Гардиън" отбелязва, че разграничението между дошлите от ЕС и извън него е важно в момент, когато Лондон иска да сложи край на свободното движение с аргумента, че няма контрол върху него, докато расте миграцията, върху която всъщност властите имат контрол.</p>
      <p>Експерти свързват случващото се с миграцията от и към ЕС с Брекзит и несигурността, създавана от него, но не само - възможно е например спадналата стойност на лирата да прави Великобритания по-малко привлекателна, а роля в решението за връщане в родните страни да играе и подобрената икономическа обстановка там.</p>
    </article>
  </body>
</html>