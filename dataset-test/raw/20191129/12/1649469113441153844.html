<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/sportas/pirma-karta-per-44-metus-legendinis-kaledinis-begimas-vyks-ne-tik-vilniuje/"/>
    <meta property="og:site_name" content="Made in vilnius"/>
    <meta property="article:published_time" content="2019-11-29T12:21:30+00:00"/>
    <meta property="og:title" content="Pirmą kartą per 44 metus: legendinis Kalėdinis bėgimas vyks ne tik Vilniuje"/>
    <meta property="og:description" content="Gruodžio 15 dieną Vilniaus senamiestyje vyksiantis tradiciniu tapęs „Eurovaistinės Kalėdinis bėgimas“ rengiamas 44-tą kartą. Iki šiol tik sostinėje vykęs renginys šiais metais bus surengtas ir regionuose – net penkiolika miestelių prisidės prie oficialaus šventinio bėgimo. Legendinis ir linksmiausias Pirmasis Vilniaus Kalėdinis bėgimas įvyko dar 1976 metais – tuomet bėgimas buvo..."/>
  </head>
  <body>
    <article>
      <h1>Pirmą kartą per 44 metus: legendinis Kalėdinis bėgimas vyks ne tik Vilniuje</h1>
      <address><time datetime="2019-11-29T12:21:30+00:00">29 Nov 2019, 12:21</time> by <a rel="author">ELTA</a></address>
      <p>Gruodžio 15 dieną Vilniaus senamiestyje vyksiantis tradiciniu tapęs „Eurovaistinės Kalėdinis bėgimas“ rengiamas 44-tą kartą. Iki šiol tik sostinėje vykęs renginys šiais metais bus surengtas ir regionuose – net penkiolika miestelių prisidės prie oficialaus šventinio bėgimo.</p>
      <h3>Legendinis ir linksmiausias</h3>
      <p>Pirmasis Vilniaus Kalėdinis bėgimas įvyko dar 1976 metais – tuomet bėgimas buvo vadinamas Naujametiniu. Atgavus nepriklausomybę prigijo Kalėdinio bėgimo pavadinimas. Pagrindinė varžybų idėja nepakito nuo pat pirmojo bėgimo – sporto entuziastai paskutinį kartą metuose susirenka pasimatyti su draugais ir bendraminčiais, o ištroškę azarto – pasivaržyti. Tačiau šiandien Kalėdinis bėgimas įgavęs daug ryškesnes spalvas – renginys tituluojamas linksmiausiu metų bėgimu ne veltui. „Eurovaistinės Kalėdiniame bėgime“ tradicija tapo išradingi šventiniai bėgikų kostiumai: čia dalyviai persirengia nuo tradicinio Kalėdų senio ar snieguolės iki filmų personažų, tokių kaip „Jokeris“ ar piratas. Vaizduotei ribų nėra, tad praeiviams šis bėgimas – tikras šventinis paradas.</p>
      <h3>Pirmą kartą – už Vilniaus ribų</h3>
      <p>Šių metų bėgimas pirmą kartą vyks ne tik Vilniuje. Bėgimo organizatoriai, bendradarbiaudami su programa „Jaunimas gali“, suteiks galimybę Lietuvos miestelių gyventojams bėgti „Eurovaistinės Kalėdiniame bėgime“ savo miestelyje. Programa siekia įtraukti vaikus, jaunimą ir visą bendruomenę į aktyvią, vienijančią veiklą, tad „Eurovaistinės Kalėdinis bėgimas“ bus rengiamas net penkiolikoje Lietuvos miestelių. Juose finišuojantiems bus išdalinta 1000 originalių renginio medalių – tokių pat autentiškų, kaip ir finišuojantiems bėgikams sostinėje.</p>
      <h3>Tikslas – aktyvi ir sąmoninga bendruomenė</h3>
      <p>Šventinio bėgimo organizatoriai pabrėžia, kad pagrindiniai renginio tikslai yra net keli. Akivaizdžiausias yra skleisti aktyvų ir sveiką gyvenimo būdą net ir žiemos metu, kuomet dažniausiai esame linkę sportuoti mažiau. Kalėdiniu bėgimu taip pat stengiamasi suburti aktyvią, draugišką ir sąmoningą bendruomenę. Be to, bėgikai turi galimybę prisidėti prie kalėdinio bėgimo paramos akcijų – aukoti registracijos metu pasirinktai organizacijai, tad geri kalėdiniai darbai jau įtraukti į programą.</p>
      <h3>Distancijos ne tik suaugusiems, bet ir vaikams</h3>
      <p>Suaugusieji bėgs vieną iš trijų distancijų: 12, 6 arba 3 kilometrus. Bėgimui populiarėjant į jį noriai įsitraukia ir vaikai, todėl „Eurovaistinės Kalėdinio bėgimo“ distancijose galima rasti specialiai mažiesiems skirtą 300 metrų nuotolį, simboliškai pavadintą „Nykštukų“ bėgimu. Atstumą įveikę vaikai bus apdovanoti atminimo medaliu, skirtu juos motyvuoti aktyviai gyventi ir po šventinio renginio.</p>
      <p>Šiais metais tradicinis „Eurovaistinės Kalėdinis bėgimas“ vyks gruodžio 15 d.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/sportas/treniruotei-lauke-vesiu-oru-butina-tinkamai-pasiruosti/"/>
        <a href="https://madeinvilnius.lt/naujienos/sportas/zirmunuose-atsiras-naujas-lengvosios-atletikos-maniezas/"/>
        <a href="https://madeinvilnius.lt/naujienos/sportas/pirma-karta-lietuvoje-bekeles-begimo-cempionatas/"/>
        <a href="https://madeinvilnius.lt/naujienos/sportas/metus-ivertines-llaf-prezidentas-e-skrabulis-apie-vilniaus-geda/"/>
        <a href="https://madeinvilnius.lt/naujienos/sportas/siemens-arenos-staigmena-vilniaus-ryto-sirgaliams-arena-isigijo-ir-jau-sumontavo-didziausia-kuba-lietuvoje/"/>
        <a href="https://madeinvilnius.lt/naujienos/sportas/simtai-kilometru-iveikti-basomis/"/>
      </related>
    </article>
  </body>
</html>