<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Boris-Johnson-candidat-desfa-lentament_0_2352964759.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T12:26:30+00:00"/>
    <meta property="og:title" content="Boris Johnson, substituït per una escultura de gel en un debat sobre canvi climàtic"/>
    <meta property="og:description" content="El 'premier', que va rebutjar participar-hi, amenaça amb retirar la llicència a Channel 4 per aquest gest"/>
  </head>
  <body>
    <article>
      <h1>Boris Johnson, substituït per una escultura de gel en un debat sobre canvi climàtic</h1>
      <h2>El 'premier', que va rebutjar participar-hi, amenaça amb retirar la llicència a Channel 4 per aquest gest</h2>
      <address>
        <time datetime="2019-11-29T12:26:30+00:00">29 Nov 2019, 12:26</time>
      </address>
      <p>Com a candidat, Boris Johnson sembla de gel. I es desfà de mica en mica. O això és el que ha volgut demostrar <a href="https://www.channel4.com/">Channel 4</a>, una de les cadenes públiques comercials del Regne Unit. Aquest dijous al vespre, en el debat dels líders dels partits polítics britànics sobre el canvi climàtic, la direcció de l’ens ha plantat una escultura de gel en substitució del primer ministre després que ell hagi rebutjat prendre-hi part. Molt més que una metàfora. I un menyspreu de Johnson al problema de l’escalfament global, just en el mateix dia en què el Parlament Europeu <a href="https://www.ara.cat/internacional/Parlament-Europeu-declara-emergencia-climatica_0_2352364838.html">declarava l’emergència climàtica</a>. Però el primer ministre <i>brexiter</i> no en vol saber res ni de la Unió Europea (UE) ni de les seves institucions, i potser tampoc dels reptes mediambientals.</p>
      <figure>
        <iframe data-src="https://twitter.com/Channel4News/status/1200112941170937859?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En comptes de Johnson, els conservadors han volgut participar-hi amb l’exministre de Medi Ambient, Michael Gove, un dels artífexs de la campanya del Leave. Gove s’ha presentat al plató acompanyat del pare de Boris Johnson. El màxim responsable de Channel 4, però, s’ha mostrat inflexible. Ni el pare ni l’exministre ni l'Esperit Sant. O l’autèntic Johnson o el gel. El mateix tractament ha rebut també el Partit del Brexit. Perquè la negativa de Nigel Farage a debatre sobre el clima també ha estat denunciada de la mateixa manera.</p>
      <figure>
        <iframe data-src="https://twitter.com/Channel4News/status/1200145460759089159?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Els <i>tories</i> han posat el crit al cel. I aquest mateix dijous a la nit han denunciat oficialment Channel 4 a l’ens regulador dels mitjans audiovisuals, l’<a href="https://www.ofcom.org.uk/home"> Ofcom</a>. L’acusen de ser una cadena esbiaixada i d’haver pres una decisió "provocadora i partidista". Ho pretenen demostrar afegint-hi una queixa pels qualificatius que la directora dels informatius, Dorothy Byrne, va etzibar a Johnson durant la campanya de les primàries conservadores, quan el va acusar de ser un "conegut mentider" i després que el comparés amb el president rus, Vladímir Putin.</p>
      <p>Qui té raó, Johnson o Channel 4? Proves sobre les <a href="https://www.ara.cat/internacional/estirabots-Boris-Johnson-Downing-Street_0_2274372623.html">mentides continuades</a> que el primer ministre i candidat Johnson ha dit i escrit al llarg de la seva carrera com a periodista i polític n’hi ha a tort i a dret. Channel 4 va emetre un <a href="https://www.channel4.com/programmes/the-invention-of-boris-johnson">reportatge al juliol</a> en què el <i>premier</i> quedava en evidència amb testimonis incontestables. I Downing Street no l’hi perdona. La gota que ha fet vessar el got ha caigut de l’escultura de gel. I, segons ha publicat aquesta nit passada la sempre ben informada web <a href="https://www.buzzfeed.com/alexwickham/boris-johnson-is-threatening-to-review-channel-4s?ref=hpsplash">BuzzFeed.News</a>, fonts pròximes a Johnson han amenaçat Channel 4 amb "revisar la llicència" de la cadena, i eventualment retirar-l’hi. La concessió finalitza el 2024.</p>
      <p><b>Què hi ha al darrere?</b> </p>
      <p>La polèmica per les escultures de gel amaga molt més. Perquè el que hi ha al darrere és la capacitat de Johnson d’escapar-se de l’escrutini públic durant la campanya, una tàctica seva ben habitual, que ja va practicar durant les dues curses electorals a l’alcaldia de Londres (2008 i 2012).</p>
      <p>Però no només Channel 4 s’ha vist embolicada en un afer semblant. També la BBC. La cadena pública ha rebut igualment acusacions d’esbiaixada, en aquest cas pel seu tractament de favor a Johnson. Dimarts passat el líder laborista, Jeremy Corbyn, es va sotmetre a l’entrevista del <a href="https://www.theguardian.com/commentisfree/2018/apr/11/bbc-andrew-neil-media-politics">conegut periodista Andrew Neil</a>, ex director de <i><a href="https://www.thetimes.co.uk/">The Times</a></i> i editor de la revista conservadora <a href="https://www.spectator.co.uk/"><i>The Spectator</i></a>. A part de per la seva filiació ultrathatcherista, Neil també és conegut com un dels periodistes més inquisitius del Regne Unit. L’equip de Corbyn <a href="https://inews.co.uk/culture/television/the-andrew-neil-interviews-jeremy-corbyn-bbc-one-when-time-schedule-party-leaders-1324634">va entomar la trobada</a> havent entès que la resta de líders també s’hi sotmetrien. Però Johnson, que sap que, malgrat les seves obertes simpaties conservadores, Neil el posaria entre l’espasa i la paret, de moment ha rebutjat participar-hi. "Covard" és el mínim que li han dit des de la direcció de la resta de partits.</p>
      <figure>
        <iframe data-src="https://twitter.com/Channel4News/status/1200149956188880896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Lamentablement, la picabaralla entre Channel 4 i els conservadors ha eclipsat un debat necessari en què tant el Partit Verd com el Laborista van posar al damunt de la taula estratègies creïbles per combatre l'emergència climàtica. Mentrestant, l’escultura de Johnson es desfeia. Amb tot, les <a href="https://www.theguardian.com/politics/2019/nov/27/mrp-poll-conservatives-on-course-for-68-seat-majority">enquestes</a> avalen la seva estratègia d’eludir l’escrutini.</p>
    </article>
  </body>
</html>