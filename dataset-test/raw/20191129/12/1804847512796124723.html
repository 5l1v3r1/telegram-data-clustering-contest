<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://proletaren.se/artikel/seger-strejkande-postanstallda-i-finland"/>
    <meta property="og:site_name" content="Proletären"/>
    <meta property="article:published_time" content="2019-11-29T12:14:23+00:00"/>
    <meta property="og:title" content="Seger för strejkande postanställda i Finland"/>
    <meta property="og:description" content="Poststrejken i Finland slutade med seger för de anställda, efter att flera sympatistrejker brutit ut."/>
  </head>
  <body>
    <article>
      <h1>Seger för strejkande postanställda i Finland</h1>
      <h2>Poststrejken i Finland slutade med seger för de anställda, efter att flera sympatistrejker brutit ut.</h2>
      <address><time datetime="2019-11-29T12:14:23+00:00">29 Nov 2019, 12:14</time> by <a rel="author">Anita Salvén</a></address>
      <p>Fackförbundet PAU och arbetsgivarorganisationen Palta har efter flera försök kommit överens och därmed är den stora poststrejken över, rapporterar Svenska Yle.</p>
      <p>Startskottet för strejken var ett förslag om nytt kollektivavtal som innebar lönesänkningar på 30-50 procent för de anställda. Den svåraste frågan har handlat om en så kallad avtalsshopping för 700 postsorterare och omkring 9.000 postanställda har strejkat de senaste två veckorna.</p>
      <p><b>Flera sympatistrejker</b> bröt ut vilket bland annat påverkat färjetrafiken mellan Sverige och Finland.</p>
      <p>– Det här är inte en principiell vinst, jag värnar om arbetstagarnas löner och arbetsvillkor. Det handlar om lågavlönade människor, så jag är nöjd att vi lyckats trygga dem, säger PAU:s ordförande Heidi Nieminen till YLE.</p>
      <p>– Jag har varit i kontakt med regeringen och konstaterat att det inte är acceptabelt att ett statsägt bolag flyttar anställda till ett billigare kollektivavtal.</p>
      <p><b>Arbetsgivarorganisationen</b> Paltas vd Tuomas Aarto är skeptisk till att "utomstående" blandat sig i kollektivförhandlingarna. Röster från rederierna har också höjts där man kräver ett slut på sympatistrejkerna.</p>
      <aside>Nu krävs solidaritet, inte bara i ord utan i verklig handling!</aside>
      <p>Heikki Männikkö, chefredaktör på den socialistiska tidningen Kansan Ääni, beskriver strejken som en seger för arbetarna.</p>
      <p>– I avtalsshoppingens tidevarv kan man säga att de strejkande vann till 95 procent. De fick behålla förhandlingsrätten med fackförbundet PAU medan arbetsgivarna säger att strejken endast flyttade problemen framåt i tiden, säger han till Proletären.</p>
      <p>
        <i>
          <b>Vilken roll spelade sympatistrejkerna?</b>
        </i>
      </p>
      <p>– Sympatiåtgärderna var helt nödvändiga, utan dem hade arbetsgivarna aldrig gått till förhandlingsbordet. Glöm inte att de stora bolagen har tjänat storkovan under hela EU-epoken. De har gott om resurser att vänta ut enskilda strejker, säger Heikki Männikkö som betonar vikten av solidaritet, även över nationsgränserna.</p>
      <p>– Nu krävs solidaritet, inte bara i ord utan i verklig handling! Den här gången lyckades pakethanterarna behålla sina löner, men vi räknar med bittra strider i vårens avtalsförhandlingar för alla yrkesgrupper, avslutar Heikki Männikkö.</p>
      <related>
        <a href="http://proletaren.se/artikel/det-ar-manniskorna-som-borde-aga-politiken"/>
      </related>
    </article>
  </body>
</html>