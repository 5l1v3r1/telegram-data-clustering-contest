<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191129_Dontott_a_kormany_minden_18_ev_alatti_SMAbeteg_megkaphatja_a_Spinraza_kezelest"/>
    <meta property="og:site_name" content="HVG.hu"/>
    <meta property="article:published_time" content="2019-11-29T12:42:00+00:00"/>
    <meta property="og:title" content="Döntött a kormány: minden 18 év alatti SMA-beteg megkaphatja a Spinraza kezelést"/>
    <meta property="og:description" content="A Zente és Levente esetében alkalmazott Zolgensma nevű génterápia európai engedélyezésére azonban még várni kell."/>
  </head>
  <body>
    <article>
      <h1>Döntött a kormány: minden 18 év alatti SMA-beteg megkaphatja a Spinraza kezelést</h1>
      <address><time datetime="2019-11-29T12:42:00+00:00">29 Nov 2019, 12:42</time> by <a rel="author">hvg.hu</a></address>
      <p>
        <b>A Zente és Levente esetében alkalmazott Zolgensma nevű génterápia európai engedélyezésére azonban még várni kell.</b>
      </p>
      <p>Nem kell külön kérelmezni, mostantól minden 18 év alatti SMA-beteg megkapja a Spinraza kezelést – jelentette be Kásler Miklós. Az emberi erőforrások minisztere szerint erről már meg is kötötték a megállapodást az Európában is törzskönyvezett készítmény forgalmazójával.</p>
      <p>A Spinraza nevű készítményt 2017 nyarán törzskönyvezték, 2018 eleje óta pedig Magyarországon is alkalmazzák a gerincvelői eredetű izomsorvadás kezelésére. Lényege, hogy a betegek szervezetébe a kezdetben kéthetente, később négyhavonta lumbálásos technikával juttatják a hiányzó fehérjét. Erre életük végéig szükség van, viszont már most kiemelkedő eredményekről számoltak be az orvosok.</p>
      <blockquote>A kezelés injekcióként 23 millió forint,</blockquote>
      <p>ezt eddig egyedi elbírálást esetén fizette ki a Nemzeti Egészségbiztosítási Alapkezelő (NEAK). Tavaly 30, azóta további 24 gyermek kapta meg.</p>
      <p>A gyógyszer forgalmazójával született megállapodás értelmében mostantól nem kell külön elbírálást kérni, így hamarosan további 12-15 gyermek kezelése kezdődhet meg, és minden eddigi terápiát is folytatni lehet. Azok is részesülhetnek a kezelésben, akiknek a kérelmét eddig visszautasították. Az érintettek a kedvező döntésekről szóló értesítéseket a jövő hét elején megkapják.</p>
      <p>
        <b>Zente és Levente már nem kapja</b>
      </p>
      <p>A Spinraza-kezelést kapta korábban Zente és Levente is, ennek is köszönhető, hogy a két kisfiú jó általános állapotban volt, amikor a szüleik gyűjteni kezdtek <a href="https://hvg.hu/itthon/20190924_Zente_SMA_izomsorvadas_terapia_gyogyszer_gyujtes_Zolgensma">a 700 millió forintba Zolgensma nevű gyógyszerre.</a></p>
      <p>A két gyógyszer hasonló alapon működik, de míg a Spinraza a hiányzó fehérjét juttatja a kicsik szervezetébe, addig a Zolgensma egy vírus segítségével a szervezetet veszi rá, hogy elkezdje azt termelni. Ezért lehetséges, hogy az utóbbi infúziót csak egyszer kell megkapnia a betegeknek.</p>
      <p>Erről részletesebben ebben a cikkünkben írtunk:</p>
      <blockquote><a href="https://hvg.hu/itthon/20190924_Zente_SMA_izomsorvadas_terapia_gyogyszer_gyujtes_Zolgensma">Gyűjt az ország Zentének, de hogy lehet egy gyógyszer 700 millió forint?<br/></a>A világ legdrágább gyógyszere menthetne meg egy izomsorvadásos magyar kisfiút, akinek szülei gyűjtést indítottak, hogy ki tudják fizetni a 700 millió forintos kezelést. A Zolgensma az Egyesült Államokban hatalmas vitákat generált, a csillagászati ára miatt sok biztosító csak feltételekkel hajlandó finanszírozni, mert még nem bizonyított a hosszú távú hatása.</blockquote>
      <p>A Zolgensma nevű készítményt nem törzskönyvezték Európában, csak az Egyesült Államokban. Ráadásul egy ideig még nem is lesz elérhető. Kásler szerint a gyógyszer európai regisztrációja azért késik, mert kiderült, a cég az első fázisban végzett állatkísérletek eredményét manipulálta, ezért az amerikai hatóság a két évnél idősebbek esetében <a href="https://hvg.hu/kkv/20191030_Zente_kiserlete_Zolgensma_Egyesult_Allamok">visszavonta a gyógyszer alkalmazási engedélyét.</a></p>
      <p>A kormány reméli, mielőbb tisztázódnak a körülmények, és ha az európai adminisztráció megadja az engedélyeket, Magyarország is dönt a kérdésben.</p>
      <p>Gulyás Gergely Miniszterelnökséget vezető miniszter a<a href="https://hvg.hu/itthon/20191128_kormanyinfo_Gulyas_Gergely"> csütörtöki kormányinfón jelentette be</a>, hogy a kormány 34 milliárd forint többletforrást biztosít 2019-re az egészségügyi alap javára, részben gyógyszerre, részben gyógyászati segédeszközök, magasabb színvonalú ellátás biztosítása ritka betegségekre. Mindezt annak ellenére, hogy a kormánypárti többség <a href="https://hvg.hu/itthon/20191119_Leszavazta_a_Fidesz_hogy_allami_segitseget_nyujthassanak_SMAs_gyerekeknek?fbclid=IwAR3MYzMRpoLY4hh3_UGLhTcWr7n3tnhNOz9BmpeFNJgN5Jc48jsdijMZYJM">november közepén még leszavazta</a>, hogy a parlament megtárgyalja azt a javaslatot, amely egy alapot hozna létre a ritka betegségben szenvedők, így az SMA-s gyerekek megsegítésére is.</p>
      <related>
        <a href="https://hvg.hu/elet/20191029_zente_zolgensma_infzi_bethesda"/>
        <a href="https://hvg.hu/elet/20191126_levente_sma_gyogyszer_genterapia_bethesda_korhaz"/>
      </related>
    </article>
  </body>
</html>