<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980908028.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-29T12:02:00+00:00"/>
    <meta property="og:title" content="امیر خانزادی: &quot;ناوشکن دنا&quot; بهمن‌ماه به ناوگان نداجا ملحق می‌شود"/>
    <meta property="og:description" content="به گزارش تسنیم، امیر دریادار حسین خانزادی فرمانده نیروی دریایی ارتش به مناسبت سالروز اجرای عملیات پیروز مروارید در دوران دفاع مقدس و روز نیروی دریایی ارتش، سخنران پیش از خطبه‌های نمازجمعه امروز تهران بود."/>
  </head>
  <body>
    <article>
      <h1>امیر خانزادی: "ناوشکن دنا" بهمن‌ماه به ناوگان نداجا ملحق می‌شود</h1>
      <address>
        <time datetime="2019-11-29T12:02:00+00:00">29 Nov 2019, 12:02</time>
      </address>
      <p>فرمانده نیروی دریایی ارتش گفت: ناوشکن دنا بهمن ماه سال جاری به ناوگان نداجا ملحق خواهد شد.</p>
      <p>به گزارش تسنیم، امیر دریادار حسین خانزادی فرمانده نیروی دریایی ارتش به مناسبت سالروز اجرای عملیات پیروز مروارید در دوران دفاع مقدس و روز نیروی دریایی ارتش، سخنران پیش از خطبه‌های نمازجمعه امروز تهران بود.</p>
      <p>وی در ابتدای سخنان خود با گرامیداشت یاد و خاطره شهدا اظهار داشت: در تاریخ هر ملتی، روزهایی وجود دارد که موجب مباهات و افتخار است. به لطف خداوند و به برکت انقلاب، تاریخ ایران اسلامی مملو از چنین روزهایی است. نیروی دریایی در مسیر حرکت گام اول انقلاب، افتخاراتی آفرید که متضمن امنیت و آرمان‌های انقلاب اسلامی است. در شرایطی که همه استکبار جهانی تلاش می‌کردند نهال انقلاب را از پای درآوردند، تکاوران نیروی دریایی در نخستین روزهای جنگ تحمیلی حماسه دفاع 34 روزه را آفریدند.</p>
      <p>امیر خانزادی ادامه داد: دشمن متجاوزگر تصور می‌کرد که یک روزه در جاده اهواز قرار خواهد گرفت و ظرف یک هفته به تهران خواهد رسید. اما دفاع جانانه تکاوران نیروی دریایی و مردم و نیروهای مسلح نقشه‌های آنان را نقش بر آب کرد. همچنین در 67‌مین روز از آغاز جنگ تحمیلی، نیروی دریایی ارتش، نیروی دریایی عراق را شکست داد و سیادت خود را تا پایان جنگ بر دریا حفظ کرد.</p>
      <p>فرمانده نداجا عنوان کردک اسکورت نفتکش‌ها و کشتی‌های دریایی کار دیگری بود که نیروی دریایی در دوران دفاع مقدس انجام داد. دشمن تلاش داشت با هدف قراردادن نفتکش‌ها اقتصاد ایران را فلج کند؛ اما نیروی دریایی 10 هزار کشتی را اسکورت کرد و مانع از تحقق اهداف دشمن شد.</p>
      <p>وی خاطرنشان کرد: در ادامه همه تجهیزاتی که از غرب خریداری شده بودند، نه تنها عمردهی انقلابی داده شد، بلکه بروزرسانی هم شد. در ادامه با تجهیزاتی که مناسب خلیج فارس بودند، پا در اقیانوس‌ها گذاشتیم و جلوه‌های علمی و صنعتی خود را به رُخ استکبار کشیدیم و برای تامین اقتصاد کشور در همه آب‌های آزاد جهان با دزدی دریایی و تروریسم دریایی جنگیدیم و امنیت ناوگان جمهوری اسلامی ایران در دریا برقرار شد. تاکنون 64 ناوگروه به آب‌های جهان اعزام شده و اکنون ناوگروه 64‌ام در دریای سرخ در حال برقراری امنیت کشتی‌های ایرانی است.</p>
      <p>فرمانده نیروی دریایی ارتش بیان داشت: در دوران سازندگی و سال‌های پس از دفاع مقدس، کار ساخت تجهیزات دریایی آغاز شد. امنیت عاریه‌ای، امنیتی نبود که نیاز ما را تامین کند. از این رو ناوشکن‌ها ساخته شدند و ان‌شاالله بهمن‌ماه سال جاری ناوشکن دنا به ناوگان دریایی ارتش ملحق خواهد شد. همچنین ساخت زیردریایی در دستور کار قرار گرفت. کمتر از 20 سال است که با فرهنگ زیردریایی آشنا شده‌ایم، اما خیلی زود زیردریایی ساختیم و آن‌ها را به اژدرهای بومی مسلح کردیم. زیردریایی فاتح نسل جدیدی از زیردریایی‌های کلاس جدید  است که سال گذشته به ناوگان نیروی دریایی ملحق شد.</p>
      <p>امیر خانزادی تاکید کرد: تمامی این اقدامات، دشمن را به دورایستایی از مرزهای جمهوری اسلامی ایران مجبور کرده است؛ به نحوی که امروز ناوگان و ابزار چشم‌پّر کن دشمن، 700 کیلومتر دورتر از مرزهای ایران ایستاده‌ است.</p>
      <p>وی همچنین گفت: نیروی دریایی ارتش باحضور در مناطق کمتر برخوردار و آبادسازی این مناطق به پرچمدار توسعه سواحل مکران تبدیل شده‌ است. امروز فرزندان این مملکت که در نیروی دریایی مشغول به کار هستند، به دست پرصلابت کارکنان مراکز خودمان تربیت می‌شوند.</p>
      <p>فرمانده نداجا با بیان اینکه ساخت و الحاق تجهیزات جدید در دستور کار این نیرو قرار دارد، از بهره‌برداری از بیمارستان‌های این نیرو بندرعباس و کنارک تا پایان سال جاری خبر داد.</p>
      <p>امیر خانزادی اظهار کرد: به جوانان انقلابی اعتماد کردیم. آنان را به عرصه آوردیم. تمامی کارکنان از نسل انقلاب هستند و از حضور جوانان در نیروی دریایی استقبال می‌کنیم. امنیت ما عاریه‌ای نیست، بلکه متکی به ظرفیت‌های داخلی کشور است؛ علیرغم تحریم‌هایی که دشمن به کشور و نیروهای مسلح وارد کرده است. باید به ملت ایران بشارت داد که تمامی تجهیزات در نیروی دریایی را خودمان می‌سازیم.</p>
      <p>وی بیان داشت: دریاهای ما امن است و حضور ایادی استکبار، آمریکا و انگلیس و رژیم منحوس اشغالگر قدس نمی‌تواند این امنیت را خدشه‌دار کند. آن‌ها را از این منطقه بیرون خواهیم انداخت. جانشان و ابزارهایشان را بردارند و منطقه ما را ترک کنند. امروز ملت‌های دنیا بیدارند و زیر چتر آنان نمی‌روند. دنیا دید که چگونه پوزه ائتلاف نمایشی‌شان به خاک مالیده شد. انان ناچارند که خیزش تمدنی ایرانی به سوی دریا و اقیانوس‌ها را تماشا کنند.</p>
      <p>فرمانده نیروی دریایی ارتش در پایان گفت: نیروی دریایی پرچمدار احیای تمدن دریایی ایران است و در آینده نزدیک شاهد توسعه این تمدن خواهیم بود. در روزهای آینده شما مردم ایران شاهد خواهید بود که نسل جدیدی از تجهیزات بومی ایران به نیروی دریایی ارتش ملحق خواهد شد؛ از جمله ناو مین‌شکار صبا و پهپاد دورپرواز سیمرغ و پهپاد دریاپایه که بدون نیاز به کاربر قابلیت انتقال اطلاعات به مرکز را دارد. </p>
    </article>
  </body>
</html>