<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cosmopolitan.hu/body_love/2019/11/29/az-egyik-szinesz-elhagyta-a-star-wars-forgatokonyvet-azonnal-felkerult-a-netre/"/>
    <meta property="og:site_name" content="Cosmopolitan.hu"/>
    <meta property="article:published_time" content="2019-11-29T12:11:00+00:00"/>
    <meta property="og:title" content="Az egyik színész elhagyta a Star Wars forgatókönyvét, azonnal felkerült a netre"/>
    <meta property="og:description" content="Egyszerűen az ágya alatt felejtette…"/>
  </head>
  <body>
    <article>
      <h1>Az egyik színész elhagyta a Star Wars forgatókönyvét, azonnal felkerült a netre</h1>
      <h2>Egyszerűen az ágya alatt felejtette…</h2>
      <address><time datetime="2019-11-29T12:11:00+00:00">29 Nov 2019, 12:11</time> by <a rel="author">Cosmopolitan.hu</a></address>
      <p>Egészen megdöbbentő sztori látott napvilágot <b>a legújabb Star Wars filmmel</b> kapcsolatban. Képzeld, a film egyik színésze <b>egyszerűen elhagyta a mozi forgatókönyvét, amit aztán a megtalálók gyorsan fel is raktak az Ebay-re</b>… Na, de kezdjük is az elején.</p>
      <p>Az esetről először a rendező, J.J. Abrams mesélt a Los Angeles Timesnak és elmondta, hogy a film forgatása alatt kiszivárgott a <a href="https://cosmopolitan.hu/body_love/2019/11/28/minden-amit-a-legujabb-star-wars-filmrol-tudni-lehet/">Star Wars: Skywalker kora</a> egyik első forgatókönyve, mert az egyik színész elhagyta a hotelben.</p>
      <p><i>„Az egyik színészünk – meg szeretném mondani, hogy ki, de nem fogom – az ágya alatt hagyta, és egy takarító találta meg. Az továbbadta, és így kötött ki az Ebay-en.”</i> nyilatkozta Abrams.</p>
      <p>Nagy baj végül szerencsére nem történt, mert a <b>Disney még időben észrevette a hirdetést</b> és sikerült visszaszerezniük.</p>
      <p>A rajongók persze találgatni kezdtek, mindenki arra volt kíváncsi, ki lehetett az a színész, aki képes volt az ágya alatt hagyni a forgatókönyvet… Nos, nem kellett sokáig várni, míg kiderült az igazság.</p>
      <p>A Finnt játszó <b>John Boyega ugyanis magára vállalta a kínos esetet</b>. A színész a Good Morning America című műsorban mesélte el, hogy ő volt az, aki miatt a Skywalker kora forgatókönyve az <b>Ebay-en végezte</b>.</p>
      <p><i>„Kijelentkeztem a szobából, és ott felejtettem a forgatókönyvet az ágyam alatt. Azért tettem oda, hogy reggel, ébredés után majd fogjam és azzal együtt menjek. Aztán a srácok átjöttek este, kicsit buliztunk, a forgatókönyv pedig valahogy ott maradt. Végül a takarítók megtalálták, feltették az Ebay-re, olyan 65 fontért (25 ezer forint), nem tudták, hogy egy igazi értékről van szó. Nagyon megijedtem, egyfolytában hívogattak, még Mickey egértől is kaptam egy telefonhívást, hogy mit tettem”</i> – viccelődött a színész.</p>
    </article>
  </body>
</html>