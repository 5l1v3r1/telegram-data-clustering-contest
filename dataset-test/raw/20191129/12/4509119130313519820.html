<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054058/article/epikairothta/politikh/p-paylopoylos-se-fon-nter-laien-kai-m-sxoina-na-thrh8ei-h-arxh-ths-allhleggyhs-sto-metanasteytiko"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T12:58:59+00:00"/>
    <meta property="og:title" content="Π. Παυλόπουλος σε Φον ντερ Λάιεν και Μ. Σχοινά: Να τηρηθεί η αρχή της αλληλεγγύης στο μεταναστευτικό"/>
    <meta property="og:description" content="Σειρά καίριων ζητημάτων που αφορούν στο κοινό ευρωπαϊκό «σπίτι» (ευρωπαϊκή ενοποίηση, άνοδος λαϊκισμού, κοινή εξωτερική πολιτική και πολιτική ασφάλειας, κλιματική αλλαγή, ψηφιακή οικονομία, κ.α.) θίγει ο Πρόεδρος της Δημοκρατίας Πρ. Παυλόπουλος στις συγχαρητήριες επιστολές του προς τη νέα πρόεδρο της Ευρωπαϊκής Επιτροπής Ούρσουλα φον ντερ Λάιεν και τον αντιπρόεδρο της Κομισιόν, Μαργαρίτη Σχοινά, ενώ για το «μείζον», όπως το χαρακτηρίζει, μεταναστευτικό και προσφυγικό ζήτημα, ο κ. Παυλόπουλος ζητεί να τηρηθεί η αρχή της αλληλεγγύης."/>
  </head>
  <body>
    <article>
      <h1>Π. Παυλόπουλος σε Φον ντερ Λάιεν και Μ. Σχοινά: Να τηρηθεί η αρχή της αλληλεγγύης στο μεταναστευτικό</h1>
      <address>
        <time datetime="2019-11-29T12:58:59+00:00">29 Nov 2019, 12:58</time>
      </address>
      <p>Σειρά καίριων ζητημάτων που αφορούν στο κοινό ευρωπαϊκό «σπίτι» (ευρωπαϊκή ενοποίηση, άνοδος λαϊκισμού, κοινή εξωτερική πολιτική και πολιτική ασφάλειας, κλιματική αλλαγή, ψηφιακή οικονομία, κ.α.) θίγει ο Πρόεδρος της Δημοκρατίας Πρ. Παυλόπουλος στις συγχαρητήριες επιστολές του προς τη νέα πρόεδρο της Ευρωπαϊκής Επιτροπής Ούρσουλα φον ντερ Λάιεν και τον αντιπρόεδρο της Κομισιόν, Μαργαρίτη Σχοινά, ενώ για το «μείζον», όπως το χαρακτηρίζει, μεταναστευτικό και προσφυγικό ζήτημα, ο κ. Παυλόπουλος ζητεί να τηρηθεί η αρχή της αλληλεγγύης.</p>
      <p>Αναλυτικά στην επιστολή του Προέδρου προς την πρόεδρο της Επιτροπής και με την ευκαιρία της επικείμενης ανάληψης των καθηκόντων της, της απευθύνει, εξ ονόματος του ελληνικού λαού, αλλά και προσωπικώς, «θερμά συγχαρητήρια και εγκάρδιες ευχές για κάθε επιτυχία στην υψηλή αποστολή σας».</p>
      <p>
        <b>Η Ε.Ε. θα διατηρήσει τη θέση της αν παραμείνει ενωμένη</b>
      </p>
      <p>«Καλείσθε», σημειώνει ειδικότερα ο κ. Παυλόπουλος, «να ηγηθείτε της Ευρωπαϊκής Επιτροπής σε μια δύσκολη εποχή ταχείας παγκοσμιοποίησης, κατά την οποία οι Λαοί της Ευρώπης και τα Κράτη-Έθνη που απαρτίζουν την Ευρωπαϊκή Ένωση μπορούν να διατηρήσουν την θέση τους στον Κόσμο μόνον αν παραμείνουν ενωμένα και προωθήσουν την Ευρωπαϊκή Ενοποίηση».</p>
      <p>
        <b>Επείγουσα ανάγκη για μέτρα, για την αντιμετώπιση του λαϊκισμού</b>
      </p>
      <p>Ταυτοχρόνως, «η άνοδος του λαϊκισμού, σε ολόκληρη την Ευρώπη, καταδεικνύει σαφώς την επείγουσα ανάγκη να ληφθούν αποφασιστικά μέτρα για την περαιτέρω εμβάθυνση της Ευρωπαϊκής Ένωσης, μέτρα που θα διατηρήσουν και θα ενισχύσουν αποτελεσματικώς την κοινωνική και οικονομική συνοχή και θ' αντιμετωπίσουν τα κοινωνικά προβλήματα που βρίσκονται στην ρίζα της υφιστάμενης επιφυλακτικότητας πολλών Ευρωπαίων Πολιτών προς την ΕΕ», επισημαίνει στη συνέχεια της επιστολής του ο Πρόεδρος της Δημοκρατίας.</p>
      <p>
        <b>Να αναπτύξουμε πραγματική κοινή εξωτερική πολιτική</b>
      </p>
      <p>Σύμφωνα με τον Πρ. Παυλόπουλο, «με οδηγό την Αρχή της Αλληλεγγύης, η οποία αποτελεί την βάση του Ευρωπαϊκού Εγχειρήματος, πρέπει ν' αναπτύξουμε μια πραγματική Κοινή Εξωτερική Πολιτική και Πολιτική Ασφάλειας και να εργασθούμε για την στρατηγική αυτονομία της Ευρωπαϊκής Ένωσης, η οποία θα εγγυάται, μαζί με τους ισχυρούς διατλαντικούς δεσμούς μας, την ασφάλεια, την ανεξαρτησία, την εδαφική ακεραιότητα και τα κυριαρχικά δικαιώματα όλων των Κρατών-Μελών της ΕΕ.</p>
      <p>
        <b>Αρχή της αλληλεγγύης για μεταναστευτικό - προσφυγικό</b>
      </p>
      <p>«Η αντιμετώπιση της πρόκλησης του μείζονος Μεταναστευτικού και Προσφυγικού ζητήματος με ταυτόχρονη πρόταξη των Ευρωπαϊκών Αξιών, απαιτεί επίσης υψηλό επίπεδο δέσμευσης της ΕΕ και των Κρατών-Μελών της ως προς την τήρηση της Αρχής της Αλληλεγγύης, καθώς και την κινητοποίηση και τον δυναμισμό της Ευρωπαϊκής Επιτροπής», σύμφωνα με την προσέγγιση του Προέδρου, που εστιάζει στη συνέχεια της επιστολής του στο φλέγον ζήτημα της κλιματικής αλλαγής:</p>
      <p>«Η Ευρωπαϊκή Επιτροπή θα διαδραματίσει, ασφαλώς, καθοριστικό ρόλο και όσον αφορά την προώθηση της ανάπτυξης μιας αειφόρου οικονομίας και στην αποτροπή του κινδύνου που προκύπτει από την κλιματική αλλαγή, τον οποίον εύστοχα χαρακτηρίσατε ως «υπαρξιακό». Θα κληθεί επίσης να διασφαλίσει ότι η Ευρώπη δεν θα παραμείνει στο περιθώριο της τεχνολογικής καινοτομίας, ενώ παράλληλα θ' αντιμετωπίσει αποτελεσματικώς και υπό όρους Δικαιοσύνης τα νομικά και φορολογικά ζητήματα που γεννιούνται από την ανάπτυξη της ψηφιακής οικονομίας».</p>
      <p>
        <b>Η Ελλάδα, αρωγός στην εμβάθυνση της Ε.Ε.</b>
      </p>
      <p>«Θα ήθελα να σας επαναλάβω», διαβεβαιώνει εξάλλου την πρόεδρο της Ευρ. Επιτροπής, «την αποφασιστική δέσμευση της Ελλάδας να συνεχίσει και να εντείνει την εποικοδομητική συνεργασία της με την Ευρωπαϊκή Επιτροπή και να σας διαβεβαιώσω ότι η Ελληνική Δημοκρατία θα σταθεί αρωγός στις προσπάθειές σας να προωθήσετε την εμβάθυνση της Ευρωπαϊκής Ένωσης.</p>
      <p>Όπως επισημάνθηκε στη "Διακήρυξη των Αθηνών", η οποία υιοθετήθηκε κατά τη 15η Σύνοδο της Ομάδας Arraiolos τον περασμένο Οκτώβριο, "η επιστροφή σε μιαν Ευρώπη, στην οποία οι Χώρες δεν είναι πλέον ισότιμοι Εταίροι αλλά αντίπαλοι, πρέπει ν' αποσοβηθεί, καθώς θα οδηγούσε σε αναβίωση των στενών ανταγωνιστικών συμφερόντων, μια αναβίωση επιζήμια για την οικοδόμηση ενός κοινού και βιώσιμου μέλλοντος, σ' έναν Πλανήτη που βρίσκεται σ' εύθραυστη ισορροπία". Πιστεύω, ακραδάντως, ότι ο ρόλος της Ευρωπαϊκής Επιτροπής στην εξασφάλιση της επιτυχίας του Ευρωπαϊκού Εγχειρήματος, σε συνεργασία με τα Κράτη-Μέλη και το Ευρωπαϊκό Κοινοβούλιο, μπορεί και πρέπει να είναι αποφασιστικής σημασίας».</p>
      <p>Και η επιστολή Παυλόπουλου καταλήγει με τη βεβαιότητα ότι «η εμπειρία σας, η γνήσια αφοσίωσή σας στην Ευρωπαϊκή Ολοκλήρωση, καθώς και τα υψηλά προσόντα των συνεργατών σας, εγγυώνται ότι η θητεία της Επιτροπής, της οποίας ηγείσθε, θ' αποδώσει καρπούς.</p>
      <p>Επωφελούμαι της ευκαιρίας να σας διαβεβαιώσω, ακόμη μία φορά, Κυρία Πρόεδρε, για την βαθύτατη εκτίμησή μου».</p>
      <p>
        <b>Η επιστολή προς τον Μ. Σχοινά</b>
      </p>
      <p>«Με την ευκαιρία της ανάληψης των καθηκόντων σας ως Αντιπροέδρου της Ευρωπαϊκής Επιτροπής, αρμόδιου για την προώθηση του Ευρωπαϊκού Τρόπου Ζωής, θα ήθελα να σας εκφράσω τα θερμά μου συγχαρητήρια, καθώς και τις εγκάρδιες ευχές μου για καλή επιτυχία στο έργο σας», σημειώνει εισαγωγικά ο Πρ. Παυλόπουλος στην επιστολή του προς τον Έλληνα Επίτροπο.</p>
      <p>«Σε μιαν εποχή πολύπλευρων προκλήσεων, η προώθηση του Ευρωπαϊκού Τρόπου Ζωής και, κατά συνέπεια, των Αξιών που τον χαρακτηρίζουν, ήτοι ιδίως της Αξίας του Ανθρώπου, της Ελευθερίας, της Δημοκρατίας, του Κράτους Δικαίου, της Ισότητας και των Δικαιωμάτων του Ανθρώπου, καθίσταται αποστολή ύψιστης σημασίας», τονίζει αναφορικά με το χαρτοφυλάκιο του Μ. Σχοινά.</p>
      <p>Και, «τo χαρτοφυλάκιο, το οποίο κληθήκατε ν' αναλάβετε, περιλαμβάνει τομείς πολιτικής οι οποίοι είναι ιδιαιτέρως κρίσιμοι για την Ε.Ε., καθώς συνδέονται αρρήκτως με την ίδια την ταυτότητα της Ένωσης και των Πολιτών της. Η προάσπιση του Κοινωνικού Κράτους, η διασφάλιση της Ισότητας και ιδίως της Ισότητας Ευκαιριών, που επιτυγχάνεται μέσω της Εκπαίδευσης, αλλά και η αποτελεσματική διαχείριση του Προσφυγικού και του Μεταναστευτικού ζητήματος, με άξονες τις θεμελιώδεις για το Ευρωπαϊκό Οικοδόμημα Αρχές του Ανθρωπισμού και της Αλληλεγγύης, αποτελούν ορισμένες μόνο πτυχές του σύνθετου έργου που αναλαμβάνετε».</p>
      <p>
        <b>Κρίσιμη η θεσμοθέτηση αποτελεσματικού συστήματος μετανάστευσης και ασύλου</b>
      </p>
      <p>«Παρέλκει, βεβαίως, να σας τονίσω» -αναφέρει ο Πρ. Παυλόπουλος- «ότι η λήψη αποφασιστικών μέτρων στ' ανωτέρω πεδία, με προεξάρχουσα βεβαίως την θεσμοθέτηση ενός αποτελεσματικού συστήματος μετανάστευσης και ασύλου, είναι κρίσιμη όχι μόνο για την Χώρα μας αλλά και για την Ευρωπαϊκή Ένωση συνολικώς. Είμαι βέβαιος ότι η μακρά εμπειρία σας, σε συνδυασμό με την ειλικρινή σας αφοσίωση στο καθήκον και την πίστη σας στο όραμα της Ενωμένης Ευρώπης, αποτελούν εγγύηση για ουσιαστική πρόοδο στους τομείς, τους οποίους αναλαμβάνετε.</p>
      <p>Θα ήθελα, επίσης, να σας διαβεβαιώσω ότι καθ' όλη την διάρκεια της θητείας σας, η Ελλάδα θα σταθεί -όπως, άλλωστε, το έχει πράξει αδιαλείπτως ως τώρα- αρωγός στις προσπάθειες της Ευρωπαϊκής Επιτροπής για την περαιτέρω προώθηση της Ευρωπαϊκής Ενοποίησης.</p>
      <p>Παρακαλώ δεχθείτε, κύριε Αντιπρόεδρε, την διαβεβαίωση της βαθύτατης εκτίμησής μου».</p>
    </article>
  </body>
</html>