<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/babydrommen-brast-etter-sjokkbeskjed/71869511"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T12:30:56+00:00"/>
    <meta property="og:title" content="Babydrømmen brast etter sjokkbeskjed"/>
    <meta property="og:description" content="48-åringen har gitt opp å bli gravid med David (28)."/>
  </head>
  <body>
    <article>
      <h1>Babydrømmen brast etter sjokkbeskjed</h1>
      <h2>48-åringen har gitt opp å bli gravid med David (28).</h2>
      <address><time datetime="2019-11-29T12:30:56+00:00">29 Nov 2019, 12:30</time> by <a rel="author">Marcus Brenden</a></address>
      <p>Siden 2017 har Hollywood-frua og realityprofilen <a href="https://www.dagbladet.no/kjendis/letter-pa-sloret-om-sin-19-ar-yngre-kjaereste/69788644">Anna Anka (48) vært sammen med sin 19 år yngre flamme</a>, svenske David Johansson (28), som jobber som personlig trener. Det var imidlertid først i mai i fjor at identiteten hans ble avslørt.</p>
      <p>48-åringen har tidligere vært sammen med den <a href="https://www.dagbladet.no/kjendis/har-vaert-skilt-i-syv-ar-men-nekter-a-begrave-stridsoksa---motbydelig/67656132">verdenskjente artisten Paul Anka (78)</a>, men i 2010 gikk de hver til sitt etter en svært offentlig og bitter skilsmissestrid.</p>
      <p>At Hollywood-frua har gått videre etter det turbulente ekteskapet et det ingen tvil om, og i mai i år ble det kjent at Anna Anka <a href="https://www.seher.no/kjendis/anna-47-forlovet-med-20-ar-yngre-david/70850379">hadde forlovet seg med sin 28 år gamle kjæreste</a>.</p>
      <figure>
        <embed-post data-src="https://www.instagram.com/p/B20cf7NgIZH" data-service="Instagram"/>
      </figure>
      <p>Den kontroversielle realitystjerna og kjæresten har vært åpne om at de drømmer om å få barn sammen, men i et nytt intervju med svenske <a href="https://www.hant.se/noje/anna-ankas-livsbeslut-med-david-efter-ivf-lakarens-ord/">Hänt</a> kommer det fram at en nedslående beskjed fra fastlegen nå har lagt disse babyplanene på is.</p>
      <figure>
        <img src="https://dbstatic.no/71869990.jpg?imageId=71869990&amp;x=0&amp;y=10.9391124871&amp;cropw=98.923076923077&amp;croph=84.210526315789&amp;width=643&amp;height=817"/>
        <figcaption><b>HOLLYWOOD-FRUE:</b> Anna Anka og kjæresten David Johansson har gitt opp drømmen om å få barn sammen. Foto: NTB Scanpix Vis mer</figcaption>
      </figure>
      <h3>Har gitt opp</h3>
      <p>Anka bekrefter overfor bladet at hun og Johansson har besluttet å ikke få barn sammen - og at de har gitt opp drømmen om å få et biologisk barn.</p>
      <p>- Vi har forsøkt IVF (prøverørsbefruktning, journ. anm.) og besøkt den beste klinikken i Los Angeles. Men sjansen er minimal for at det skal bli noe, og det koster enorme summer, noe vi synes virker unødvendig med så små marginer og små sjanser for å lykkes, sier hun.</p>
      <p>I vår snakket paret ut om barnedrømmen med Hänt, og den gang fortalte de at de var klar over at Ankas alder kunne gjøre det vanskelig å få barn på naturlig måte - og at de dermed var villige til å forsøke alternative metoder.</p>
      <p>Nå som prøverørsbefruktning er utelukket, har de gitt opp drømmen om å få barn sammen.</p>
      <p>
        <b>Som en siste løsning har legen foreslått at paret kan forsøke eggdonasjon - noe som er uaktuelt for Anka.</b>
      </p>
      <p>- De har tilbudt seg å plante donerte egg med garantert resultat, men det er jeg ikke villig til å gjøre da det genetisk ikke vil være mitt barn. Dersom jeg ikke hadde hatt barn fra før, ville jeg kanskje vært mer åpen for det, sier hun til ukebladet.</p>
      <h3>Gifter seg neste år</h3>
      <p>Til tross for legens dystre beskjed, skal paret ha slått seg til ro med situasjonen. Anka har fra før barna Ellie (17) med Louis Yeager og Ethan (13) med Paul Anka.</p>
      <p>Og selv om det ikke blir noen barn på Anka og Johansson, ser hun ut til å være stormforelsket i den 19 år yngre flammen. Da Johanssons identitet ble kjent i mai 2018, fortalte hun om sin nye kjærlighet til <a href="https://www.vg.no/rampelys/i/zLyGmK/anna-anka-om-sin-nye-kjaereste-han-mener-jeg-er-en-superstjerne-som-mistet-alt">VG</a>.</p>
      <p>- Han forstår at slike store kjendiscomeback er sjeldne, og spesielt i en verden som blir styrt av ustabil berømmelse. Han ser på meg som en superstjerne som én gang hadde alt, sa Anka, som da var aktuell med comeback i realityserien «Svenske Hollywoodfruer».</p>
      <p>Hun satte også ord på forelskelsen overfor <a href="https://www.expressen.se/noje/anna-ankas-revansch-efter-morka-tiden-/">Expressen</a>.</p>
      <p>
        <b>- Min nye mann betyr mye for meg, og vår relasjon er bygget på takknemlighet og sann, balansert kjærlighet, sa hun til den svenske avisa.</b>
      </p>
      <p>Da paret, som har base i Los Angeles, annonserte sin forlovelse i mai i år, fortalte hun til Aftonbladet at hun og Johansson hadde satt en dato for det kommende bryllupet, men at de ønsket å holde den hemmelig inntil videre.</p>
      <p>Ifølge <a href="https://www.tv2.no/a/10811587/">TV2</a> skal paret gifte seg i Karibia neste år.</p>
      <figure>
        <img src="https://dbstatic.no/71869915.jpg?imageId=71869915&amp;x=0&amp;y=0&amp;cropw=100&amp;croph=90.18691588785&amp;width=643&amp;height=387"/>
        <figcaption><b>EKSEN:</b> Anna Anka var tidligere gift med Paul Anka. De har ett barn sammen. Foto: TV 3 Vis mer</figcaption>
      </figure>
      <h3>Kontroversiell figur</h3>
      <p>Det har gått ti år siden Anna Anka dukket opp i «Svenske Hollywoodfruer» for første gang, og i <a href="https://www.dagbladet.no/kjendis/anna-anka-gjor-comeback-i-svenske-hollywoodfruer/69692857">2018 returnerte hun altså til det kjente realityprogrammet</a>.</p>
      <p>
        <b>48-åringen skapte utvilsomt reaksjoner da hun deltok for første gang i 2009.</b>
      </p>
      <p>Hun ble kjent for sine friske uttalelser, og måtte tåle mye motbør for å blant annet snakke om <a href="https://www.dagbladet.no/magasinet/jeg-sa-at-om-min-mann-onsker-en-blow-job-hver-natt-er-det-mitt-ansvar-a-gjore-det/60432493">oralsexplikt i ekteskapet og at menn ikke bør bytte bleier</a>.</p>
      <p>Samtidig som 48-åringen deltok i norske «Skal vi danse», i 2011, sto hun midt i en stygg og svært offentlig skilsmisse fra Paul Anka. De neste åra kranglet eksparet høylytt om hvem skulle ha ansvaret for sønnen, og i 2017 <a href="https://www.dagbladet.no/kjendis/har-vaert-skilt-i-syv-ar-men-nekter-a-begrave-stridsoksa---motbydelig/67656132">var det lite som tilsa at isfronten hadde smeltet</a>.</p>
      <p>Etter en hard og langvarig kamp om omsorgsretten, <a href="https://www.dagbladet.no/kjendis/paul-anka-vant-foreldreretten-over-sonnen-11---den-storste-dagen-i-mitt-liv/68467715">tapte Anna Anka den rettslige kampen i juli samme år.</a></p>
    </article>
  </body>
</html>