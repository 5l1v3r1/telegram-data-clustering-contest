<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/adozas/jovore-is-folytatodnak-az-adocsokkentesek-1901016/"/>
    <meta property="og:site_name" content="Világgazdaság"/>
    <meta property="article:published_time" content="2019-11-29T12:47:00+00:00"/>
    <meta property="og:title" content="Jövőre is folytatódnak az adócsökkentések"/>
    <meta property="og:description" content="A kisvállalati adó mértéke 13-ról 12 százalékra mérséklődik."/>
  </head>
  <body>
    <article>
      <h1>Jövőre is folytatódnak az adócsökkentések</h1>
      <address><time datetime="2019-11-29T12:47:00+00:00">29 Nov 2019, 12:47</time> by <a rel="author">MTI</a></address>
      <p>Az adócsökkentések jövőre is folytatódnak, a kormány minden dolgozó nyugdíjast mentesít a járulékfizetés alól, a kis- és középvállalkozások (kkv-k) esetében jövőre a kisvállalati adó mértéke 13-ról 12 százalékra mérséklődik – mondta a Pénzügyminisztérium (PM) államtitkára a „Nemzeti adókonzultáció” című rendezvényen, amelyet a Nemzeti Adó- és Vámhivatal tartott pénteken Budapesten.</p>
      <p>Izer Norbert kiemelte:</p>
      <aside>a gazdasági növekedés hátterében az adócsökkentés áll, mert amióta csökkennek az adók, nő a gazdaság, bővül a foglalkoztatás és a bérek is.</aside>
      <p>A bruttó hazai termék (GDP) növekedése 2018-ban elérte az 5,1 százalékot, az idei év második negyedévében az 5,2 százalékot, a harmadikban az 5 százalékot. Ezzel az értékkel Magyarország az európai uniós rangsor első helyén van.</p>
      <figure>
        <img src="https://www.vg.hu/wp-content/uploads/2019/11/Download10.jpg"/>
        <figcaption>Izer Norbert<br/>Fotó: Illyés Tibor / MTI</figcaption>
      </figure>
      <p>Rámutatott: ez a kormány az adócsökkentés kormánya,</p>
      <aside>2010 óta folyamatosan csökkennek az adók, 15 százalékra mérsékelte a kabinet a személyi jövedelemadót, 9 százalékra a társasági adót, emellett a szociális hozzájárulási adó is folyamatosan csökken 2016 óta.</aside>
      <p>Ma a magyar vállalkozások fizetik az Európai Unió legalacsonyabb társasági adóját, és a magyar emberek az EU harmadik legalacsonyabb személyi jövedelemadóját.</p>
    </article>
  </body>
</html>