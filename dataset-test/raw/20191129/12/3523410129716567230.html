<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642654/%D8%AA%D9%82%D8%A7%D8%A8%D9%84-%DA%AF%D9%84-%D8%B1%DB%8C%D8%AD%D8%A7%D9%86-%D8%A8%D8%A7-%D8%A7%D8%B3%D8%AA%D9%82%D9%84%D8%A7%D9%84-%D8%AE%D9%88%D8%B2%D8%B3%D8%AA%D8%A7%D9%86-%D9%88-%DA%A9%D8%A7%D8%B1-%D8%B3%D8%AE%D8%AA-%D9%86%D9%88%D8%AF-%D9%85%D9%82%D8%A7%D8%A8%D9%84-%D8%A8%D8%A7%D8%AF%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T12:43:00+00:00"/>
    <meta property="og:title" content="تقابل گل ریحان با استقلال خوزستان و کار سخت نود مقابل بادران"/>
    <meta property="og:description" content="تیم فوتبال گل ریحان البرز برای حفظ صدرنشینی مسابقات لیگ دسته اول فوتبال، چاره‌ای جز شکست استقلال خوزستان ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/642654/%D8%AA%D9%82%D8%A7%D8%A8%D9%84-%DA%AF%D9%84-%D8%B1%DB%8C%D8%AD%D8%A7%D9%86-%D8%A8%D8%A7-%D8%A7%D8%B3%D8%AA%D9%82%D9%84%D8%A7%D9%84-%D8%AE%D9%88%D8%B2%D8%B3%D8%AA%D8%A7%D9%86-%D9%88-%DA%A9%D8%A7%D8%B1-%D8%B3%D8%AE%D8%AA-%D9%86%D9%88%D8%AF-%D9%85%D9%82%D8%A7%D8%A8%D9%84-%D8%A8%D8%A7%D8%AF%D8%B1%D8%A7%D9%86">تقابل گل ریحان با استقلال خوزستان و کار سخت نود مقابل بادران</a>
      </h1>
      <h2>تیم فوتبال گل ریحان البرز برای حفظ صدرنشینی مسابقات لیگ دسته اول فوتبال، چاره‌ای جز شکست استقلال خوزستان ندارد.</h2>
      <address><time datetime="2019-11-29T12:43:00+00:00">29 Nov 2019, 12:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، هفته پانزدهم مسابقات لیگ دسته اول فوتبال باشگاه‌های کشور امروز (جمعه) آغاز می‌شود.</p>
      <p>در یکی از دیدارهای این هفته گل ریحان البرز میزبان استقلال خوزستان خواهد بود. با وجود عملکرد سینوسی و کسب سه پیروزی و سه تساوی در شش هفته گذشته، شاگردان محمد نصرتی با یک امتیاز و یک بازی بیشتر از نود ارومیه، در صدر جدول جای دارند و امیدوارند با برتری مقابل تیم رده شانزدهم جدول، جایگاه خود را حداقل تا برگزاری دیدار معوقه نود حفظ کنند. آبی‌پوشان خوزستان هم در پنج بازی قبلی خود نتوانسته‌اند بردی به دست بیاورند و امیدوارند با کسب امتیاز از این بازی، در هفته‌های آینده نزول بیشتری را در جدول تجربه نکنند.</p>
      <p>نود ارومیه هم در هفته پانزدهم به مصاف بادران می‌رود. شاگردان وحید بیاتلو با به تعویق افتادن بازی خود در لیگ دسته اول، صدر جدول را از دست دادند و این هفته هم کار سختی مقابل تیم مدعی بادران دارند. نود این هفته عملکرد قابل تحسینی مقابل تراکتور در جام حذفی ارائه و تا ضربات پنالتی برابر این تیم مقاومت کرد. بادران هم با وجود کسب نتایج پُرفراز و نشیب، در رده پنجم جدول جای دارد. نارنجی‌پوشان هفته گذشته با شکست برابر گل ریحان، باعث صدرنشینی این تیم شدند و حالا می‌کوشند برابر دیگر تیم مدعی شکست نخورند و در جدول پایین‌تر نروند.</p>
      <p>در یکی دیگر از دیدارهای این هفته مس رفسنجان میهمان فجر سپاسی خواهد بود. مس بر خلاف روند رو به رشد ابتدای فصل، در پنج هفته اخیر تنها یک پیروزی به دست آورده و به رده سوم رسیده است. شاگردان مهابادی هم که مانند مس تنها یک شکست متحمل شده‌اند، چهار تساوی متوالی در چهار بازی اخیر خود به دست آورده‌اند. پیروز نبرد این دو تیم 24 امتیازی می‌تواند گام بلندی به سوی دو مدعی بالای جدول بردارد و امیدوار باشد که در هفته‌های آینده به صدر بازگردد.</p>
      <p>آلومینیوم اراک هم در ایستگاه پانزدهم لیگ دسته اول برابر ملوان بندر انزلی صف‌آرایی می‌کند. سه تساوی، دو پیروزی و دو شکست، نتایج شاگردان محمود فکری در هفت بازی قبلی بوده و آنها اکنون هفت امتیاز با صدر جدول اختلاف دارند. در آن سوی میدان تیمی قرار دارد که مسابقات را کابوس‌وار آغاز کرد، اما دو پیروزی از سه بازی گذشته خود به دست آورد و امیدوار است با کسب سه امتیاز دیدار مقابل نماینده استان مرکزی از انتهای جدول نجات یابد. بر خلاف دیدار قبلی، محمد احمدزاده این هفته روی نیمکت قوی سپید انزلی می‌نشیند و شاگردانش را هدایت خواهد کرد.</p>
      <p>برنامه دیدارهای هفته پانزدهم لیگ دسته اول فوتبال به شرح زیر است:</p>
      <p>
        <b>جمعه - 8 آذر 98</b>
      </p>
      <p>
        <b>داماش گیلانیان – شهرداری تبریز</b>
      </p>
      <p>
        <b>شنبه - 9 آذر 98</b>
      </p>
      <p>
        <b>خوشه طلایی ساوه – سپیدرود رشت</b>
        <br/>
        <b>فجر سپاسی شیراز – مس رفسنجان</b>
        <br/>
        <b>گل ریحان البرز – استقلال خوزستان</b>
        <br/>
        <b>مس کرمان – نیروی زمینی تهران</b>
        <br/>
        <b>ملوان بندرانزلی – آلومینیوم اراک</b>
        <br/>
        <b>آرمان‌گهر سیرجان – قشقایی شیراز</b>
        <br/>
        <b>نود ارومیه – بادران تهران</b>
        <br/>
        <b>سرخپوشان پاکدشت – رایکای بابل</b>
      </p>
    </article>
  </body>
</html>