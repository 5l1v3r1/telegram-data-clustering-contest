<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Acord-Seat-expedient-regulacio-ocupacio_0_2352964800.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T12:30:21+00:00"/>
    <meta property="og:title" content="Acord a Seat: no hi haurà expedient de regulació d'ocupació"/>
    <meta property="og:description" content="Direcció i sindicats pacten treballar els dies 18, 19 i 20 de desembre"/>
  </head>
  <body>
    <article>
      <h1>Acord a Seat: no hi haurà expedient de regulació d'ocupació</h1>
      <h2>Direcció i sindicats pacten treballar els dies 18, 19 i 20 de desembre</h2>
      <address>
        <time datetime="2019-11-29T12:30:21+00:00">29 Nov 2019, 12:30</time>
      </address>
      <p>La direcció i el comitè d'empresa de Seat han arribat a un acord que permetrà que la companyia no presenti un expedient temporal de regulació d'ocupació (ERTO), que podia afectar gairebé 7.000 empleats, a causa de l'aturada de la producció per l'incendi a la fàbrica d'Abrera del proveïdor Faurecia, segons han explicat fonts de la marca de Martorell.</p>
      <p>L'acord preveu que els empleats de Seat treballin els dies 18, 19 i 20 de desembre, que en principi no entraven en el calendari de producció. Amb aquesta mesura es podria recuperar aproximadament la meitat dels 14.000 cotxes que es calcula que s'hauran deixat de produir durant els dies d'aturada forçosa.</p>
      <figure>
        <img src="https://www.ara.cat/2019/11/25/imatges/SEAT-Martorell_2350575084_67638685_117x66.jpg"/>
      </figure>
      <p>
        <a href="https://www.ara.cat/economia/Seat-planteja-expedient-temporal-treballadors_0_2351164984.html">Seat planteja un expedient temporal d'ocupació per a 7.000 treballadors</a>
      </p>
      <p>Els dies que els empleats de les línies de producció no han anat a treballar es consideraran com a parada tècnica i, per tant, els cobraran igualment. A més, l'acord preveu que si algun empleat demostra que abans del dia 28 de novembre tenia contractat algun viatge no estarà obligat a anar a la feina.</p>
      <p>Amb tot, la mesura pactada aquest divendres no permetrà recuperar tota la producció perduda. En aquest sentit, ja s'ha previst treballar també tres dissabtes al matí durant el gener, i s'aniran prenent altres mesures per acabar de recuperar la producció.</p>
      <p>De les tres línies de producció que té Seat, la línia 1, on es fan l'Ibiza i l'Arona, ja funciona amb normalitat. Aquesta línia aporta la meitat de la producció diària, que puja a 2.400 cotxes. Pel que fa a les línies 2 –on es fa el León– i 3 –on es produeix l'Audi A1–, està previst que recuperin la normalitat la setmana que ve, però encara no se sap quin dia. El que sí que és segur, han dit fonts de Seat, és que dilluns encara estaran parades.</p>
    </article>
  </body>
</html>