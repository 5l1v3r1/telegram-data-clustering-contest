<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/economie/duizenden-banen-weg-bij-automaker-daimler-1.1613864"/>
    <meta property="og:site_name" content="RD.nl"/>
    <meta property="article:published_time" content="2019-11-29T12:19:00+00:00"/>
    <meta property="og:title" content="Duizenden banen weg bij automaker Daimler"/>
    <meta property="og:description" content="De Duitse automaker Daimler schrapt tot eind 2022 duizenden banen. Het concern wil daarmee 1,4 miljard euro aan personeelskosten besparen. Het moederbedrijf van Mercedes-Benz poogt zo geld vrij te maken voor de overgang naar elektrisch rijden."/>
  </head>
  <body>
    <article>
      <h1>Duizenden banen weg bij automaker Daimler</h1>
      <address><time datetime="2019-11-29T12:19:00+00:00">29 Nov 2019, 12:19</time> by <a rel="author">ANP/BLOOMBERG</a></address>
      <p>
        <b>De Duitse automaker Daimler schrapt tot eind 2022 duizenden banen. Het concern wil daarmee 1,4 miljard euro aan personeelskosten besparen. Het moederbedrijf van Mercedes-Benz poogt zo geld vrij te maken voor de overgang naar elektrisch rijden.</b>
      </p>
      <p>De autofabrikant zet onder andere het mes in het aantal managementfuncties. Dat moet de komende jaren met 10 procent worden teruggebracht, onder meer via natuurlijk verloop. Volgens persbureau DPA, dat zich op personeelschef Wilfried Porth beroept, verdwijnen in totaal minstens 10.000 arbeidsplaatsen.</p>
      <p>Afspraken over baangaranties in Duitsland, die lopen tot 2029, blijven intact. Gedwongen ontslagen bij Duitse afdelingen zijn daarmee uitgesloten.</p>
      <p>Voor veel tijdelijke werknemers van Daimler zit er evenwel geen contractverlenging meer in. Daarnaast krijgen minder vaste medewerkers een voltijds contract en hoopt de onderneming werknemers ertoe te bewegen minder uren te gaan werken.</p>
      <p>Daimler gaf dit jaar meerdere winstwaarschuwingen, onder meer vanwege hoge kosten in de nasleep van het schandaal met sjoemeldiesels. Ook handelsspanningen en moeilijke marktomstandigheden zitten het bedrijf in de weg.</p>
    </article>
  </body>
</html>