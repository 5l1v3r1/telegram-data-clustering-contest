<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/eksperti-dali-poradi-yak-ne-stati-zhertvoyu-shahraystva-pid-chas-chornoji-pyatnici-643352.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T12:17:33+00:00"/>
    <meta property="og:title" content="Експерти дали поради, як не стати жертвою шахрайства під час Чорної п’ятниці"/>
    <meta property="og:description" content="Спеціалісти закликають покупців бути уважними і не втрачати голову через вигідні пропозиції"/>
  </head>
  <body>
    <article>
      <h1>Експерти дали поради, як не стати жертвою шахрайства під час Чорної п’ятниці</h1>
      <address>
        <time datetime="2019-11-29T12:17:33+00:00">29 Nov 2019, 12:17</time>
      </address>
      <h4>Спеціалісти закликають покупців бути уважними і не втрачати голову через вигідні пропозиції</h4>
      <p>Якщо йдеться про онлайн-покупку, то важливо у першу чергу приділити увагу безпеці свого комп’ютера та персональних даних, - <a href="https://glavcom.ua/digest/desyat-porad-yak-ne-stati-zhertvoyu-shahraystva-pid-chas-chornoji-pyatnici-643325.html?fbclid=IwAR27if4nxM5HOcwO6NNlvC74yTlku0yxZkX6A9bjkHG3DQrbKPgfx6BC98w">радять експерти</a> школи цифрової безпеки Digital Security School 380.</p>
      <p>Спеціалісти радять: якщо ви отримали лист із повідомленням про розпродаж із дуже спокусливими пропозиціями, то варто переконатися, що цей лист не є фішинговим  (таким, що…). Для цього варто звернути увагу на правильність назви магазину в листі - одруківок на кшталт Razetka чи Abibas. Крім того, адреса, з якої вам надіслали лист, має бути схожа на офіційну поштову скриньку магазину – до прикладу, жодних адресантів типу <a href="https://glavcom.ua/news/16589292">16589292@allllllo.ua</a> не має бути. Існує ще один маркер аферистів: заклик придбати щось терміново за лінком, доданим до листа. Не поспішайте переходити по ньому – спершу скопіюйте його та перевірте на Verify та VirusTotal. І надалі остерігайтесь закликів придбати будь-що «тут і зараз» у будь-яких листах.</p>
      <p>Крім того, після онлайн покупок завжди звіряйте банківські платежі: заздалегідь поцікавтеся точною сумою на картці,  а після оплати за товар звірте баланс на ній чи перегляньте в додатку банку витрачену суму.</p>
      <p>Експерти також закликають пильнувати за підозрілими дзвінками в період розпродажів та не повідомляти пін-код чи паролі від особистих акаунтів будь-яких сайтів третім особам. Перед Чорною п’ятницею можуть зрости дзвінки на ваш номер начебто від банку з проханням: «Надайте нам, будь ласка, всі дані доступу до вашої картки, тому що просто зараз з неї зникають всі кошти та ми хочемо цьому завадити». Не вірте в такі історії та просто кладіть слухавку. Якщо є сумніви – самостійно перетелефонуйте до свого банку.</p>
      <p>Понад те, напередодні розпродажів встановіть додаткові методи захисту свого аккаунту у соцмережах. Спеціалісти радять встановити двофакторну автентифікацію - це коли після введення паролю на ваш телефон приходить смс з одноразовим кодом доступу, TouchID чи FaceID.</p>
      <p>Вельми важливо також робити покупки через перевірені Wi-Fi мережі. До прикладу, у торговельному центрі краще під’єднайтись до тієї точки Wi-Fi, яка вам відома за назвою (наприклад, мережа від піцерії на фудкорті) і для якої як мінімум треба ввести пароль.Бажано тако не проводити онлайн-оплати через відкриті Wi-Fi мереж.</p>
      <p>Експерти також закликали покупців користуватися тільки офіційними мобільними додатками – їх можна скачати з через AppStore чи Google Play, або й взагалі перейти на сторінку завантаження з офіційного сайту магазину. Ще одна порада - бути уважними до пропозицій про передоплату і перевіряти дату реєстрації онлайн-магазину. І наостанок: не варто хизуватися своїми покупками в онлайні. «Слідкуйте за цифровою гігієною і не публікуйте усі фото підряд у соцмережах. Ваші друзі й так дізнаються, що під час Чорної п’ятниці ви придбали нову PlayStation, а от потенційним зловмисникам про це знати не варто. Завдяки публічним обліковим записам у соцмережах зловмисникам легко відстежити, де ми живемо, чим користуємось та навіть коли буваємо вдома. Не приводьте їх за руку до своєї оселі», - закликають екперти.</p>
      <related>
        <a href="https://glavcom.ua/kyiv/news/stolichna-vlada-pobachila-yak-za-ostanni-roki-kilkist-grabezhiv-u-kijevi-skorotilasya-vtrichi-642897.html"/>
      </related>
    </article>
  </body>
</html>