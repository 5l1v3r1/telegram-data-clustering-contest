<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/ekonomika-ir-politika/liudna-realybe-zmogaus-teisiu-aktyvistes-vis-dar-patiria-begalinius-grasinimus-941854"/>
    <meta property="og:site_name" content="Kauno diena"/>
    <meta property="article:published_time" content="2019-11-29T12:50:00+00:00"/>
    <meta property="og:title" content="Liūdna realybė: žmogaus teisių aktyvistės vis dar patiria begalinius grasinimus"/>
    <meta property="og:description" content="Moterys žmogaus teisių gynėjos patiria begalinius grasinimus ir su moterų teisių, lyčių lygybės propagavimo veikla susijusius išpuolius, penktadienį paskelbė „Amnesty International“ organizacija, rašo „Deutsche Welle“."/>
  </head>
  <body>
    <article>
      <h1>Liūdna realybė: žmogaus teisių aktyvistės vis dar patiria begalinius grasinimus</h1>
      <address><time datetime="2019-11-29T12:50:00+00:00">29 Nov 2019, 12:50</time> by <a rel="author" href="https://kauno.diena.lt/autoriai/elzbieta-reivytyte" target="_blank">Elzbieta Reivytytė, ELTA</a></address>
      <p>
        <b>Moterys žmogaus teisių gynėjos patiria begalinius grasinimus ir su moterų teisių, lyčių lygybės propagavimo veikla susijusius išpuolius, penktadienį paskelbė „Amnesty International“ organizacija, rašo „Deutsche Welle“.</b>
      </p>
      <p>Paminėdama tarptautinę moterų žmogaus teisių gynėjų dieną „Amnesty International“ paviešino ataskaitą, kurioje teigiama, kad žmogaus teisių aktyvistės vis dar yra žeminamos, bauginamos, laikomos nusikaltėlėmis, net nužudomos už aktyvią veiklą.</p>
      <p>„Moterys žmogaus teisių gynėjos yra puolamos už tai, kas jos yra ir ką daro. Dar didesnė grėsmė kyla toms, kurios patiria keletą diskriminacijos formų vienu metu. Jei esi moteris ir esi rasinės mažumos, čiabuvių, vargšų, lesbiečių, biseksualų ar translyčių atstovė arba sekso darbuotoja, tam, kad tavo balsas būtų išgirstas valdžios žmonių, turi kovoti dar stipriau“, – sakė „Amnesty International“ generalinis sekretorius Kumis Naidoo.</p>
      <p>Nors feminizmo judėjimas pažengė į priekį ir dabar yra stipresnis, nei kada nors anksčiau, pastaraisiais metais moterys aktyvistės sulaukia vis daugiau politikų, religinių lyderių ir smurtą pasitelkiančių grupių, kurios „plėtoja demonizacijos politiką“, spaudimo, sakė organizacijos atstovai.</p>
      <p>„Moterys žmogaus teisių gynėjos dažnai yra pažangos priešakyje, tad į jas pirmas nusitaikoma, kai kovojama prieš teisingesnį integracijos pasaulį“, – rašoma organizacijos ataskaitoje, kuri pavadinta „Iššūkis valdžiai, kova su diskriminacija: raginimas imtis veiksmų pripažinti ir saugoti moteris žmogaus teisių gynėjas“.</p>
      <blockquote>Kitose šalyse, pavyzdžiui, Bahreine ir Egipte moterims žmogaus teisių aktyvistėms nutildyti pasitelkiama seksualinė prievarta kaip tam tikra kankinimo forma.</blockquote>
      <p>Organizacija ataskaitoje pasitelkė Lenkijos pavyzdį ir teigė, kad kai kurios aktyvistės šalyje kovojusios prieš aborto ribojimus ir fiksavusios kitus moterų ir LGBT+ teisių pažeidimus, buvo puldinėjamos, intensyvėjant rasistinėms, migracijai priešiškoms nuotaikoms.</p>
      <p>„Kitose šalyse, pavyzdžiui, Bahreine ir Egipte moterims žmogaus teisių aktyvistėms nutildyti pasitelkiama seksualinė prievarta kaip tam tikra kankinimo forma“, – rašė organizacija. Moterys taip pat susiduria su smurtu šeimoje bei piktnaudžiavimu galia, susijusiu su tokiais kultūriniais konceptais kaip „garbė“, grasinimai skyrybomis arba atskyrimas nuo vaikų.</p>
      <p>Prieš moteris aktyvistes dažnai rengiamos šmeižto akcijos, smerkiamas jų „nuo normų nukrypstantis elgesys“. „Amnesty International“ teigia, kad šmeižtas pasitelkiamas skatinti priešiškumą prieš jas. Pavyzdžiui, buvęs Italijos vidaus reikalų ministras Matteo Salvinis išjuokė Carolą Rackete, pabėgėlius gelbstinčio laivo „Sea-Watch 3“ kapitonę. Po ministro pajuokos atsirado ir daugiau bjaurių komentarų negailėjusių žmonių, kurie kurstė seksualinį smurtą ir nusitaikė į C. Rackete išvaizdą, akcentavo tai, kad ji yra moteris.</p>
      <p>„Turime džiaugtis šiomis moterimis ir saugoti jas už drąsą ir jų atliekamą darbą, kuriuo yra gerinama mūsų ir ypač į paraštę nustumtų bendruomenių gyvenimo kokybė“, ­ – sakė K. Naidoo.</p>
    </article>
  </body>
</html>