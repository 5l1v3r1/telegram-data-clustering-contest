<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/ekonomika-ir-politika/amazon-darbuotojai-pradejo-juodojo-penktadienio-streika-siekia-didesniu-algu-941846"/>
    <meta property="og:site_name" content="Kauno diena"/>
    <meta property="article:published_time" content="2019-11-29T12:25:00+00:00"/>
    <meta property="og:title" content="„Amazon“ darbuotojai pradėjo „juodojo penktadienio“ streiką: siekia didesnių algų"/>
    <meta property="og:description" content="„Amazon“ pradėjus „juodojo penktadienio“ nuolaidų pasiutpolkę, šimtai JAV prekybos milžinės darbuotojų Vokietijoje pradėjo streiką, kovodami dėl didesnių atlyginimų ir darbo sąlygų."/>
  </head>
  <body>
    <article>
      <h1>„Amazon“ darbuotojai pradėjo „juodojo penktadienio“ streiką: siekia didesnių algų</h1>
      <address><time datetime="2019-11-29T12:25:00+00:00">29 Nov 2019, 12:25</time> by <a rel="author" href="https://kauno.diena.lt/autoriai/darius-mikutavicius" target="_blank">Darius Mikutavičius, AFP</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/afp_1mo2o8.jpg?itok=JVUu2s4y"/>
          <figcaption>„Amazon“ darbuotojai pradėjo „juodojo penktadienio“ streiką: siekia didesnių algų – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/afp_1mo2o7.jpg?itok=TdiW1J4B"/>
          <figcaption>„Amazon“ darbuotojai pradėjo „juodojo penktadienio“ streiką: siekia didesnių algų – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/afp_1mo2oa.jpg?itok=TVts21aQ"/>
          <figcaption>„Amazon“ darbuotojai pradėjo „juodojo penktadienio“ streiką: siekia didesnių algų – Scanpix nuotr.</figcaption>
        </figure>
      </slideshow>
      <p>
        <b>„Amazon“ pradėjus „juodojo penktadienio“ nuolaidų pasiutpolkę, šimtai JAV prekybos milžinės darbuotojų Vokietijoje pradėjo streiką, kovodami dėl didesnių atlyginimų ir darbo sąlygų.</b>
      </p>
      <p>Streikas, kurį paskelbė įtakinga „Verdi“ profsąjunga, tęsis iki antradienio ryto. Darbuotojai streikuos ir per „kibernetinį pirmadienį“, kuris taip pat „Amazon“ yra itin svarbus prekybos laikotarpis.</p>
      <p>„Verdi“ atstovės Evos Voelpel teigimu, streiką pradėjo keli šimtai „Amazon“ darbuotojų Leipcigo, Bado Hersfeldo, Koblenco, Reinbergo, Vernės ir Grabeno logistikos centruose.</p>
      <p>„Jų darbas negali būti įvertintas mažiausiomis kainomis“, – pranešime teigė „Verdi“, reikalaudama kolektyvinės sutarties, kuri užtikrintų „minimalų pragyvenimą ir gerą, sveiką darbą“.</p>
      <p>Profsąjunga kaltina „Amazon“ neužtikrinant pamatinių žmogaus teisių ir reikalaujant darbuotojus dirbti „didžiulio spaudimo sąlygomis“.</p>
      <p>„Dėl to daugelis darbuotojų suserga“, – teigia „Verdi“.</p>
      <blockquote>Mokame daugiau nei įprastai mokama už panašų darbą, siūlome papildomus priedus, kasmet peržiūrime atlyginimus.</blockquote>
      <p>„Amazon“ savo ruožtu tvirtino, kad streikas įmonės veiklos nepaveiks, o „siuntos vis tiek atvyks laiku“.</p>
      <p>Bendrovė ilgą laiką priešinosi profsąjungos reikalavimui pradėti derybas ir gynė savo darbo aplinką, nes „Amazon“ neva yra „vienas geriausių darbdavių logistikos srityje“.</p>
      <p>„Mokame daugiau nei įprastai mokama už panašų darbą, siūlome papildomus priedus, kasmet peržiūrime atlyginimus“, – teigiama „Amazon“ pranešime.</p>
      <p>Pasak „Amazon“, dauguma iš 13 tūkst. darbuotojų, dirbančių trylikoje logistikos centrų Vokietijoje, dirbs įprastai.</p>
      <p>Pastaraisiais metais „Amazon“ susidūrė su streikais Vokietijoje ir kitose Europos šalyse. Pernai per „juodąjį penktadienį“ streikavo „Amazon“ darbuotojai Ispanijoje, Vokietijoje ir Didžiojoje Britanijoje.</p>
    </article>
  </body>
</html>