<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783842/%D8%AA%D8%AC%D9%85%D8%B9-%D8%A8%D8%B3%DB%8C%D8%AC%DB%8C%D8%A7%D9%86-%D8%AF%D8%B1%D8%B3-%D8%A8%D8%B2%D8%B1%DA%AF%DB%8C-%D8%A8%D9%87-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AF%D8%A7%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T12:00:56+00:00"/>
    <meta property="og:title" content="امام جمعه اردستان: تجمع بسیجیان درس بزرگی به آشوبگران داد"/>
    <meta property="og:description" content="اردستان-امام جمعه اردستان گفت: بسیجیان در تجمع اخیر خود با حضور معنا دارشان درس بزرگی به آشوبگران دادند."/>
  </head>
  <body>
    <article>
      <h1>امام جمعه اردستان: تجمع بسیجیان درس بزرگی به آشوبگران داد</h1>
      <address>
        <time datetime="2019-11-29T12:00:56+00:00">29 Nov 2019, 12:00</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام حسن دهشیری در خطبه های نماز جمعه این هفته اردستان در مسجد موسی بن جعفر(ع) اردستان با اشاره به سخنان رهبر معظم انقلاب اسلامی در جمع بسیجیان اظهار داشت: بسیجیان همیشه مورد هجمه دشمنان بوده اند و این دشمنی ها از سوی دنیای استکبار بر علیه بسیجیان به دلیل دفاع آنها از انقلاب و نظام ادامه دارد.</p>
      <p>وی افزود: بسیجیان در تمام  میادین سخت حضور داشته و انسجام خود را حفظ می کنند  و با حضور در مساجد نشان داده اند که بسیج متولد مسجد است.</p>
      <p>امام جمعه اردستان گفت: بسیجیان در تجمع اخیر خود با حضور معنا دارشان درس بزرگی به آشوبگران دادند تا بدانند  نیروهای نظامی و انتظامی در کنار بسیج به هیچ آشوبگری اجازه قدرت نمایی در کشور ایران را نخواهند داد.</p>
      <p>
        <b>شهید مدرس باعث افتخار منطقه اردستان است</b>
      </p>
      <p>وی با اشاره به ۱۰ آذر سالروز شهادت آیت الله شهید مدرس ابراز داشت:  باعث افتخار منطقه اردستان است که شهید مدرس از این منطقه ظهور کرده است و سالروزش را به عنوان روز مجلس هم نامگذاری کرده اندو به تعبیر حضرت امام خمینی(ره) مجلس ما به عنوان عصاره ای از افکار مدرس‌ها باشد.</p>
      <p>حجت الاسلام دهشیری بیان داشت: سالروز شهید مدرس  امسال با توجه به همزمانی ثبت نام از کاندیداهای مجلس شورای اسلامی قابل لمس تر خواهد بود.</p>
      <p>
        <b>حضور وزیر اطلاعات در مراسم شهید مدرس در اردستان</b>
      </p>
      <p>امام جمعه اردستان تصریح کرد: با توجه به شهادت شهید مدرس، هفته فرهنگ شهرستان اردستان هم در این هفته طراحی شده است؛ در روز  شهادت ایشان مراسم بزرگداشتی با حضور وزیر  اطلاعات در شهر اردستان برگزار خواهد شد که مردم با حضور خود بخشی از وظایفشان نسبت به انقلاب را انجام خواهند داد.</p>
      <p>وی تاکید داشت: انتخابات این دوره از مجلس اولین انتخابات در دومین گام انقلاب است که باید شکوهمند برگزار شود؛ باید افرادی را به مجلس بفرستیم که در تراز انقلاب اسلامی بوده و بتوانند در تمام صحنه ها حضور فعال داشته باشند.</p>
      <p>حجت الاسلام دهشیری افزود: داوطلبان در عرصه انتخابات باید خود را شجاع، دلیر و متعهد و انقلابی  و ولایتمدار بدانند تا کارها بیشتر سامان بگیرد.</p>
      <p>امام جمعه اردستان با بیان اینکه حضور حداکثری مردم می تواند در عرصه انتخابات برای کشور مهم باشد، افزود: درصد حضور مردم  ایران در انتخابات نسبت به تمام کشورهای منطقه سبیار بالاتر است.</p>
      <p>
        <b>امید دادن و گفتن حقایق به مردم سفارشان بزرگان است</b>
      </p>
      <p>وی گفت: امید دادن و گفتن حقایق به مردم سفارشان بزرگان است که بر این اساس حضور وزرا به اردستان می تواند عامل ایجاد تحول در این شهرستان باشد؛ وزیر بهداشت در سفر اخیر خود به اردستان وعده های خوبی مانند تخصیص ۳۰ میلیارد تومان بودجه بهداشتی برای پیشرفت شهرستان  را داد.</p>
      <p>حجت الاسلام دهشیری با اشاره به پرداخت یارانه های معیشتی به مردم توسط دولت بیان داشت: وعده ای که دولتمردان برای پرداخت معیشتی داده اند باید به شکلی انجام شود که همه افراد نیازمند مد نظر قرار گیرند.</p>
    </article>
  </body>
</html>