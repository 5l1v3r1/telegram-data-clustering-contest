<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/politico/jean-claude-juncker-zartobliwie-wspomina-swoj-czas-przewodniczenia-komisji/97hflmr"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T12:11:52+00:00"/>
    <meta property="og:title" content="Juncker na pożegnanie: mój telefon podsłuchiwali Francuzi, a nie Amerykanie"/>
    <meta property="og:description" content="W ostatnim dniu swojego urzędowania, odchodzący przewodniczący Komisji Europejskiej Jean-Claude Juncker, zastąpił dziennikarzy POLITICO i zredagował ich codzienny brukselski biuletyn informacyjny Playbook. Onet publikuje obszerne fragmenty, w których Juncker nieco autoironicznie opisuje swoje spotkania z Donaldem Trumpem i żartuje na temat tego kto podsłuchiwał jego telefon."/>
  </head>
  <body>
    <article>
      <h1>Juncker na pożegnanie: mój telefon podsłuchiwali Francuzi, a nie Amerykanie</h1>
      <h2>W ostatnim dniu swojego urzędowania, odchodzący przewodniczący Komisji Europejskiej Jean-Claude Juncker, zastąpił dziennikarzy POLITICO i zredagował ich codzienny brukselski biuletyn informacyjny Playbook. Onet publikuje obszerne fragmenty, w których Juncker nieco autoironicznie opisuje swoje spotkania z Donaldem Trumpem i żartuje na temat tego kto podsłuchiwał jego telefon.</h2>
      <address><time datetime="2019-11-29T12:11:52+00:00">29 Nov 2019, 12:11</time> by <a rel="author">Jean-Claude Juncker</a></address>
      <ul>
        <li>Unia często jest wyśmiewana za regulowanie spłuczek toaletowych lub krzywizny ogórków, ale są to już archaiczne pretensje</li>
        <li>Dziś skupiamy się na sprawach, które mają naprawdę znaczenie dla Europejczyków, zwłaszcza nad walką ze zmianami klimatycznymi i lepszym zarządzaniem migracją</li>
        <li>O brexicie: Pęka mi serce, gdy widzę, jak członek naszej Unii ją opuszcza</li>
        <li>A jednocześnie poparcie dla Unii jest na wysokim poziomie, co w znacznej zawdzięczamy debacie na temat brexitu, w której tak podkreślano zalety członkostwa w UE</li>
        <li>Kiedy Unia Europejska działa wspólnie, jej połączona siła dyplomatyczna może zmienić świat dla przyszłych pokoleń: bez Unii Porozumienie Paryskie w sprawie klimatu nie zaistniałoby</li>
      </ul>
      <p>Oto kilka wątków wybranych z obszernego tekstu w <a href="https://www.politico.eu/newsletter/brussels-playbook/special-playbook-edition-by-jean-claude-juncker/">dzisiejszym POLITCO Playbook, który tu można w całości przeczytać w oryginale</a></p>
      <p>Witam, tu Jean-Claude.</p>
      <p>W chwili słabości zobowiązałem się do napisania Playbooka w ostatnim roboczym dniu mojego urzędowania. A więc proszę – z małym opóźnieniem, ale bez szkody dla rezultatu.</p>
      <p>To rzeczywiście odpowiedni sposób, aby powiedzieć <i>adieu</i> brukselskim dziennikarzom, z którymi miałem tak miłe stosunki. Najbardziej ich polubiłem za pewną <a href="https://twitter.com/Berlaymonster/status/453484445954109440?s=20">karykaturę z @Berlaymonster</a>, która pokazuje, jak redaguję swój najnowszy tweet i która zainspirowała to <a href="https://www.youtube.com/watch?v=D61kfyYMZ_A">video z mojej kampanii wyborczej</a>.</p>
      <h3>Krzywizna ogórków</h3>
      <p>Nigdy nie uważałem, że potrzeba więcej Europy, jako celu samego w sobie, ale że ma być lepsza i działająca tylko tam, gdzie ma to sens. W 2014 roku wyznaczyliśmy 10 jasnych priorytetów, w tym stworzenie unii cyfrowej, wprowadzenie większej solidarności do europejskiej polityki migracyjnej oraz Unii, która jest wielka w wielkich sprawach, a skromna w pozostałych.</p>
      <p>Nie osiągnęliśmy wszystkiego, co chcieliśmy zrobić, będąc tak często zdani na łaskę okoliczności, ale mam nadzieję, że zostaniemy zapamiętani za to, że staraliśmy się zmienić tę Unię na lepsze.</p>
      <p>Od początku istnienia mojej Komisji utworzono 14 milionów miejsc pracy. Unia i strefa euro odnotowały 25 kolejnych kwartałów wzrostu gospodarczego. Zawarliśmy umowy handlowe z 16 nowymi krajami, wspierając 5 milionów dodatkowych miejsc pracy. Zainwestowaliśmy 4,5 mld euro w zapewnienie naszym partnerstwom z Afryką nowych i równych szans, a całkowite oczekiwane inwestycje wyniosą do końca tego roku. 44 mld euro. Nie tak źle.</p>
      <p>UE często jest wyśmiewana za regulowanie spłuczek toaletowych lub krzywizny ogórków, ale są to już archaiczne pretensje. W ciągu ostatnich pięciu lat drastycznie zmniejszyliśmy ilość przepisów unijnych – o 83 proc. w porównaniu z wcześniejszym okresem – aby móc skupić się na rzeczach, które naprawdę mają znaczenie dla Europejczyków, takich jak walka ze zmianami klimatycznymi i lepsze zarządzanie migracją.</p>
      <ul>
        <li>
          <b>POLECAMY: </b>
          <a href="https://www.politico.eu/article/venice-floods-autonomy-referendum/">POLITICO w oryginale - Po wielkiej powodzi Wenecja domaga się autonomii</a>
        </li>
      </ul>
      <h3>Plan Junckera</h3>
      <p>Od 2015 r. tzw. plan Junckera usunął bariery inwestycyjne i wykorzystał środki publiczne, by wspólnie z funduszami prywatnymi wspierać projekty, które w przeciwnym razie nie byłyby w stanie ruszyć z miejsca. Według najnowszych danych z października 2019 r. plan Junckera uruchomi 450,6 mld euro na inwestycje, z czego skorzysta ponad milion małych i średnich przedsiębiorstw.</p>
      <p>UE czasami jest wyśmiewana, że gapi się w koniec własnego nosa, starałem się więc uciekać od tego dialogu głuchych. Bardzo miło wspominam moment, w którym uroczy starszy pan na Malcie zapytał mnie, kiedy Unia zamierza ustanowić Europejski Dzień Dziadka. Była to wspaniała okazja, aby wyjaśnić, że UE w rzeczywistości nie wtyka palców w każdy kawałek tortu i że niektóre rzeczy są lepiej robione na szczeblu krajowym (tak samo jak lubię dziadków).</p>
      <h3>Bezpieczeństwo sieci 5G</h3>
      <p>Ponieważ wszyscy debatują nad bezpieczeństwem sieci 5G, cieszę się, że mogę polegać na mojej zaufanej Nokii (nie całkiem 3310, ale prawie), aby chronić się przed ciekawskimi uszami.</p>
      <p>Tu przypomnę, jak kiedyś, chwilę po odłożeniu słuchawki po długiej rozmowie z moim drogim przyjacielem Billem Clintonem, dostałem telefon od Jacquesa Chiraca. Bez żadnego krygowania się, Jacques zapytał: "Ale dlaczego powiedziałeś to Clintonowi, Jean-Claude?" Dzięki za wysłuchanie, <i>mon ami</i>. Okazuje się, że jednak nie tylko Stany Zjednoczone słuchają rozmów telefonicznych.</p>
      <h3>Artystyczny premier Bułgarii</h3>
      <p>Jeden obraz naprawdę starcza za tysiąc słów. Jednym z premierów najbardziej biegłych w objaśnianiu spraw, z którymi miałem przyjemność współpracować, jest ktoś, z kim nigdy nie miałem wspólnego języka (choć uważam się za poliglotę): to mój przyjaciel Bojko Borissow z Bułgarii. Kiedy w 2015 roku próbował mi wyjaśnić zawiłości dość skomplikowanego projektu South Stream dla bezpieczeństwa energetycznego Bułgarii i sąsiedniego regionu, zrobił to bez streszczeń i bez użycia słów, tylko za pomocą kilku kresek na kartce papieru.</p>
      <p>Byłem pod takim wrażeniem jego dzieła sztuki, że oprawiłem je i umieściłem na ścianie mojego biura, jako przypomnienie znaczenia wzajemnych połączeń energetycznych.</p>
      <p>Kilka miesięcy później przyjechała do mnie bułgarska delegacja, aby kontynuować dyskusję na temat bułgarskiego hubu gazowego, z dumą powiedziałem im, że rozumiałem wszystkie ich problemy dzięki doskonałym umiejętnościom rysunkowym ich premiera. A potem dowiedziałem się, że jeden z członków delegacji zrobił zdjęcie oprawionego rysunku i przekazał je bułgarskiej prasie.</p>
      <p>Przyszłe kreacje Bojka wkrótce ozdobią galerię sztuki w Sofii, bez wątpienia!</p>
      <h3>Brexit</h3>
      <p>W listopadzie 2015 r. Wielka Brytania złożyła wniosek o dalszą poprawę tego, co już wtedy wielu uznawało za korzystne ustalenia dotyczące jej członkostwa. Cztery lata minęły i oto odchodzę przed Wielką Brytanią.</p>
      <p>W pewnym sensie nie jestem z tego powodu niezadowolony, bo pęka mi serce, gdy widzę, jak członek naszej Unii ją opuszcza. A jednocześnie poparcie dla Unii Europejskiej jest na wysokim poziomie, co w znacznej zawdzięczamy debacie na temat brexitu, w której tak podkreślano zalety członkostwa w UE. Świadectwem tego jest z pewnością to, że ludzie śpiewają "Odę do radości" na ulicach Londynu lub że moja skrzynka mailowa zapełniona jest listami miłosnymi od obywateli brytyjskich.</p>
      <h3>Odnowiony Traktat Rzymski</h3>
      <p>Był taki moment w 2016 roku, kiedy sprawy wyglądały ponuro, ale powoli i pewnie nasza Unia zdołała powrócić znad przepaści.</p>
      <p>25 marca 2017 r. przywódcy europejscy zebrali się w Rzymie, aby odnowić swoje zobowiązania, deklarując, że będą trzymać się razem i wspólnie iść naprzód. To pozostanie jednym z moich najmilszych wspomnień z tego okresu.</p>
      <p>Podpisałem tę deklarację tym samym długopisem i w tym samym pomieszczeniu, w którym były premier Luksemburga Joseph Bech podpisał pierwotny Traktat Rzymski ustanawiający Europejską Wspólnotę Gospodarczą w 1957 roku.</p>
      <h3>Porozumienie Paryskie</h3>
      <p>Paryż jest zawsze największą atrakcją, ale nigdy bardziej niż wtedy, gdy stał się symbolem najbardziej ambitnego i prawnie wiążącego porozumienia klimatycznego, jakie kiedykolwiek widział świat.</p>
      <p>Dla mnie potwierdziło to, o czym już w głębi serca wiedziałem, że jest prawdą: kiedy Unia Europejska działa wspólnie, jej połączona siła dyplomatyczna może zmienić świat dla przyszłych pokoleń. Bez UE Porozumienie Paryskie nie zaistniałoby. W obliczu coraz bardziej zmiennego krajobrazu globalnego nie powinniśmy tracić z oczu tego, co można osiągnąć, gdy jesteśmy zjednoczeni.</p>
      <h3>Erasmus</h3>
      <p>Od 1987 r. w programie Erasmus wzięło udział 10 mln młodych ludzi, z czego 4 mln w latach 2014-2019. Nie jest to przypadek, ale wynik rekordowych inwestycji Unii w obywateli europejskich i naszej decyzji, by w pełni wykorzystać budżet UE na pomoc w nauce, szkoleniu, nauczaniu, pracy czy wolontariacie za granicą.</p>
      <h3>Zniesienie roamingu</h3>
      <p>Podróżujący Europejczycy nigdy nie rozmawiali ze sobą tak często – szczególnie nasi obywatele z Bułgarii, Chorwacji, Czech i Polski. Wbrew powszechnym oczekiwaniom, ceny usług telefonii komórkowej spadły w całej Unii od 2017 r., kiedy to znieśliśmy opłaty za korzystanie z telefonu za granicą, co doprowadziło do dziesięciokrotnego wzrostu wykorzystania danych w sieci komórkowej.</p>
      <h3>Podziw Donalda Trumpa</h3>
      <p>"Twardy zawodnik" i "brutalny zabójca" – nie są to słowa, które przypisuje się wielu Luksemburczykom, ale przyjmuję je jako komplement. Dobre negocjacje zaczynają się od wzajemnego zrozumienia i szacunku. A czasami liczy się rozmiar: na G7 w Taorminie w 2017 r., prezydent USA Donald Trump przedstawił mnie swojej żonie słowami: "Wszyscy ci szefowie państw tutaj – Merkel, Macron itp. – są odpowiedzialni za jeden kraj. Ale Jean-Claude, on dowodzi 28!". Nie próbowałem wyjaśniać mu, że zapewne pomylił moje stanowisko z tym drugim Donaldem.</p>
      <p>Rok później przybyłem do Białego Domu zaledwie tydzień po tym, jak Unia i Japonia podpisały umowę handlową wartą jedną trzecią światowego PKB. Nie trzeba dodawać, że moment był dobry i Donald wyczuwał ogromną szansę na biznes z UE, największą wspólnotą handlową na świecie – a teraz największym importerem amerykańskiej soi.</p>
      <p>Chociaż on i ja nie zawsze się ze sobą zgadzamy, istnieje otwartość i szczerość w naszych stosunkach, co ma zasadnicze znaczenie dla każdego partnerstwa, jeśli chcemy osiągnąć postęp.</p>
      <p>Ale żarty na bok: Stosunki UE-USA to przede wszystkim przyjaźń, oparta na ludziach, a nie tylko na polityce. To właśnie powiedziałem Donaldowi, gdy przekazałem mu zdjęcie cmentarza wojskowego w Luksemburgu, gdzie pochowany jest amerykański generał George Patton. Napisałem: "Drogi Donaldzie, pamiętajmy naszą wspólną historię". Chciałem mu przypomnieć, że jestem u niego jako przyjaciel.</p>
      <h3>Przyszłość Europy</h3>
      <p>Europa pozostaje najmniejszym kontynentem. Z 25 proc. globalnej wartości dodanej, którą dziś wytwarzamy, nasz udział, jeśli wszystko pójdzie dobrze, spadnie do 15 proc. w ciągu 10-15 lat od teraz. Jest prawdopodobne, że do 2030 r. żaden kraj europejski nie będzie już członkiem G7.</p>
      <p>Pod względem demograficznym także znajdujemy się na równi pochyłej. Musimy więc trzymać się razem, nie poprzez wymazywanie naszych tożsamości narodowych, ale poprzez pielęgnowanie ich, a także nieustanne podkreślanie naszych wspólnych wartości, jak również naszych indywidualności – rzeczy, które sprawiają, że Europa jest tym, czym jest.</p>
      <p>Europa musi pozostać silnym filarem NATO, które nie jest tak bardzo w stanie "śmierci mózgowej", co w pewnej drzemce, z której można ją łatwo wyrwać.</p>
      <h3>Nie żegnam się</h3>
      <p>Po spakowaniu moich rzeczy i opróżnieniu biura pozostało mi już tylko przekazanie Traktatów i kluczy mojej następczyni, Ursuli von der Leyen. Zrobimy to w następny wtorek, kiedy w końcu zajmę miejsce na ścianie sławy w budynku Komisji.</p>
      <p>Nie jestem zwolennikiem pożegnań, więc z przykrością informuję, że nie będzie to ostatni raz, gdy o mnie usłyszycie. Nawet jeśli odchodzę z aktywnej polityki, nigdy nie przestanę użyczać swojego głosu i serca Europie. Trzymajcie za mnie kciuki.</p>
      <p>
        <i>Redakcja: Michał Broniatowski</i>
      </p>
    </article>
  </body>
</html>