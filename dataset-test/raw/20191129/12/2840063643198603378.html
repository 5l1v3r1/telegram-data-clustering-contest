<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/29/salvini-conte-mai-avuta-immunita-parlamentare_mzTCCeW5vdzdhckSZq8mrN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-29T12:04:00+00:00"/>
    <meta property="og:title" content="Salvini a Conte: &quot;Mai avuta immunità parlamentare&quot;"/>
    <meta property="og:description" content="Il leader della Lega torna all'attacco sul Mes: &quot;Se il premier ha firmato senza comunicarlo al Parlamento e al popolo ne pagherà le conseguenze&quot;"/>
  </head>
  <body>
    <article>
      <h1>Salvini a Conte: "Mai avuta immunità parlamentare"</h1>
      <address>
        <time datetime="2019-11-29T12:04:00+00:00">29 Nov 2019, 12:04</time>
      </address>
      <p>"<b>Io non ho mai avuto l'immunità parlamentare</b>". Matteo Salvini risponde così ai giornalisti che gli chiedono un commento alle parole del premier <a href="https://www.adnkronos.com/fatti/politica/2019/11/28/mes-conte-querelero-salvini_yBbKH7gz7Kabvbx2HeCOfN.html">Giuseppe Conte che lo invita a rinunciare all'immunità</a>. "O Conte è confuso o è ignorante". "Perché il caso Diciotti di cui parla è una scelta politica, mia e di tutto il governo a difesa dei confini", aggiunge Salvini. "Il mio problema - rileva - non è la querela, ma il fatto che Conte su Ilva non sa cosa fare, su Alitalia non sa cosa fare, sui trattati europei e sulla manovra non sa cosa fare. Da lui come premier ci aspettiamo soluzioni non querele".</p>
      <p>E torna all'attacco sul Mes. "Se Conte ha firmato senza comunicarlo al Parlamento e al popolo ne pagherà le conseguenze - ribadisce - Sul Mes ma grazie alla Lega gli italiani ora sanno, adesso Conte dovrà spiegare non a Salvini - e se vorrà querelarmi ora lo aspetto - ma agli italiani". "Gli italiani sanno che c'è un trattato in ballo che mette a rischio i loro risparmi e il loro lavoro per salvare le banche tedesche", scandisce il leader del Carroccio, che conferma: "Siamo determinati a chiedere un incontro al presidente della Repubblica, se qualcuno manca di parola al popolo italiano o chiede scusa o ne paga le conseguenze".</p>
      <p>Ai giornalisti che gli chiedono se è possibile un <a href="https://www.adnkronos.com/fatti/politica/2019/11/29/maio-salvini-nessun-ritorno-fiamma_MJC5pokFniV3b2SHZuULPO.html">ritorno di fiamma </a>con Luigi Di Maio, dopo le parole del leader dei Cinque Stelle sul Mes, Salvini risponde che "<b>indietro non si torna</b>". "Di Maio e Grillo hanno scelto il Pd, Renzi, Boschi, i poteri forti e il passato, li lascio in questa compagnia senza rimpianto - aggiunge - Quello che fanno adesso Di Maio, Grillo e Di Battista mi interessa poco".</p>
      <p>Quanto a <a href="https://www.adnkronos.com/fatti/politica/2019/11/29/berlusconi-governo-cadra-breve_gC2tvF1ZsJzSqHUVFyH4AL.html">Silvio Berlusconi</a>, che oggi intervistato dal Corriere ha detto che Fi è garante del centrodestra italiano nel Ppe, il leader della Lega commenta: "<b>Berlusconi lo ringrazio per la premura, ma non abbiamo bisogno di garanti</b>, noi rappresentiamo un terzo del popolo italiano. Ci garantiamo da soli, l'Europa dalla Lega non ha nulla da temere".</p>
      <p>Salvini commenta poi le minacce al deputato dem <a href="https://www.adnkronos.com/fatti/politica/2019/11/28/fiano-non-tappate-bocca-non-fate-paura_wY5L9MZU35VDuiV8qOi9iO.html">Emanuele Fiano</a>: "Ho già mandato tutta la mia solidarietà, ho chiesto ai sindaci della Lega in tutta Italia quello che ha proposto Luca Zaia con le pietre di inciampo a memoria delle vittime dei campi di sterminio".</p>
    </article>
  </body>
</html>