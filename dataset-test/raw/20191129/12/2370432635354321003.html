<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/diethni/494270-ekklisi-tzonson-se-tramp-se-parakalo-meine-makria-apo-tis-bretanikes-ekloges/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-29T12:20:44+00:00"/>
    <meta property="og:title" content="Έκκληση Τζόνσον σε Τραμπ: Σε παρακαλώ μείνε μακριά από τις βρετανικές εκλογές"/>
    <meta property="og:description" content="Αν και δεν είναι καθόλου βέβαιο ότι ο Ντόναλντ Τραμπ θα συγκρατηθεί κατά την επίσκεψή του στο Λονδίνο, η ανησυχία του Μπόρις Τζόνσον είναι εύλογη"/>
  </head>
  <body>
    <article>
      <h1>Έκκληση Τζόνσον σε Τραμπ: Σε παρακαλώ μείνε μακριά από τις βρετανικές εκλογές</h1>
      <h2>Αν και δεν είναι καθόλου βέβαιο ότι ο Ντόναλντ Τραμπ θα συγκρατηθεί κατά την επίσκεψή του στο Λονδίνο, η ανησυχία του Μπόρις Τζόνσον είναι εύλογη</h2>
      <address><time datetime="2019-11-29T12:20:44+00:00">29 Nov 2019, 12:20</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/diethni/494270-ekklisi-tzonson-se-tramp-se-parakalo-meine-makria-apo-tis-bretanikes-ekloges/#">Facebook 0</a>
        </li>
        <li>
          <a href="https://www.eleftherostypos.gr/diethni/494270-ekklisi-tzonson-se-tramp-se-parakalo-meine-makria-apo-tis-bretanikes-ekloges/#">Twitter</a>
        </li>
        <li>
          <a href="https://www.eleftherostypos.gr/diethni/494270-ekklisi-tzonson-se-tramp-se-parakalo-meine-makria-apo-tis-bretanikes-ekloges/#">LinkedIn</a>
        </li>
        <li>
          <a href="https://www.eleftherostypos.gr/diethni/494270-ekklisi-tzonson-se-tramp-se-parakalo-meine-makria-apo-tis-bretanikes-ekloges/#">Περισσότερα</a>
        </li>
      </ul>
      <p>Ο<a href="https://www.eleftherostypos.gr/tag/%ce%bc%cf%80%cf%8c%cf%81%ce%b9%cf%82-%cf%84%ce%b6%cf%8c%ce%bd%cf%83%ce%bf%ce%bd/"><b> Μπόρις Τζόνσον</b> </a>δήλωσε ότι θα προτιμούσε ο <a href="https://www.eleftherostypos.gr/tag/%ce%bd%cf%84%cf%8c%ce%bd%ce%b1%ce%bb%ce%bd%cf%84-%cf%84%cf%81%ce%b1%ce%bc%cf%80/"><b>Ντόναλντ Τραμπ</b> </a>να μην παρέμβει στην βρετανική προεκλογική εκστρατεία όταν θα βρεθεί στο Λονδίνο την ερχόμενη εβδομάδα για την σύνοδο κορυφής του <a href="https://www.eleftherostypos.gr/tag/%ce%bd%ce%b1%cf%84%ce%bf/"><b>ΝΑΤΟ</b></a>, ότι το βρετανικό ΕΣΥ δεν είναι προς πώληση, ότι δεν θέλει να μιλήσει για τα παιδιά του κατά την 60λεπτη παρουσία του σήμερα στο ραδιόφωνο του LBC όπου, ως προσκεκλημένος του δημοσιογράφου Νικ Φεράρι απάντησε σε ερωτήσεις ακροατών.</p>
      <p>«Αυτό που κάνουμε κατά παράδοση ως αγαπημένοι φίλοι και σύμμαχοι, αυτό που κάνουμε κατά παράδοση, είναι να μην αναμιγνυόμαστε ο ένας στις εκλογές του άλλου», δήλωσε ο Τζόνσον, το Συντηρητικό Κόμμα του οποίου έχει μεγάλο προβάδισμα έναντι του Εργατικού Κόμματος, σύμφωνα με τις δημοσκοπήσεις.</p>
      <p>Όμως ο αμερικανός πρόεδρος έχει ήδη αναμιχθεί στην βρετανική προεκλογική εκστρατεία έχοντας δηλώσει ότι ο Τζέρεμι Κόρμπιν του Εργατικού Κόμματος θα ήταν «πολύ κακός» για την Βρετανία και ότι ο Τζόνσον θα πρέπει να κάνει συμφωνία με τον Νάιτζελ Φάρατζ του Κόμματος Brexit και πολύ προσφιλούς προσώπου στον αμερικανό πρόεδρο.</p>
      <p>Αν και δεν είναι καθόλου βέβαιο ότι ο Ντόναλντ Τραμπ θα συγκρατηθεί κατά την επίσκεψή του στο Λονδίνο, η ανησυχία του Μπόρις Τζόνσον είναι εύλογη, δεδομένης της εξαιρετικά χαμηλής δημοτικότητας του αμερικανού προέδρου στην Βρετανία, όπου περισσότερο από το ένα τρίτο των πολιτών έχουν αρνητική γνώμη για το πρόσωπό του.</p>
      <p>Όταν θα φθάσει στο Λονδίνο στις 2 Δεκεμβρίου είναι σίγουρο ότι θα κληθεί να απαντήσει στην ερώτηση εάν το βρετανικό ΕΣΥ (NHS) θα βρίσκεται στο τραπέζι των διαπραγματεύσεων για την διμερή εμπορική συμφωνία ΗΠΑ-Ηνωμένου Βασιλείου. Το θέμα βρίσκεται στο επίκεντρο της βρετανικής προεκλογικής εκστρατείας και το Εργατικό Κόμμα επαναλαμβάνει ότι ο Μπόρις Τζόνσον έχει βγάλει προς πώληση στο προσφιλές στους Βρετανούς Εθνικό Σύστημα Υγείας ότι υπάρχουν αποδείξεις ότι βρίσκεται στο τραπέζι των αμερικανοβρετανικών διαπραγματεύσεων.</p>
      <p>«Πρώτα απ’ όλα, το NHS είναι προς πώληση. Σε καμία περίπτωση η κυβέρνηση αυτή ή οποιαδήποτε άλλη συντηρητική κυβέρνηση δεν θα κάνει κάτι για να θέσει το NHS σε διαπραγμάτευση σε εμπορικές συνομιλίες ή για την ιδιωτικοποίησή του ή οτιδήποτε τέτοιο», δήλωσε σήμερα ο Μπόρις Τζόνσον δίνοντας την διαβεβαίωση ότι «θα αποχωρούσε από οποιαδήποτε διαπραγμάτευση, αν υπήρχε όρος ότι θα περιληφθεί σε αυτήν το NHS….</p>
      <p>Πάντως, ο Ντόναλντ Τραμπ έχει απαντήσει πρόσφατα «όλα είναι στο τραπέζι», όταν ερωτήθηκε εάν το βρετανικό ΕΣΥ πρέπει να αποτελεί τμήμα των εμπορικών διαπραγματεύσεων μεταξύ των δύο χωρών.</p>
      <h3>Πόσα παιδιά έχει ο Μπόρις Τζόνσον;</h3>
      <p>Ο Μπόρις Τζόνσον αρνήθηκε να πει πόσα παιδιά έχει και αν συμμετέχει στην ζωή τους, λέγοντας ότι «δεν θα τα βγάλει στην σέντρα».</p>
      <p>«Αγαπώ τα παιδιά μου πάρα πολύ, αλλά δεν είναι υποψήφια στις εκλογές αυτές και γι’ αυτό δεν θα κάνω σχόλιο», είπε ο Τζόνσον η πολύχρωμη ερωτική ζωή του οποίου δεν σταματά να απασχολεί τα βρετανικά ταμπλόιντ.</p>
      <p>Σε ερώτηση αν θα έκανε και άλλα παιδιά, ο 55χρονος Τζόνσον, που έχει μετακομίσει στην Ντάουνινγκ Στριτ με την καινούργια φιλενάδα του αφού χώρισε με την γυναίκα του τον περασμένο χρόνο, απάντησε: «Δεν θα μπω σε συζητήσεις γι’ αυτό».</p>
      <p>Πηγή: ΑΠΕ-ΜΠΕ</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/diethni/494270-ekklisi-tzonson-se-tramp-se-parakalo-meine-makria-apo-tis-bretanikes-ekloges/#">Facebook 0</a>
        </li>
        <li>
          <a href="https://www.eleftherostypos.gr/diethni/494270-ekklisi-tzonson-se-tramp-se-parakalo-meine-makria-apo-tis-bretanikes-ekloges/#">Twitter</a>
        </li>
        <li>
          <a href="https://www.eleftherostypos.gr/diethni/494270-ekklisi-tzonson-se-tramp-se-parakalo-meine-makria-apo-tis-bretanikes-ekloges/#">LinkedIn</a>
        </li>
        <li>
          <a href="https://www.eleftherostypos.gr/diethni/494270-ekklisi-tzonson-se-tramp-se-parakalo-meine-makria-apo-tis-bretanikes-ekloges/#">Περισσότερα</a>
        </li>
      </ul>
    </article>
  </body>
</html>