<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/29/occhi-aperti-sulla-legge-di-bilancio-laumento-per-le-coperture-del-5-p/153441/"/>
    <meta property="og:site_name" content="VITA"/>
    <meta property="article:published_time" content="2019-11-29T12:30:00+00:00"/>
    <meta property="og:title" content="Occhi aperti sulla legge di bilancio: l'aumento per le coperture del 5 per mille non c'è"/>
    <meta property="og:description" content="La scorsa primavera denunciammo il fatto che il tetto dei 500 milioni fissato per il 5 per mille al momento della stabilizzazione, con l'edizione 2017 era stato sfondato: sempre più italiani infatti scelgono questo strumento di sussidiarietà fiscale. Per evitare che il gap fra le risorse destinate dagli italiani e quelle effettivamente distribuite dallo Stato aumenti, serve subito aumentare lo stanziamento del fondo"/>
  </head>
  <body>
    <article>
      <h1>Occhi aperti sulla legge di bilancio: l'aumento per le coperture del 5 per mille non c'è</h1>
      <address><time datetime="2019-11-29T12:30:00+00:00">29 Nov 2019, 12:30</time> by <a rel="author" href="http://www.vita.it/it/author/sara-de-carli/28/" target="_blank">Sara De Carli</a></address>
      <p>
        <b>La scorsa primavera denunciammo il fatto che il tetto dei 500 milioni fissato per il 5 per mille al momento della stabilizzazione, con l'edizione 2017 era stato sfondato: sempre più italiani infatti scelgono questo strumento di sussidiarietà fiscale. Per evitare che il gap fra le risorse destinate dagli italiani e quelle effettivamente distribuite dallo Stato aumenti, serve subito aumentare lo stanziamento del fondo</b>
      </p>
      <p>«Il 5 per mille è uno strumento di grande valore perché consente ai cittadini di esprimere chiaramente una preferenza per i settori di welfare da sostenere tramite la contribuzione fiscale: una forma di partecipazione alle scelte di spesa che avvicina le persone alle organizzazioni non profit e rafforza il senso civico e la partecipazione ai bisogni delle comunità. Negli ultimi anni è fortemente aumentato il numero di cittadini che ha deciso di avvalersi del 5 per mille. Tale misura ha un tetto di spesa che non risulta adeguato». Premesso ciò, la Commissione lavoro pubblico e privato, previdenza sociale, in sede di esame del disegno di legge di Bilancio di previsione per l'anno finanziario 2020 e bilancio pluriennale per il triennio 2020-2022, «impegna il Governo <b>a valutare l'opportunità di completare l'iter della riforma del Terzo settore in tempi rapidi e determinare adeguate risorse per il finanziamento di progetti e attività di interesse generale nel Terzo settore e per interventi a sostegno degli enti del Terzo settore</b>». È questa l’unica volta in cui il 5 per mille compare nell’enorme file degli emendamenti presentati nelle Commissioni del Senato per la Legge di Bilancio 2020 (<a href="http://www.senato.it/japp/bgt/showdoc/frame.jsp?tipodoc=ListEmendc&amp;leg=18&amp;id=52474">Emendamenti di Commissione relativi al DDL n. 1586</a>), che si appresta a giungere in Aula il prossimo 3 dicembre.</p>
      <p>A provare a porre l'attenzione, è stato un ordine del giorno (è il G/1586 Sez I/5/11 a firma di Nannicini e Laus) che nella sua formulazione iniziale aveva in realtà un impegno più preciso, esplicito e concreto, «prevedere un aumento del tetto di spesa per il 5 per mille adeguato alla volontà dei contribuenti». <a href="http://www.senato.it/japp/bgt/showdoc/frame.jsp?tipodoc=SommComm&amp;leg=18&amp;id=1126823&amp;part=doc_dc-sedetit_isc">Il sottosegretario Steni Di Piazza, martedì 12 novembre, in Commissione ha dato a questo e ad altri ordini del giorno «parere favorevole se accolte le rispettive riformulazioni di cui dà lettura»,</a> come dice il resoconto del Senato, <b>cancellando così la frase sull'aumento della capienza del fondo per il 5 per mille dalla versione poi approvata dalla Commissione. </b>La partita ovviamente è ancora tutta da giocare e lo stesso Nannicini sta lavorando per togliere il tetto nel dl fiscale o per aumentare la capienza di 25 milioni in legge di bilancio.</p>
      <p><b>A pochi giorni dal debutto in Aula della legge di Bilancio, quindi, sul banco il tema dell’aumento della capienza del 5 per mille, pare non esserci. </b><a href="http://www.senato.it/service/PDF/PDFServer/BGT/01125661.pdf">Le tabelle del disegno di legge 1586 non prevedono variazioni rispetto ai 500 milioni annui di dotazione per il 2020 e il 2021</a>, benché <a href="http://www.vita.it/it/article/2019/06/05/5-per-mille-servono-subito-30-milioni-il-governo-risponda/151805/">da quando VITA in primavera denunciò lo sforamento del tetto</a>, più di una dichiarazione sia stata fatta rispetto all’intenzione del Governo di aumentare la capienza del fondo. In particolare il sottosegretario<a href="http://www.vita.it/it/article/2019/10/03/servizio-civile-troveremo-e-stanzieremo-i-74-milioni-che-mancano-per-i/152846/"> Steni Di Piazza, incontrando il comitato editoriale di VITA, aveva annunciato che obiettivo della prossima legge di bilancio sarà quello di «portare a 525 milioni di euro la copertura del 5 per mille</a>».</p>
      <p>Il fatto è questo: la copertura attuale di 500 milioni per il 5 per mille, da due edizioni (la 2017 e la 2018, i cui dati non sono ancora stati resi noti), non basta più a garantire che l’intero importo destinato dagli italiani venga effettivamente erogato alle realtà scelte. Sempre più italiani scelgono di destinare il loro 5 per mille, facendo salire gli importi e <a href="http://www.vita.it/it/article/2019/04/23/5-per-mille-e-tornato-il-tetto-la-conferma-dellagenzia-delle-entrate/151353/">sforando di qualche milione di euro in entrambi gli anni la cifra stanziata a copertura delle scelte degli italiani</a>. Per evitare che il gap fra le risorse destinate dagli italiani e quelle distribuite dallo Stato aumenti, serve subito aumentare lo stanziamento del fondo. <a href="http://www.senato.it/application/xmanager/projects/leg18/attachments/documento_evento_procedura_commissione/files/000/048/801/FORUM_TERZO_SETTORE.pdf">Il Forum del Terzo settore, in audizione sulla legge di bilancio 2020 lo scorso</a> 8 novembre in Commissione Bilancio, aveva chiesto un «adeguamento delle risorse per il 5 per mille» con queste parole: «Il 5 per mille è uno strumento di grande valore perché consente ai cittadini di esprimere chiaramente una preferenza per i settori di welfare da sostenere tramite la contribuzione fiscale: una forma di partecipazione alle scelte di spesa che avvicina le persone alle organizzazioni non profit e rafforza il senso di civico e la partecipazione ai bisogni delle comunità. <b>Negli ultimi anni è fortemente aumentato il numero di cittadini che ha deciso di avvalersi del 5 per mille tanto che l’attuale copertura di spesa, attualmente prevista a 500 mln euro, risulta insufficiente. Ciò porta al mancato rispetto della volontà dei cittadini contribuenti. Si propone un incremento della copertura di spesa del 5 per mille di 25 milioni di euro portandolo a 525 milioni di euro».</b></p>
      <related>
        <h4>Contenuti correlati</h4>
        <a href="http://www.vita.it/it/article/2019/04/23/5-per-mille-e-tornato-il-tetto-la-conferma-dellagenzia-delle-entrate/151353/"/>
        <a href="http://www.vita.it/it/article/2019/06/05/5-per-mille-servono-subito-30-milioni-il-governo-risponda/151805/"/>
        <a href="http://www.vita.it/it/article/2019/11/09/dal-5-per-mille-alle-erogazioni-in-natura-a-che-punto-sono-i-decreti-d/153237/"/>
        <a href="http://www.vita.it/it/article/2019/06/03/5-per-mille-il-ritorno-del-tetto-e-solo-uno-dei-nodi-da-sciogliere/151769/"/>
        <a href="http://www.vita.it/it/article/2019/10/03/servizio-civile-troveremo-e-stanzieremo-i-74-milioni-che-mancano-per-i/152846/"/>
        <a href="http://www.vita.it/it/article/2019/04/15/durigon-per-il-5-per-mille-servono-piu-risorse/151277/"/>
      </related>
    </article>
  </body>
</html>