<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/711429"/>
    <meta property="og:site_name" content="ישראל היום"/>
    <meta property="article:published_time" content="2019-11-29T12:38:21+00:00"/>
    <meta property="og:title" content="מלך זילברשלג שובר שתיקה: &quot;הוטרדתי מינית&quot;"/>
    <meta property="og:description" content="מקומי"/>
  </head>
  <body>
    <article>
      <h1>מלך זילברשלג שובר שתיקה: "הוטרדתי מינית"</h1>
      <h2>כוכב הרשת הצעיר חשף כיצד אדם הנמנה על חבריו לפייסבוק ומציג עצמו כמנהל בית ספר, הטריד אותו מינית • "אחד מהרגעים הנוראיים שחוויתי"</h2>
      <address><time datetime="2019-11-29T12:38:21+00:00">29 Nov 2019, 12:38</time> by <a rel="author" href="https://www.israelhayom.co.il/writer_articles?tid=56027" target="_blank">דניאל שירין</a></address>
      <p>מלך זילברשלג הפך לאחד הכוכבים הצעירים והמזוהים ביותר של התאגיד, במיוחד בשל היותו חרדי שלא חושש לדבר על נושאים שנויים במחלוקת. וגם הפעם, כשמדובר בנושא כואב שנוגע בו באופן הכי אינטימי שאפשר, הוא לא חרג ממנהגו.</p>
      <p>בכמה ציוצים שפרסם זילברשלג בשישי, הוא גילה שחווה הטרדה מינית. "הוטרדתי מינית היום על ידי אדם די מבוגר שנמנה על חבריי בפייסבוק ולטענתו מנהל בית ספר", צייץ. "תקופה ארוכה של כמה שנים שהוא התנהג כמו מעריצה חמודה, אבל התעלמתי וזה בעיקר הצחיק אותי". </p>
      <p>זילברשלג המשיך ופירט את תחושותיו. "היום, באיזו סיטואציה מוזרה להחריד נפגשנו, וזה היה מהרגעים הכי נוראים שחוויתי בחיי. סתם פורק פה ומנסה להבין אם הוא באמת מנהל בית ספר ואם באמת הוטרדתי - או שזה רק היה בראש שלי ושל לבר שהיה איתי".</p>
      <p>בנקודה זאת, תיאר זילברשלג את האירוע עצמו, שבמהלכו האיש המדובר חיבק אותו בצורה מטרידה לטענתו. "את רוב הסיטואציה הוא תיעד בעוד ועוד סלפי וכמה קטעי וידאו ביזאריים לחלוטין. די בטוח שיש אצלו בפלאפון וידאו שלו מחבק אותי מאחור וחצי חונק אותי, כשהסצנה פשוט לא ברורה בשום צורה. די קפאתי במשך רבע שעה מהגיהינום וברחתי למסך המנחם של הסמארטפון שלי. פשוט לא ידעתי מה לעשות או לחשוב".</p>
      <p>לבסוף, מספר זילברשלג, הוא הצליח להשתחרר: "חבר שלי כל הזמן סימן לי שחייבים ללכת ואני מלמלתי כמו איזה בן ערובה שאני רוצה קפה ואיפה אפשר לקנות באזור. השיט הזה נגמר רק כשדרכתי לו על הרגל וקרעתי לו את היד ממני. יש מצב שגם זה צולם".</p>
      <p>חשיפת הסיפור עוררה כצפוי גל של תגובות וציוצים ברשת. העיתונאית קרן נויבך מהתאגיד כתבה: "תודה ששיתפת, זה כה חשוב".</p>
    </article>
  </body>
</html>