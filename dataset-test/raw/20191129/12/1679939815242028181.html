<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/starea-de-asediu-la-universitatea-din-hong-kong-noi-apeluri-la-manifestatii_3060420.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T12:23:18+00:00"/>
    <meta property="og:title" content="Starea de asediu la Universitatea din Hong Kong. Noi apeluri la manifestaţii"/>
    <meta property="og:description" content="Poliţia din Hong Kong a ridicat, vineri, starea de asediu care a durat 13 zile la Universitatea din Hong Kong, unde în urma verificărilor intense efectuate timp de două zile în campusul universităţii nu a mai fost găsit niciun protestatar, relatează Kyodo"/>
  </head>
  <body>
    <article>
      <h1>Starea de asediu la Universitatea din Hong Kong. Noi apeluri la manifestaţii</h1>
      <address><time datetime="2019-11-29T12:23:18+00:00">29 Nov 2019, 12:23</time> by <a rel="author">PUBLIKA.MD</a></address>
      <p><b>Poliţia din Hong Kong a ridicat, vineri, starea de asediu care a durat 13 zile la Universitatea din Hong Kong, unde în urma verificărilor intense efectuate timp de două zile în campusul universităţii nu a mai fost găsit niciun protestatar, relatează Kyodo şi AFP.</b><br/><br/>Sute de ofiţeri de poliţie şi pompieri au încheiat percheziţia la Universitatea Politehnică Hong Kong din Kowloon înainte de amiază. Cu toate acestea, poliţia a reuşit să recupereze o mulţime de arme care ar fi fost făcute sau aduse de protestatarii care au ocupat campusul la începutul acestei luni, scrie <a href="https://www.agerpres.ro/mondorama/2019/11/29/politia-a-ridicat-starea-de-asediu-de-la-universitatea-din-hong-kong-noi-apeluri-la-manifestatii--412008">agerpres.ro</a>.<br/><br/>"Poliţia reiterează că nu vom tolera niciun fel de violenţă ... sau activităţi ilegale şi că vom urmări cu stricteţe ancheta într-o manieră profesională şi imparţială", a declarat adjunctul comisarului de poliţie Chow Yat-ming.<br/><br/><b>Sute de protestatari anti-guvernamentali au ocupat universitatea la începutul acestei luni, blocând artera din apropiere, una dintre arterele majore din Hong Kong care face legătura cu insula Hong Kong.</b><br/><br/>Militanţi pro-democraţie au lansat vineri apeluri la noi acţiuni în zilele următoare la Hong Kong, după ce poliţia a ridicat starea de asediu în campusul Universităţii, devenită epicentrul mişcării de protest la jumătatea lunii noiembrie.<br/><br/>Diferite forumuri online care coordonează mişcarea de protest fără a avea un adevărat lider au cerut publicului să participe la un mare miting duminică şi la o grevă luni care vizează să perturbe transportul în comun.<br/><br/>"Dacă guvernul comunist din Hong Kong ignoră opinia publică, va fi 'o izbucnire generalizată' cinci sau şase zile la rând... Trebuie să stabilim un termen", se află înscris pe forumul Reddit-like LIHKG, care a fost primit foarte favorabil de internauţi.<br/><br/>''Izbucnire generalizată'' este numele dat de protestatari noului lor mod de operare adoptat în noiembrie, care constă în acţiuni la scară mică pentru a testa forţele de poliţie şi pentru a perturba sever circulaţia transportului public.<br/><br/>Vineri, la ora prânzului, sute de angajaţi ai unor birouri s-au adunat în mai multe cartiere ale metropolei. Au fost desfăşurate echipe de intervenţie, dar protestatarii s-au dispersat paşnic.<br/><br/>Această nouă mobilizare survine în condiţiile în care Beijingul şi executivul local refuză încă orice concesie protestatarilor, în pofida victoriei copleşitoare a acestora la alegerile locale.<br/><br/><b>La aproape şase luni de la începerea mişcării, alegătorii au dat o lovitură guvernului local susţinut de la Beijing, care până atunci afirma că este susţinut de o majoritate silenţioasă a populaţiei din Hong Kong.</b><br/><br/>Zilele care au precedat alegerile şi următoarele au fost marcate de o perioadă neobişnuită de calm, după săptămâni de manifestaţii care au escaladat cu confruntări violente între poliţie şi manifestanţi.<br/><br/>În China, mass-media au trecut sub tăcere victoria opoziţiei pro-democraţie, preferând să discrediteze condiţiile în care a avut loc scrutinul în Hong Kong.<br/><br/>Şefa executivului din Hong Kong, Carrie Lam, ţinta furiei protestatarilor, a recunoscut nemulţumirea populaţiei, refuzând totodată să adere la cererile protestatarilor. ''Sunt convinsă că Hong Kong-ul îşi poate reveni aşa cum s-a întâmplat întotdeauna'', a spus ea în cursul unei vizite în Thailanda.<br/><br/>Noile apeluri la manifestaţii creează temeri de revenirea haosului în fosta colonie britanică, care a fost cufundată aproape şase luni într-o criză politică fără precedent de la retrocedarea către China, în 1997.<br/><br/>Vineri după-amiază, poliţia a pus capăt celui mai violent episod al mişcării de protest: sediul Universităţii Politehnice din Hong Kong (PolyU). Această prestigioasă universitate a fost pe 17 noiembrie scena unor violenţe fără precedent între manifestanţi şi poliţie, comentează AFP.<br/><br/>Poliţia a intervenit pentru a îndepărta sutele de protestatari ascunşi în imensul campus universitar. Majoritatea dintre ei s-au predat înainte de a fi arestaţi. Alţii au reuşit să scape cu ajutorul unor funii sau prin canalizări.<br/><br/>După ce plecaseră aproape toţi protestatarii, poliţia a intrat joi în campusul universitar devastat, unde au fost descoperite aproximativ 4.000 de cocktail-uri Molotov, 1.200 de canistre cu gaz şi sute de litri de lichid coroziv. Printre celelalte obiecte descoperite s-au aflat lichid inflamabil, materiale de fabricare a bombelor, 27 de arcuri şi 200 de săgeţi, un pistol cu aer şi câteva obiecte de perforare a pneurilor. De asemenea, au fost găsite 44 de vehicule avariate.<br/><br/>În urma unei cercetări efectuate anterior de personalul universităţii a fost descoperită o femeie care refuzase să părăsească campusul.<br/><br/>După ridicarea cordoanelor de poliţie din jurul campusului va avea loc o operaţiune gigantică de curăţare pentru a şterge urmele lăsate de evenimente. Solul este presărat cu resturi de tot felul şi un miros neplăcut emană din alimente aflate în putrefacţie, notează AFP.<br/><br/>Vineri, într-o scrisoare adresată studenţilor, oficiali ai Universităţii au cerut să nu se intre în campus, ceea ce nu i-a descurajat pe unii curioşi.<br/><br/><b>Mişcarea pro-democraţie a început în iunie ca urmare a respingerii unui proiect de lege care permitea extrădarea către China continentală.</b><br/><br/>Acest proiect a fost suspendat, dar protestatarii şi-au extins cererile. Ei cer un vot universal autentic precum şi o anchetă independentă asupra violenţelor comise de poliţie.<br/><br/>Peste 5.800 de oameni au fost arestaţi şi aproape o mie inculpaţi, potrivit cifrelor guvernamentale, în timp ce poliţia a folosit peste 12.000 de grenade lacrimogene.</p>
    </article>
  </body>
</html>