<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642652/%D9%85%D8%AD%D9%85%D8%AF-%D8%B9%D9%84%DB%8C-%D8%A7%D9%84%D8%AD%D9%88%D8%AB%DB%8C-%D8%A7%DB%8C%D9%85%D8%A7%D9%86-%D9%85%D8%B1%D8%AF%D9%85-%DB%8C%D9%85%D9%86-%D8%B9%D8%A7%D9%85%D9%84-%D8%A7%D8%B3%D8%AA%D9%82%D9%84%D8%A7%D9%84-%D8%A2%D9%86%D9%87%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T12:37:00+00:00"/>
    <meta property="og:title" content="محمد علی الحوثی: ایمان مردم یمن عامل استقلال آنهاست"/>
    <meta property="og:description" content="عضو شورای عالی سیاسی جنبش انصارالله یمن ایمان مردم این کشور به هویت خود را عامل استقلال دانست."/>
  </head>
  <body>
    <article>
      <h1>
        <a href="https://www.bultannews.com/fa/news/642652/%D9%85%D8%AD%D9%85%D8%AF-%D8%B9%D9%84%DB%8C-%D8%A7%D9%84%D8%AD%D9%88%D8%AB%DB%8C-%D8%A7%DB%8C%D9%85%D8%A7%D9%86-%D9%85%D8%B1%D8%AF%D9%85-%DB%8C%D9%85%D9%86-%D8%B9%D8%A7%D9%85%D9%84-%D8%A7%D8%B3%D8%AA%D9%82%D9%84%D8%A7%D9%84-%D8%A2%D9%86%D9%87%D8%A7%D8%B3%D8%AA">محمد علی الحوثی: ایمان مردم یمن عامل استقلال آنهاست</a>
      </h1>
      <h2>عضو شورای عالی سیاسی جنبش انصارالله یمن ایمان مردم این کشور به هویت خود را عامل استقلال دانست.</h2>
      <address><time datetime="2019-11-29T12:37:00+00:00">29 Nov 2019, 12:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از پایگاه اینترنتی روزنامه الثوره یمن، محمد علی الحوثی، عضو شورای عالی سیاسی جنبش انصارالله یمن ایمان مردم این کشور به هویت خود را عامل استقلال دانست.</p>
      <p>بر این اساس، محمد علی الحوثی در بیانیه‌ای به مناسبت نزدیک شدن سالگرد استقلال این کشور تاکید کرد ایمان مردم یمن به هویت خود عامل استقلال آنان است. نخستین هدف استعمار این است که ملت یمن را از هویت مستقل خود تهی کند. استعمار بر اساس همین باور‌ها، ارزش‌ها و اصول ملت یمن را هدف قرار داد هرچند در برابر هویت جهادی ملت یمن شکست خورد، هویتی که جوانان یمنی را در دفاع از میهن خود پایدار و در دفاع از ملت خود جان بر کف ساخته است، زیرا هویت آنان مخالف مزدوری، نوکری و خواری است و بر همین اساس اعلام کرده اند تا پیروزی به نبرد ادامه خواهند داد.</p>
      <p>وی تصریح کرد: کسانی که اتفاقات و حوادثی را که از هنگام جنگ جهانی تا به امروز بر منطقه رفته است، خوانده باشند به خوبی می‌دانند ملت‌هایی که از اهمیت گذشته خود آگاهی کامل دارند و به تاریخ و مبارزه فرزندانشان افتخار می‌کنند هرگز مغلوب استعمار نشده اند و آنگونه که خود می‌خواهند زیسته اند نه آنگونه که دشمنانشان می‌خواهند. ما وقتی تجارب گذشته قهرمانان یمنی را به یاد می‌آوریم اهمیت مرحله کنونی را به خوبی درک می‌کنیم، مرحله‌ای که در آن در برابر تجاوز آمریکایی- سعودی- اماراتی و همپیمانان جنایتکار آن‌ها ایستاده ایم.</p>
      <p>این مقام یمنی تصریح کرد: آنان که داستان جهاد پدران خود و دفاع و مبارزه آنان را از خانواده، تاریخ و بزرگان قبیله و سرزمین خود شنیده باشند هرگز به دامان دشمنان روی نمی‌آورند، زیرا تاریخ و تمدنی دارند که به آن افتخار می‌کنند. چنین افرادی هرگز سرسپرده حاکمان کشور‌های عربی و اسلامی نخواهند شد.</p>
    </article>
  </body>
</html>