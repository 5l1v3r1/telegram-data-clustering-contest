<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-29/wegry-policja-zlikwidowala-dwa-tunele-pod-granica-z-serbia-zatrzymano-44-nielegalnych-imigrantow/"/>
    <meta property="og:site_name" content="Polsat News"/>
    <meta property="article:published_time" content="2019-11-29T12:52:00+00:00"/>
    <meta property="og:title" content="Węgry: policja zlikwidowała dwa tunele pod granicą z Serbią. Zatrzymano 44 nielegalnych imigrantów"/>
    <meta property="og:description" content="Policja zlikwidowała dwa tunele wykopane pod granicą węgiersko-serbską - poinformowała w piątek Krajowa Komenda Główna Policji na Węgrzech. W jednym z podkopów zatrzymano 44 nielegalnych imigrantów."/>
  </head>
  <body>
    <article>
      <h1>Węgry: policja zlikwidowała dwa tunele pod granicą z Serbią. Zatrzymano 44 nielegalnych imigrantów</h1>
      <address>
        <time datetime="2019-11-29T12:52:00+00:00">29 Nov 2019, 12:52</time>
      </address>
      <p>
        <b>Policja zlikwidowała dwa tunele wykopane pod granicą węgiersko-serbską - poinformowała w piątek Krajowa Komenda Główna Policji na Węgrzech. W jednym z podkopów zatrzymano 44 nielegalnych imigrantów.</b>
      </p>
      <related>
        <a href="https://www.polsatnews.pl/wiadomosc/2019-09-16/nowy-szef-msz-wloch-kto-w-ue-nie-akceptuje-kwot-migrantow-powinien-byc-surowo-karany/"/>
      </related>
      <p>Minister kierujący kancelarią premiera Gergely Gulyas powiedział w czwartek na konferencji prasowej, że jeden z tuneli miał 34 metry długości i jego wylot znajdował się w miejscowości Asotthalom w komitacie (województwie) Csongrad, zaś drugi miał długość 21,7 metra i prowadził do miejscowości Csikeria w komitacie Bacs-Kiskun.</p>
      <p>Według policji krótko po wykopaniu tuneli zostały one odkryte przez funkcjonariuszy nadzorujących południowy odcinek granicy. Oba zostały wykopane ręcznie i nie miały wewnątrz żadnej konstrukcji wspierającej, przez co były niebezpieczne dla ludzi.</p>
      <p>W tunelu w Asotthalom zatrzymano 44 nielegalnych imigrantów.</p>
      <p>
        <a href="https://www.polsatnews.pl/wiadomosc/2019-10-31/rzecznik-tsue-polska-czechy-i-wegry-nie-mialy-prawa-odmowic-relokacji-uchodzcow/">
          <b>ZOBACZ: TSUE: Polska, Czechy i Węgry nie miały prawa odmówić relokacji uchodźców</b>
        </a>
      </p>
      <p>
        <b>Wloty do tuneli były starannie zamaskowane</b>
      </p>
      <p>Jak podkreśliła policja, wykonawcy starannie zamaskowali wloty do obu tuneli roślinnością.</p>
      <p>Według danych węgierskiej policji w zeszłym tygodniu udaremniono nielegalne przekroczenie granicy 227 osobom i na terytorium Węgier zatrzymano 661 nielegalnych imigrantów.</p>
      <p>Stan kryzysowy spowodowany masowym napływem migrantów obowiązuje na Węgrzech od 2015 roku. Węgry były wtedy głównym krajem tranzytowym dla uchodźców i migrantów usiłujących dotrzeć do Europy Zachodniej. Do czasu wzniesienia przez władze węgierskie ogrodzenia na granicach z Serbią i Chorwacją w 2015 roku do kraju przedostało się w drodze do bogatszych państw UE prawie 400 tys. migrantów.</p>
      <p>Wiosną 2017 roku zaostrzono na Węgrzech przepisy, wprowadzając zasadę, że osoby ubiegające się o azyl muszą w razie stanu kryzysowego czekać na rozpatrzenie wniosku w strefach tranzytowych na granicy. Jednocześnie umożliwiono zatrzymywanie cudzoziemców przebywających nielegalnie na Węgrzech na całym terytorium kraju i odprowadzanie ich na granicę.</p>
      <p>
        <a href="https://www.polsatnews.pl/wideo/buldozerami-po-porsche-i-lamborghini-auta-warte-55-mln-dolarow-zniszczone-na-oczach-prezydenta_6718718/">WIDEO - Buldożerami po porsche i lamborghini. Auta warte 5,5 mln dolarów zniszczone na oczach prezydenta</a>
      </p>
      <figure>
        <img src="https://s.redefine.pl/file/o2/redefine/cp/9x/9xmh17ty4xhkg94p92dnrsd4anptjaad.jpg"/>
      </figure>
    </article>
  </body>
</html>