<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/iohannis-l-a-decorat-din-nou-pe-seful-sri/"/>
    <meta property="og:site_name" content="Cotidianul"/>
    <meta property="article:published_time" content="2019-11-29T12:48:20+00:00"/>
    <meta property="og:title" content="Iohannis l-a decorat, din nou, pe șeful SRI"/>
    <meta property="og:description" content="După faptă și răsplată? Președintele Klaus Iohannis i-a oferit Ordinul Național „Steaua României în grad de ofițer” directorului SRI, Eduard Hellvig."/>
  </head>
  <body>
    <article>
      <h1>Iohannis l-a decorat, din nou, pe șeful SRI</h1>
      <address><time datetime="2019-11-29T12:48:20+00:00">29 Nov 2019, 12:48</time> by <a rel="author">(R.C.)</a></address>
      <p><b>După faptă și răsplată? Președintele Klaus Iohannis parcă își arată aprecierea față de mai marii din SRI. Astfel, Iohannis i-a oferit Ordinul Național „Steaua României în grad de ofițer” directorului SRI, Eduard Hellvig.</b> De asemenea, Klaus Iohannis a decorat o serie de generali și colonei din SRI al căror nume a rămas secret.</p>
      <h3>Rectorul SNSPA, decorat și el de președinte</h3>
      <p>Și aceștia nu sunt singurii decorați de președintele României.</p>
      <p>Klaus Iohannis i-a decorat, vineri, cu prilejul Zilei Naționale, pe Sorin Cîmpeanu, rector al Universităţii de Ştiinţe Agronomice şi Medicină Veterinară din Bucureşti, pe Mircea Dumitru, rectorul Universității București și Remus Pricopie, rectorul SNSPA.</p>
      <p>Președintele Klaus Iohannis a oferit Ordinul Național „Steaua României” în grad de Mare Ofițer fostului director în perioada 2009-2017 la Fundaţia Europeană de Formare, Madlen Şerban.</p>
      <p>Totodată, au fost decorați cu Ordinul Naţional „Pentru Merit” în grad de Cavaler: Dumitru-Cristian Hatu, preşedinte şi membru fondator al Centrului de Evaluare şi Analize Educaţionale; Carmen Lică, director executiv al Asociaţiei Centrul Step by Step pentru Educaţie şi Dezvoltare Profesională; Liliana Romaniuc, preşedinte al Asociaţiei Române de Literaţie; Daniela Vişoianu, preşedinte al Federaţiei Coaliţia pentru Educaţie; Roxana Măriuca Talpeş, liderul grupului pe educaţie din cadrul Coaliţiei pentru Dezvoltarea României; Marin Cazacu, violoncelist, manager al Centrului Naţional de Artă „Tinerimea Română”; Mihai Constantinescu, director al agenţiei „Artexim”; Doina Lemny, critic de artă, curator şi muzeograf, Musée National d’Art Moderne din Paris; Dorin Ştefan, profesor universitar la Universitatea de Arhitectură şi Urbanism „Ion Mincu” din Bucureşti.</p>
      <h3>Totodată, Iohannis a conferit:</h3>
      <p>„-Ordinul „Meritul pentru Învăţământ” în grad de Mare Ofiţer Universităţii de Medicină şi Farmacie „Grigore T. Popa” din Iaşi;<br/>-Ordinul „Meritul pentru Învăţământ” în grad de Ofiţer Universităţii de Vest din Timişoara.<br/>-Ordinul „Meritul pentru Învăţământ” în grad de Cavaler Universităţii „Lucian Blaga” din Sibiu”.</p>
      <p>Klaus Iohannis a declarat în discursul său că universități precum cea de Medicină „Grigore T. Popa” de la Iași și Universitatea de Vest din Timișoara au contribuit la „atingerea multor deziderate pe care românii le-au exprimat de-a lungul timpului”.</p>
      <p>De asemenea, președintele a declarat că Universitatea din București, SNSPA și Universitatea de Construcții București sunt „pioniere” în crearea unor consorții de universități europene.</p>
      <p>Tot astăzi, președintele Klaus Iohannis i-a acordat și Danielei Vișoianu ordinul Național pentru Merit în grad de Cavaler, în cadrul unei ceremonii oficiale organizate la Cotroceni. Distincția i-a fost decernată la 4 zile după ce Vișoianu a anunțat că a făcut alegerea “modestă” de a accepta să fie consilierul ministrului Educației Monica Anisie, și după ce Edupedu.ro a dezvăluit în exclusivitate că Ministerul Educației derulează în prezent un proiect pe fonduri europene cu una dintre asociațiile conduse de Vișoianu și cu un ONG condus de Cumpănașu, precum și legăturile sale cu băieții deștepți din energie, după cum scrie <a href="https://www.edupedu.ro/iohannis-a-decorat-o-pe-daniela-visoianu-controversata-consiliera-de-la-ministerul-educatiei-ea-are-contracte-in-derulare-cu-ministerul-si-cumpanasu-legaturile-cu-baietii-destepti-din-energie/">edupedu.ro</a></p>
      <p>Daniela Vișoianu a condus numeroase dintre evenimentele celui mai important proiect prezidențial asumat de Klaus Iohannis: ‘România educată‘, se mai precizează pe <a href="https://www.edupedu.ro/iohannis-a-decorat-o-pe-daniela-visoianu-controversata-consiliera-de-la-ministerul-educatiei-ea-are-contracte-in-derulare-cu-ministerul-si-cumpanasu-legaturile-cu-baietii-destepti-din-energie/">edupedu.ro</a></p>
      <related>
        <h4>Articole asemănătoare</h4>
        <a href="https://www.cotidianul.ro/motiunea-la-limitele-isteriei/"/>
        <a href="https://www.cotidianul.ro/ponta-si-rares-bogdan/"/>
        <a href="https://www.cotidianul.ro/iohannis-vizita-in-italia/"/>
      </related>
    </article>
  </body>
</html>