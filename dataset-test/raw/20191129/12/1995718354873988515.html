<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/153216-u-lucku-medijnyky-ta-biznesmeny-zibralysia-na-spilnyj-forum"/>
    <meta property="og:site_name" content="ВолиньPost"/>
    <meta property="article:published_time" content="2019-11-29T12:40:00+00:00"/>
    <meta property="og:title" content="У Луцьку медійники та бізнесмени зібралися на спільний форум"/>
    <meta property="og:description" content="У Луцьку стартував 4-й щорічний West Media Forum під назвою «Брендам потрібні медіа»."/>
  </head>
  <body>
    <article>
      <h1>У Луцьку медійники та бізнесмени зібралися на спільний форум</h1>
      <address>
        <time datetime="2019-11-29T12:40:00+00:00">29 Nov 2019, 12:40</time>
      </address>
      <p>У Луцьку стартував 4-й щорічний West Media Forum під назвою «Брендам потрібні медіа». <br/><br/>West Media Forum називають майданчиком ідей, думок та цікавих рішень. В одному місці - кінотеатрі РЦ «Адреналін City» 29 листопада зібралися усі «гравці» ринку реклами – журналісти, маркетологи, піарники та підприємці, аби обговорити нові тренди та дізнатися, як ефективно співпрацювати. <br/><br/>Під час події відбудуться три панельні дискусії з залученням спеціалістів з різних регіонів України. <br/><br/>Модераторка форуму <b>Наталка Пахайчук</b> розповіла, що тему форуму – «Брендам потрібні медіа», обрали, зважаючи на сучасні виклики та потреби регіонального ринку реклами. <br/><br/>Запрошені спікери поділяться досвідом написання нативної реклами, розкажуть про світові тренди й пояснять, як можна «виміряти» ефективність того, чи іншого матеріалу. Також йтиметься про стандарти реклами, «підводні камені» та законодавство. <br/><br/>Серед спікерів: керівниця нативних проектів видання «Liga.net» <b>Катерина Венжик</b>, маркетинг-директорка FinTech-журналу «PaySpace Magazine» <b>Катерина Кулькова</b>, заступник директора з продажів інтернет-холдингу «Українська правда» <b>Андрій Швайка</b>, PR-менеджерка компанії «Дмитрук» <b>Катерина Пекна</b>, медіа-менеджер Gaygysyz Geldiyev, виконавча директорка у Інститут Масової Інформації (ІМІ) <b>Оксана Романюк</b>, головний редактор каналу соціальних новин «Перший» <b>Юрій Ричук</b> та засновниця PR-агенції «Yevstihnieieva Consult» <b>Ольга Євстігнєєва</b>.</p>
    </article>
  </body>
</html>