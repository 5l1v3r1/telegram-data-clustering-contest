<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/consell-ministres-govern-espanyol-Sanchez_0_2352964796.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T12:41:04+00:00"/>
    <meta property="og:title" content="La Moncloa manté la &quot;confiança&quot; de poder formar nou govern abans de Nadal tot i el no d'ERC"/>
    <meta property="og:description" content="Celaá diu que &quot;si hi ha noves cites, hi ha noves oportunitats&quot; i assegura que les converses avancen"/>
  </head>
  <body>
    <article>
      <h1>La Moncloa manté la "confiança" de poder formar nou govern abans de Nadal tot i el no d'ERC</h1>
      <h2>Celaá diu que "si hi ha noves cites, hi ha noves oportunitats" i assegura que les converses avancen</h2>
      <address>
        <time datetime="2019-11-29T12:41:04+00:00">29 Nov 2019, 12:41</time>
      </address>
      <p>El govern espanyol del PSOE manté l'esperança i la "confiança" de complir amb la paraula de tenir un nou executiu abans de les vacances de Nadal, tot i que per ara encara no ha aconseguit convèncer ERC perquè faciliti la investidura de Pedro Sánchez. "Les negociacions entre els partits avancen”, ha subratllat la portaveu del govern espanyol en funcions, Isabel Celaá. "És esperançador. S’estan mantenint els ponts de diàleg: si hi ha noves cites, hi ha noves oportunitats", ha valorat l'endemà de la reunió entre els equips negociadors d'ERC i del PSOE.</p>
      <p>La trobada va acabar amb alguns avenços -el PSOE es va mostrar disposat a intentar resoldre el "conflicte polític"- però sense que els republicans hagin canviat la seva negativa a una abstenció a la investidura. La urgència dels socialistes amb tancar un acord contrasta amb la poca pressa que mostren els republicans, que prefereixen negociar sense la pressió del rellotge. En qualsevol cas, les dues formacions destaquen que hi ha voluntat de dialogar, que s'han apropat posicions i que el clima és positiu.</p>
      <p>Tot i que Sánchez vol nou govern abans de tres setmanes, la portaveu en funcions ha revelat que, a diferència del que va passar al juliol, el líder socialista no forçarà la sessió d'investidura si no té garantits els acords suficients. Així doncs, si no tanca un acord amb ERC en els propers dies o Ciutadans no canvia el seu no, difícilment ho haurà un nou executiu abans de Nadal.</p>
      <h3>Resolució del Parlament</h3>
      <p>El Consell de Ministres d'aquest divendres no ha acordat recórrer al Tribunal Constitucional la resolució del Parlament de Catalunya de resposta a la sentència del Tribunal Suprem sobre l'1-O perquè s'ha publicat avui mateix al Butlletí Oficial del Parlament de Catalunya (BOPC), però Celaá no ha descartat fer-ho en el proper consell de ministres. El govern espanyol tampoc ha decidit encara si interposa o no un recurs d'inconstitucionalitat contra la proposició no de Llei de l'Assemblea de Madrid aprovada el 7 de novembre que demanava il·legalitzar els partits independentistes.</p>
      <p>Celaá ha comparegut davant la premsa per explicar els acords del consell de ministres, l'últim en què ha participat el ministre d'Exteriors, Josep Borrell. El socialista ha renunciat al càrrec de ministre perquè a partir de diumenge serà el nou cap de la diplomàcia europea i vicepresident de la Comissió Europea. La seva cartera l'assumeix, fins que hi hagi nou govern, la ministra de Defensa, Margarita Robles.</p>
    </article>
  </body>
</html>