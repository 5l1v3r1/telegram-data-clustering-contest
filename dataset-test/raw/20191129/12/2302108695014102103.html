<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/sefii-spp-din-regimul-iliescu-nastase-facuti-generali-cu-patru-stele-in-rezerva-de-klaus-iohannis-fostului-director-spp-i-a-fost-retras-titlul-de-doctor-pentru-plagiat.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T12:23:27+00:00"/>
    <meta property="og:title" content="Șefii SPP din regimul Iliescu-Năstase, făcuți generali cu patru stele în rezervă de Klaus Iohannis / Fostului director SPP i-a fost retras titlul de doctor pentru plagiat"/>
    <meta property="og:description" content="Foștii șefi ai Serviciului de Protecție și Pază (SPP) din perioada 2000-2004, Gabriel Naghi și Iulian Crăiniceanu, au fost înaintați în grad de"/>
  </head>
  <body>
    <article>
      <h1> Șefii SPP din regimul Iliescu-Năstase, făcuți generali cu patru stele în rezervă de Klaus Iohannis / Fostului director SPP i-a fost retras titlul de doctor pentru plagiat </h1>
      <address><time datetime="2019-11-29T12:23:27+00:00">29 Nov 2019, 12:23</time> by <a rel="author">Ioana Milonean</a></address>
      <p>Foștii șefi ai Serviciului de Protecție și Pază (SPP) din perioada 2000-2004, Gabriel Naghi și Iulian Crăiniceanu, au fost înaintați în grad de președintele Klaus Iohannis. Naghi a ajuns director al SPP după ce a fost aghiotantul lui Ion Iliescu, iar Crăiniceanu a ajuns prim-adjunct după ce a fost aghiotantul lui Adrian Năstase.</p>
      <p>Decretele de înaintare a celor doi la gradul de general cu patru stele în rezervă au fost publicate în Monitorul Oficial. Potrivit acestora, înaintarea în grad a fost făcută la propunerea directorului SPP.</p>
      <p>În luna martie, CNATCDU a decis retragerea titlului de doctor al generalului Naghi, din cauză de plagiat (detalii <a href="http://www.cnatdcu.ro/wp-content/uploads/2019/03/16816_Naghi-Gabriel.pdf">aici</a>).</p>
      <figure>
        <img src="https://cdn.g4media.ro/wp-content/uploads/2019/11/naghi.png"/>
      </figure>
      <figure>
        <img src="https://cdn.g4media.ro/wp-content/uploads/2019/11/naghi.png"/>
      </figure>
      <p>Gabriel Naghi, născut în 1962, a fost alături de Ion Iliescu încă din decembrie 1989. Încă de atunci a răspuns de securitatea lui Ion Iliescu, fiind unul dintre cei care s-au aflat în SPP de la înființarea instituției. În decembrie 2000, când Ion Iliescu a câștigat ultimul mandat de președinte, Gabriel Naghi a fost numit în funcția de director al SPP, funcție din care a fost înlocuit după 5 ani de Traian Băsescu. Ulterior, Naghi a înființat o firmă privată de securitate.</p>
      <p>Gabriel Naghi s-a înscris apoi în PSD și a fost și consilier general în Consiliul General al Municipiului București în mandatul 2012-2016, când primar al Capitalei a fost Sorin Oprescu.</p>
      <p>Tot în perioada 2000-2005, Iulian Crăiniceanu a fost prim-adjunct al directorului SPP, fiind promovat în această funcție după ce a fost aghiotantul lui Adrian Năstase, care a deținut funcția de premier în 2000-2004.</p>
      <figure>
        <img src="https://cdn.g4media.ro/wp-content/uploads/2019/11/crainiceanu.png"/>
      </figure>
      <figure>
        <img src="https://cdn.g4media.ro/wp-content/uploads/2019/11/crainiceanu.png"/>
      </figure>
      <p>Foto sus: Ion Iliescu și Gabriel Naghi / Agerpres Foto – Romulus Boanca</p>
    </article>
  </body>
</html>