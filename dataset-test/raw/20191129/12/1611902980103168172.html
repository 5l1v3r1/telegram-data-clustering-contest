<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/29/morawiecki-juz-nie-stoi-murem-za-banasiem-zapoznal-sie-z-tajnym-raportem-cba-mysle-ze-dzisiaj-poda-sie-do-dymisji-jezeli-tak-sie-nie-stanie-to/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-29T12:59:39+00:00"/>
    <meta property="og:title" content="Morawiecki już nie stoi „murem za Banasiem”. Zapoznał się z tajnym raportem CBA. „Myślę, że dzisiaj poda się do dymisji. Jeżeli tak się nie stanie to…”"/>
    <meta property="og:description" content="Premier Mateusz Morawiecki uważa, że wnioski z raportu CBA w sprawie Mariana Banasia powinny skłaniać prezesa NIK do podania się do dymisji. Szef rządu mówił w piątek, że jeśli Banaś sam tego nie zrobi, możliwe jest inne rozwiązanie tej sytuacji."/>
  </head>
  <body>
    <article>
      <h1>Morawiecki już nie stoi „murem za Banasiem”. Zapoznał się z tajnym raportem CBA. „Myślę, że dzisiaj poda się do dymisji. Jeżeli tak się nie stanie to…”</h1>
      <address><time datetime="2019-11-29T12:59:39+00:00">29 Nov 2019, 12:59</time> by <a rel="author" href="https://nczas.com/author/aw/" target="_blank">AW</a></address>
      <p>
        <b>Premier Mateusz Morawiecki uważa, że wnioski z raportu CBA w sprawie Mariana Banasia powinny skłaniać prezesa NIK do podania się do dymisji. Szef rządu mówił w piątek, że jeśli Banaś sam tego nie zrobi, możliwe jest inne rozwiązanie tej sytuacji.</b>
      </p>
      <p>Premier powiedział, że zapoznał się z raportem CBA w sprawie prezesa NIK. „Doszedłem do takiego przekonania, że wnioski z tego raportu powinny skłaniać pana Mariana Banasia do podania się do dymisji” – mówił Morawiecki. „Myślę, że pan prezes NIK dzisiaj poda się do dymisji. Jeżeli tak się nie stanie, mamy również, można tak powiedzieć, plan +B+ w tej sprawie” – podkreślił.</p>
      <p>Dopytywany, na czym miałby plan „B” polegać, powiedział jedynie, że zostanie on przedstawiony w sytuacji, jeżeli prezes Banaś nie poda się do dymisji. „Myślę, że się poda do dymisji” – powtórzył Morawiecki.</p>
      <p>W czwartek rzeczniczka PiS Anita Czerwińska poinformowała PAP, że po południu doszło w siedzibie PiS do spotkania kierownictwa partii z prezesem NIK. „Podczas spotkania z Marianem Banasiem, prezes PiS Jarosław Kaczyński i wiceprezes Mariusz Kamiński wyrazili oczekiwanie, aby szef NIK Marian Banaś podał się do dymisji” – powiedziała Czerwińska.</p>
      <p>Przypomnijmy, że jeszcze nie tak dawno PiS stał „murem za Banasiem”, publikując m.in. takie posty jak poniżej w mediach społecznościowych.</p>
      <figure>
        <img src="https://nczas.com/wp-content/uploads/2019/11/banas.jpg"/>
      </figure>
      <p>We wrześniu TVN w programie „Superwizjer” podał, że Marian Banaś wpisał do oświadczenia majątkowego m.in. kamienicę w Krakowie, gdzie mieścił się pensjonat oferujący pokoje na godziny, i że wynajem kamienicy o powierzchni 400 mkw. i dwóch mniejszych, miał przynosić rocznie 65,7 tys. zł dochodu. Według „Superwizjera” Banaś zaniżył w oświadczeniach dochody z wynajmu kamienicy w Krakowie, mowa była także o powiązaniach ze stręczycielami.</p>
      <p>Pod koniec września Banaś udał się na urlop bezpłatny do czasu zakończenia postępowania kontrolnego CBA w sprawie jego oświadczeń majątkowych. Szef NIK oświadczył też wówczas, że nie zarządzał pokazanym w materiale „Superwizjera” hotelem, obecnie nie jest właścicielem nieruchomości, a materiał TVN odbiera „jako próbę manipulacji, szkalowania i podważania dobrego imienia”. Pozwał TVN SA i autora materiału Bertolda Kittela, żądając przeprosin, sprostowania i wpłaty na cel społeczny.</p>
      <p>W połowie października CBA poinformowało, że zakończyło trwającą od kwietnia kontrolę oświadczeń majątkowych Banasia, szczegółów jednak nie ujawniło. 16 października Marian Banaś wrócił do pracy; pod koniec października jego pismo z uwagami do zastrzeżeń CBA po kontroli jego oświadczeń majątkowych trafiło do Biura.</p>
      <p>Prokuratura Regionalna w Białymstoku prowadzi postępowanie sprawdzające, związane z zawiadomieniem złożonym przez posłów opozycji ws. domniemanego zaniżania podatków przez Mariana Banasia. We wtorek przesłuchany został w charakterze świadka – osoby składającej zawiadomienie poseł Koalicji Obywatelskiej, rzecznik PO Jan Grabiec.</p>
      <p>Na razie nie ma decyzji, czy wszczęte będzie śledztwo w tej sprawie, prokuratura wciąż zbiera i analizuje materiały.</p>
      <p>Dzień wcześniej wpłynęło do niej również zawiadomienie od Generalnego Inspektora Informacji Finansowej. „To zawiadomienie o możliwości popełnienia przestępstwa łączy się podmiotowo i przedmiotowo z tym postępowaniem, natomiast ilu osób dotyczy i kogo, na tym etapie, bardzo wstępnym, nie wolno mi o tym mówić ze względu na dobro postępowania” – mówił wtedy PAP rzecznik białostockiej prokuratury Paweł Sawoń.</p>
      <p>Prokuratura zwróciła się też do CBA o materiały z ich kontroli oświadczeń majątkowych.(PAP)</p>
      <p>Reklama / Advertisement</p>
      <figure>
        <a href="https://sklep-niezalezna.pl/pl/c/Wydania-Biblioteki-Wolnosci-najlepsza-cena/81">
          <img src="https://nczas.com/wp-content/uploads/2019/11/czarny-piatek-sklep-niezalezna-pl-biblioteka-wolnosci.jpg"/>
        </a>
      </figure>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/29/skandaliczna-decyzja-prokuratury-zdaniem-sledczych-nergal-nie-sprofanowal-wizerunku-matki-bozej/"/>
        <a href="https://nczas.com/2019/11/29/to-najbardziej-makabryczna-zbrodnia-w-iii-rp-zamordowal-i-obdarl-ze-skory-studentke-w-styczniu-ruszy-proces-zwyrodnialca-z-krakowa/"/>
        <a href="https://nczas.com/2019/11/29/najnowsze-dane-gus-to-potwierdzaja-lepiej-juz-bylo-gospodarka-zwalnia/"/>
        <a href="https://nczas.com/2019/11/29/stado-krow-na-gigancie-sieje-postrach-w-lubuskiem-spowodowaly-juz-nawet-wypadek-drogowy/"/>
        <a href="https://nczas.com/2019/11/29/gretoidy-atakuja-w-warszawie-ruszyl-mlodziezowy-strajk-klimatyczny/"/>
        <a href="https://nczas.com/2019/11/29/w-tym-szpitalu-w-ciagu-miesiaca-zmarly-dwa-noworodki-prokuratura-bada-sprawe/"/>
        <a href="https://nczas.com/2019/11/29/ostroleka-41-latek-mial-zgwalcic-7-letnia-dziewczynke-prokuratura-skierowala-akt-oskarzenia/"/>
        <a href="https://nczas.com/2019/11/29/nowe-fakty-z-zycia-krystyny-pawlowicz-musiala-sie-postarzac-na-prosbe-jednego-profesora/"/>
        <a href="https://nczas.com/2019/11/29/wazny-krok-ku-beatyfikacji-polskiego-ksiedza-papiez-franciszek-zaaprobowal-specjalny-dekret/"/>
      </related>
    </article>
  </body>
</html>