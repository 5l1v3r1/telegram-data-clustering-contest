<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-ceka-s-cim-ohledne-tomanovy-cesty-v-rusku-prijde-mzv/1826700?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T12:08:00+00:00"/>
    <meta property="og:title" content="Babiš čeká, s čím ohledně Tomanovy cesty v Rusku přijde MZV"/>
    <meta property="og:description" content="Praha - Premiér Andrej Babiš (ANO) čeká na závěry ministerstva zahraničních věcí ohledně předčasného konce delegace ministra zemědělství Miroslava Tomana (ČSSD) v Rusku. Tamní úřady neumožnily delegaci přelet z Moskvy do Kazaně, ministr s podnikateli se proto vrátil ve čtvrtek do Prahy. Babiš dnes novinářům řekl, že pokud za problémy české delegace byla nepřátelská akce ze strany Ruska, bylo by třeba ji tvrdě odmítnout."/>
  </head>
  <body>
    <article>
      <h1>Babiš čeká, s čím ohledně Tomanovy cesty v Rusku přijde MZV</h1>
      <address><time datetime="2019-11-29T12:08:00+00:00">29 Nov 2019, 12:08</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Premiér Andrej Babiš (ANO) čeká na závěry ministerstva zahraničních věcí ohledně předčasného konce delegace ministra zemědělství Miroslava Tomana (ČSSD) v Rusku. Tamní úřady neumožnily delegaci přelet z Moskvy do Kazaně, ministr s podnikateli se proto vrátil ve čtvrtek do Prahy. Babiš dnes novinářům řekl, že pokud za problémy české delegace byla nepřátelská akce ze strany Ruska, bylo by třeba ji tvrdě odmítnout.</p>
      <p>Babiš uvedl, že aktuálně čeká na vyjádření šéfa diplomacie Tomáše Petříčka (ČSSD). "Aby mi řekl, jestli ten incident v Rusku byl administrativní problém na české straně, nebo je to nějaká nepřátelská akce ze strany Ruska. Potom to samozřejmě musíme tvrdě odmítnout," dodal. Zatím události neodkáže posoudit.</p>
      <p>Toman předčasně ukončil pětidenní cestu s podnikatelskou misí poté, co mu úřady v Rusku neumožnili přelet. Česká diplomacie dostala od Ruska vysvětlení, že se let neuskutečnil z administrativních důvodů, což jako důvod uvedli i ruští hostitelé. Podle některých českých představitelů je postup Ruska znepokojivý a může být reakcí na zhoršení vzájemných vztahů.</p>
      <p>Podle prezidenta Miloše Zemana je možné, že šlo o odvetnou akci. "Jedna z hypotéz je, že Rusové takto reagují na zprávu BIS, podle které v České republice řádí ruští špioni," řekl ve čtvrtek prezident televizi Barrandov. Taková reakce by byla podle Zemana "velmi přehnaná".</p>
      <p>BIS ve výroční zprávě za loňský rok uvedla, že klíčovým cílem ruských tajných služeb, které v Česku operují, je manipulovat rozhodovací procesy na všech úrovních státní správy. Babiš dnes řekl, že zprávy BIS v podobném duchu mluví už snad 20 let, podle něj tomu jen dříve média nevěnovala tolik pozornosti. Babiš dodal, že BIS je nezávislá instituce. "Nějak definuje svou práci, já k tomu nemám co říct," uvedl premiér.</p>
    </article>
  </body>
</html>