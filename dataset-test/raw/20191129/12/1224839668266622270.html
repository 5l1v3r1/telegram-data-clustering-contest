<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/20300-monimes-proslipseis-dimosio-pote-a-113852.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-29T12:10:00+00:00"/>
    <meta property="og:title" content="20.300 μόνιμες προσλήψεις στο Δημόσιο - Πότε και πού θα γίνουν"/>
    <meta property="og:description" content="Αρχές Ιανουαρίου το υπουργείο Εσωτερικών θα ανακοινώσει το νέο αναπτυξιακό πρόγραμμα για την Τοπική Αυτοδιοίκηση, «με πραγματικά χρήματα για πραγματικά έργα που θα εξυπηρετούν πραγματικές ανάγκες», τόνισε ο υπουργός Εσωτερικών κ. Τάκης Θεοδωρικάκος, μιλώντας στην εκπομπή «Αταίριαστοι» του ΣΚΑΪ."/>
  </head>
  <body>
    <article>
      <h1>20.300 μόνιμες προσλήψεις στο Δημόσιο - Πότε και πού θα γίνουν</h1>
      <address>
        <time datetime="2019-11-29T12:10:00+00:00">29 Nov 2019, 12:10</time>
      </address>
      <p>Αρχές Ιανουαρίου το υπουργείο Εσωτερικών θα ανακοινώσει το νέο αναπτυξιακό πρόγραμμα για την Τοπική Αυτοδιοίκηση, «με πραγματικά χρήματα για πραγματικά έργα που θα εξυπηρετούν πραγματικές ανάγκες», τόνισε ο υπουργός Εσωτερικών κ. Τάκης Θεοδωρικάκος, μιλώντας στην εκπομπή «Αταίριαστοι» του ΣΚΑΪ.</p>
      <p>Αναφερόμενος στα έργα του ΦΙΛΟΔΗΜΟΥ που έχουν εγκριθεί και απαντώντας σε ερώτηση για την τύχη τους μετά τη λήξη του προγράμματος στις 31/12/19,  είπε ότι θα υπάρξει συνεργασία με το Υπουργείο Ανάπτυξης και τις Περιφέρειες ώστε να μεταφερθούν έργα από τον ΦΙΛΟΔΗΜΟ που δεν έχει τους πόρους, στα ΠΕΠ και στα Τομεακά Προγράμματα του ΕΣΠΑ.</p>
      <p>Ο κ. Θεοδωρικάκος διέψευσε τα σενάρια περί πρόωρων εκλογών, τόνισε ότι οι εκλογές θα γίνουν στο τέλος της τετραετίας και επισήμανε ότι ο ΣΥΡΙΖΑ βρίσκεται σε βέρτιγκο.</p>
      <p>Σε ό,τι αφορά στον εκλογικό νόμο εκτίμησε ότι η πρόσκλησή του προς τον κ. Τσίπρα να εγκαταλείψει την απλή αναλογική δεν θα έχει τύχη καθώς, όπως είπε, είναι όμηρος των ισορροπιών μέσα στο κόμμα του, και επισήμανε ότι δεν τολμά να κάνει το αυτονόητο εθνικό καθήκον να ψηφίσει το νομοσχέδιο που θα διευκολύνει την ψήφο των Ελλήνων του εξωτερικού. Κάλεσε, ωστόσο, τον ΣΥΡΙΖΑ να εγκαταλείψει τις φοβίες απέναντι στους Έλληνες του εξωτερικού και να ψηφίσουν όλα τα κόμματα μαζί τη ρύθμιση.</p>
      <p>Για τις επικείμενες προσλήψεις στο δημόσιο, που συζητήθηκαν κατά το χθεσινό υπουργικό συμβούλιο, ο κ. Θεοδωρικάκος διευκρίνισε πρόκειται για την κάλυψη του 1:1 μετά τις αποχωρήσεις 20.300 δημοσίων υπαλλήλων τα έτη 2018 και 2019.</p>
      <p>Ο κ. Θεοδωρικάκος υπογράμμισε ότι προτεραιότητα της κυβέρνησης είναι οι τομείς της υγείας, της παιδείας, της ασφάλειας και τα κοινωνικά προγράμματα της τοπικής αυτοδιοίκησης που «υλοποιούνται ισοσταθμίζοντας τους ανθρώπους οι οποίοι έχουν φύγει από το δημόσιο αυτή τη διετία».</p>
      <p>
        <u>Ολόκληρη η συνέντευξη του Υπουργού Εσωτερικών κ. Τάκη Θεοδωρικάκου</u>
      </p>
      <p>ΔΗΜΟΣΙΟΓΡΑΦΟΣ: Καλή σας ημέρα. Ευχαριστούμε πολύ που είσαστε εδώ κύριε Υπουργέ.</p>
      <p>Τ. ΘΕΟΔΩΡΙΚΑΚΟΣ: Καλημέρα, ευχαριστώ πολύ για την πρόσκληση.</p>
      <p>ΔΗΜΟΣΙΟΓΡΑΦΟΣ: Να ξεκινήσουμε με το θέμα που σας αφορά και είναι πρωτοσέλιδο σήμερα. Έχω την ΕΦΗΜΕΡΙΔΑ ΤΩΝ ΣΥΝΤΑΚΤΩΝ εδώ, την οποία διαβάζαμε το πρωί,« Έργα στον αέρα – Δήμαρχοι σε ομηρία – Βόμβα Θεοδωρικάκου περί ανύπαρκτων πόρων στην ΚΕΔΕ», λέει εδώ η ΕΦΗΜΕΡΙΔΑ ΤΩΝ ΣΥΝΤΑΚΤΩΝ. «Περάστε από το γραφείο του Τάκη Θεοδωρικάκου». Το υπογράφει ο Στέργιος Ζιαμπάκας, ο συνάδελφος, ενώ μέχρι προ λίγου ο Υπουργός Εσωτερικών εξέδιδε προσκλήσεις ένταξης στο πρόγραμμα ΦΙΛΟΔΗΜΟΣ σε 267 Δήμους, χθες ανακοίνωσε ότι καταργείται το εν λόγω χρηματοδοτικό εργαλείο εξαιτίας της ανεπάρκειας πόρων. Δεν υπάρχουν λεφτά; Τι συμβαίνει κύριε Υπουργέ;</p>
      <p>Τ. ΘΕΟΔΩΡΙΚΑΚΟΣ: Η αλήθεια και η πραγματικότητα είναι ότι,  η προηγούμενη Κυβέρνηση είχε νομοθετήσει και με Κοινές Υπουργικές Αποφάσεις των Υπουργών Εσωτερικών, Οικονομίας και Οικονομικών το 2018 το περίφημο πρόγραμμα ΦΙΛΟΔΗΜΟΣ, ένα πρόγραμμα που θα έφτανε έως 2 δις. ευρώ και έναντι αυτού του προγράμματος, από την προηγούμενη Κυβέρνηση είχαν υπογραφεί για να προχωρήσουν έργα 1,250 δις. ευρώ. Επαναλαμβάνω 502 έργα, 1,250 δις. ευρώ. Η πραγματικότητα είναι όμως, ό,τι οι πόροι δεν ήταν διασφαλισμένοι, διότι η χρηματοδότηση αυτού του προγράμματος έπρεπε να γίνει από το Ταμείο Παρακαταθηκών και Δανείων  που θα δάνειζε τους Δήμους και το Υπουργείο Εσωτερικών, θα πλήρωνε τα δανεικά των Δήμων, με πηγή όλων των χρημάτων την Ευρωπαϊκή Τράπεζα Επενδύσεων. Η Ευρωπαϊκή Τράπεζα Επενδύσεων με τη δανειακή σύμβαση που είχε κάνει με το Ταμείο Παρακαταθηκών και η οποία είχε υπογραφεί τον Ιούνιο του 2017, περιελάμβανε το ποσό των 134 εκ. ευρώ. Παρακαλώ πάρα πολύ να το δείξει, δεν φαίνεται στην κάμερα, αλλά θα σας το αφήσω και είναι έγγραφα τα οποία είναι δημόσια και ο καθένας μπορεί να τα βρει ή αν θέλετε να τα δώσουμε και εμείς ξανά στην δημοσιότητα. Τι είναι η αλήθεια; Τι έχει συμβεί; Ότι η προηγούμενη Κυβέρνηση, όντας σε πολύ μεγάλη απόσταση από τα πραγματικά προβλήματα των Δήμων και τα στελέχη της Αυτοδιοίκησης, απούσα από τα θέματα της Αυτοδιοίκησης, έταζε στους Δήμους έργα για τα οποία δεν υπήρχαν οι αντίστοιχοι διασφαλισμένοι πόροι. Με ποια ελπίδα; προσέξτε το αυτό έχει τεράστια σημασία, θέλω να το καταλάβουν όλοι οι τηλεθεατές, όλοι οι φίλοι που μας παρακολουθούν αυτή τη στιγμή. Με την ελπίδα, ό,τι επειδή η προηγούμενη Κυβέρνηση διέλυσε τις τεχνικές υπηρεσίες των Δήμων, διότι απουσιάζουν οι μηχανικοί, έχει καταρρεύσει ο μηχανισμός  στους Δήμους, δεν μπορούν να γίνουν εύκολα μελέτες και έργα, σου λέει θα βάλουμε ένα πρόγραμμα θεωρητικό 2 δις. ευρώ, μπορεί να γίνουν σε δέκα, δεκαπέντε χρόνια, γιατί η Αυτοδιοίκηση δεν έχει την ικανότητα να πάρει αυτά τα χρήματα, να τα αξιοποιήσει αυτά τα χρήματα και θα μείνουν υποσχέσεις και λόγια στα χαρτιά.</p>
      <p>ΔΗΜΟΣΙΟΓΡΑΦΟΣ: Άρα ήταν ένα πρόγραμμα στον αέρα τελικά; Χωρίς σχέδιο υλοποίησης;</p>
      <p>Τ. ΘΕΟΔΩΡΙΚΑΚΟΣ: Ήταν ένα πρόγραμμα κατά κυριολεξία στον αέρα, η δανειακή σύμβαση στην οποία αναφέρθηκα λήγει στις 31 Δεκεμβρίου 2019 και η απορρόφηση των έργων που έχει γίνει έως τώρα αφορά το ποσό των 40 εκ. ευρώ. Δηλαδή πρόγραμμα 2 δις. ευρώ, το οποίο στην πραγματικότητα υλοποίησε 40 εκ. ευρώ. Υποσχέσεις 1,250 δις. ευρώ, ενώ είχαν, ενώ είχαν λεφτά για 134 εκ. ευρώ. Αυτή είναι η αλήθεια και η πραγματικότητα.</p>
      <p>ΔΗΜΟΣΙΟΓΡΑΦΟΣ: Εγώ διαβάζω και την απάντηση του κυρίου Σκουρλέτη και του κυρίου Χαρίτση.</p>
      <p>Τ. ΘΕΟΔΩΡΙΚΑΚΟΣ: Μα το παραδέχονται, το παραδέχονται κύριε Κούτρα</p>
      <p>ΔΗΜΟΣΙΟΓΡΑΦΟΣ: Οι δύο υπεύθυνοι Υπουργοί. Και λένε ότι,  είναι εύλογο και αυτονόητο το τμήμα της χρηματοδότησης που αντιστοιχεί στην Ευρωπαϊκή Τράπεζα Επενδύσεων θα αυξάνεται σταδιακά ανάλογα με την πρόοδο των έργων και τις ανάγκες σε πληρωμές.</p>
      <p>Τ. ΘΕΟΔΩΡΙΚΑΚΟΣ: Με 134 εκ. ευρώ;</p>
      <p>ΔΗΜΟΣΙΟΓΡΑΦΟΣ: Σας κατηγορεί και λέει: Έτσι δεν γίνονται έργα και σας χαρακτηρίζει υπεύθυνο προπαγάνδας της Νέας Δημοκρατίας.</p>
      <p>Τ. ΘΕΟΔΩΡΙΚΑΚΟΣ: Εντάξει. Η αλήθεια και η πραγματικότητα είναι αναντίρρητη και θα περίμενα μια απάντηση. 134 εκ. ευρώ. Υπολόγιζαν ότι οι Δήμοι δεν θα ήταν σε θέση να κάνουν τα έργα, γιατί τους είχαν διαλύσει τον μηχανισμό υλοποίησης των έργων και επομένως δεν θα διαμαρτύρετο και κανείς.</p>
      <p>ΔΗΜΟΣΙΟΓΡΑΦΟΣ: Ήταν ένα ψεύτικο πρόγραμμα δηλαδή;</p>
      <p>Τ.ΘΕΟΔΩΡΙΚΑΚΟΣ: Ήταν ένα πρόγραμμα που στην κομψότερη περιγραφή που μπορώ να σας κάνω είχε ελλιπέστατους πόρους. Ένα πρόγραμμα 2 δισ. ευρώ  με διασφαλισμένη χρηματοδότηση 134 εκ. ευρώ.</p>
      <p>ΔΗΜΟΣΙΟΓΡΑΦΟΣ: Τώρα με αυτό το πρόγραμμα τι θα γίνει; Τι γίνεται τώρα; Γιατί υπάρχουν ανάγκες.</p>
      <p>Τ.ΘΕΟΔΩΡΙΚΑΚΟΣ: Πάμε τώρα στο τι θα γίνει από εδώ και πέρα. Αυτό είναι το μέχρι τώρα. Δεν πρόκειται να χρησιμοποιήσω την τραγική, αποτυχημένη διαχείριση της  προηγούμενης Κυβέρνησης ως άλλοθι για να μην κάνουμε εμείς την δουλειά μας. Ίσα ίσα βάζουμε τον πήχυ πολύ πιο ψηλά, γιατί οφείλουμε να αξιοποιήσουμε μαζί με την Αυτοδιοίκηση και τον τελευταίο πόρο που μπορεί να υπάρξει και να πετύχουμε τα έργα που χρειάζεται, έργα που πρέπει να εξασφαλίζουν την ανάπτυξη των Δήμων και τη βελτίωση της ποιότητας ζωής των πολιτών.</p>
      <p>ΔΗΜΟΣΙΟΓΡΑΦΟΣ: Αυτό το πρόγραμμα καταργείται; Τελειώνει;</p>
      <p>Τ.ΘΕΟΔΩΡΙΚΑΚΟΣ: Πρακτικά λοιπόν, 31 Δεκεμβρίου που τελειώνει η σύμβαση, 31 Δεκεμβρίου τελειώνει αυτό το πρόγραμμα, ανήκει στο παρελθόν. Τα έργα που έχουν προετοιμαστεί, γιατί αρκετά από αυτά τα έργα βρίσκονται σε φάση εξέλιξης, διότι οι Δήμοι πήραν στα σοβαρά όλη αυτή την ιστορία και πολύ καλά έκαναν, εξαιρετικά καλά έκαναν. Θα συνεργαστούμε με το Υπουργείο Ανάπτυξης και με τις Περιφέρειες, ώστε να μεταφέρουμε αυτά τα έργα από ένα πρόγραμμα που δεν είχε πόρους, στα Περιφερειακά Προγράμματα και στα Τομεακά Προγράμματα του ΕΣΠΑ, ώστε να μπορέσουν, τα σημαντικά έργα από αυτά, να γίνουν με άλλη χρηματοδότηση, με χρηματοδότηση μέσω του ΕΣΠΑ.</p>
      <p>ΔΗΜΟΣΙΟΓΡΑΦΟΣ: Τα 134 εκ. ευρώ που είναι στο πρόγραμμα;</p>
      <p>Τ.ΘΕΟΔΩΡΙΚΑΚΟΣ: Τα 134 εκ. ευρώ, 31 Δεκεμβρίου λήγουν.</p>
      <p>ΔΗΜΟΣΙΟΓΡΑΦΟΣ: Συγνώμη, 1,250 δις. ευρώ που ήταν ο προγραμματισμός και αφορούσε όλα αυτά τα έργα, θα παραμείνει ως στόχος; Θα είναι μεγαλύτερος; Θα είναι μικρότερος;</p>
      <p>Τ.ΘΕΟΔΩΡΙΚΑΚΟΣ: Θα σας πω. Όταν συνειδητοποίησα, ότι βρισκόμαστε σε αυτή την κατάσταση, ξεκίνησα αλλεπάλληλες επαφές και σοβαρές συζητήσεις με την Ευρωπαϊκή Τράπεζα Επενδύσεων. Οι άνθρωποι είχαν αντιληφθεί και αυτοί από την πλευρά τους, ότι το πράγμα δεν προχωράει καλά γιατί δεν υπάρχει ούτε καν απορρόφηση των 134 εκ. ευρώ. Το Υπουργείο Εσωτερικών, αυτούς τους τέσσερις μήνες, τι έκανε; Πρώτον: Αρχές Ιανουαρίου θα είμαστε σε θέση να υπογράψουμε εμείς με την Ευρωπαϊκή Τράπεζα Επενδύσεων ένα νέο πρόγραμμα με πραγματικά λεφτά,  για πραγματικά έργα που θα αντιμετωπίζουν πραγματικές ανάγκες. Είμαστε σε διαπραγμάτευση. Αρχές Ιανουαρίου θα πω πόσο είναι το ποσό των διασφαλισμένων πόρων. Δεν θέλω να πω κάτι αν δεν είμαι απολύτως σίγουρος και το θεωρώ αυτό κρίσιμο.</p>
      <p>Κάναμε όμως και κάτι ακόμα, το οποίο θέλω να το πω. Χωρίς να αυξήσουμε τον αριθμό των δημοσίων υπαλλήλων, που εργάζονται στον χώρο της Αυτοδιοίκησης, μέσω της ΕΕΤΑΑ, της Εταιρείας  Τοπικής Ανάπτυξης Αυτοδιοίκησης, η οποία από χθες έχει και την καινούργια της ηγεσία και σε συνεργασία με την ΚΕΔΕ, δημιουργούμε ένα staff μηχανικών στην ΕΕΤΑΑ, το οποίο θα το διαθέτουμε, ανάλογα με το έργο, με την μελέτη, με την κατασκευή  στους  συγκεκριμένους Δήμους  που έχουν ανάγκη. Επειδή οι διαδικασίες πρόσληψης νέων μηχανικών αργούν. Αυτή είναι η απλή αλήθεια και η πραγματικότητα, εμείς θα τους διαθέσουμε μέσα από αυτό το δυναμικό, το τεχνικό δυναμικό της ΕΕΤΑΑ, τους ανθρώπους αυτούς για να μπορέσουμε να επιταχύνουμε τα έργα και να έχουμε μεγάλη απορρόφηση στο νέο πρόγραμμα.</p>
      <p>ΔΗΜΟΣΙΟΓΡΑΦΟΣ: Κύριε Υπουργέ, γίνατε ένα από τα πρόσωπα της προηγούμενης εβδομάδας. , νομίζω, πότε μιλήσατε στο ACTION 24;</p>
      <p>Τ.ΘΕΟΔΩΡΙΚΑΚΟΣ: Τη Δευτέρα</p>
      <p>ΔΗΜΟΣΙΟΓΡΑΦΟΣ: Προαναγγέλλει εκλογές, διαβάσαμε, ο Θεοδωρικάκος. Καταρχήν θέλω να σας ρωτήσω τι γίνεται με τον εκλογικό νόμο.</p>
      <p>Τ.ΘΕΟΔΩΡΙΚΑΚΟΣ: Έτσι κατάλαβε ο ΣΥΡΙΖΑ, ότι είπα. Διότι καταρχήν, προφανώς δεν θα μπορούσα να προαναγγέλλω εκλογές εγώ. Δεύτερον, δεν είναι δική μου δουλειά, ο Πρωθυπουργός ορίζει το πλάνο.</p>
      <p>ΔΗΜΟΣΙΟΓΡΑΦΟΣ: Μπορεί να σας ξέφυγε, άνθρωποι είμαστε.</p>
      <p>Τ.ΘΕΟΔΩΡΙΚΑΚΟΣ: Όχι δεν υπάρχει τέτοια περίπτωση. Δεύτερον, όπως ο Πρωθυπουργός έχει πει και επανέλαβα την Δευτέρα στην συγκεκριμένη εκπομπή, δεν υπάρχει περίπτωση πρόωρων εκλογών. Ο ΣΥΡΙΖΑ θα πρέπει να συνηθίσει, ότι η τετραετία αυτή, θα είναι μια τετραετία πολύ δημιουργικού και  σοβαρού έργου, επ΄ ωφελεία όλων των Ελλήνων. Η βιώσιμη ισχυρή ανάπτυξη θα γίνει πράξη για όλους  και σε όλες τις γωνιές της χώρας και η Ελλάδα θα ξαναγίνει κράτος, όπως αρμόζει σε μια σοβαρή, πολιτισμένη χώρα.</p>
      <p>ΔΗΜΟΣΙΟΓΡΑΦΟΣ: Οι εκλογές στο τέλος της τετραετίας;</p>
      <p>Τ.ΘΕΟΔΩΡΙΚΑΚΟΣ: Οι εκλογές θα γίνουν στο τέλος της τετραετίας. Προφανώς ο ΣΥΡΙΖΑ βρίσκεται σε βέρτιγκο.</p>
      <p>ΔΗΜΟΣΙΟΓΡΑΦΟΣ: Καλά δεν το είπε μόνο ο ΣΥΡΙΖΑ.</p>
      <p>Τ.ΘΕΟΔΩΡΙΚΑΚΟΣ:  Όχι, ο ΣΥΡΙΖΑ το είπε.</p>
      <p>ΔΗΜΟΣΙΟΓΡΑΦΟΣ: Δεν το είπε μόνο ο ΣΥΡΙΖΑ, αφού εγώ το διάβασα σε 15 σάιτ. Όχι όλα φιλοσυριζαΐκα.</p>
      <p>Τ.ΘΕΟΔΩΡΙΚΑΚΟΣ: Ναι όχι όλα, αλλά κυρίως. Η ουσία είναι η εξής: To θέμα του εκλογικού νόμου για το οποίο ήταν η δεύτερη ερώτησή σας, ο μόνος αρμόδιος για να αποφασίσει και για το ακριβές περιεχόμενο και για τον χρόνο της προετοιμασίας είναι ο Πρωθυπουργός.</p>
      <p>ΔΗΜΟΣΙΟΓΡΑΦΟΣ: Ναι.</p>
      <p>Τ.ΘΕΟΔΩΡΙΚΑΚΟΣ: Εμείς έχουμε επεξεργαστεί διάφορα σχέδια. Αντιλαμβάνεστε ότι δεν είναι δύσκολο να έχει κανείς προετοιμάσει εκλογικούς νόμους αλλά οι αποφάσεις και οι πρωτοβουλίες ανήκουν αποκλειστικά στον Πρωθυπουργό.</p>
      <p>ΔΗΜΟΣΙΟΓΡΑΦΟΣ: Με πόσο μπόνους κ. Θεοδωρικάκο;</p>
      <p>Τ.ΘΕΟΔΩΡΙΚΑΚΟΣ: Γιατί πρέπει να βιαζόμαστε; Έχουμε όλη την τετραετία μπροστά μας.</p>
      <p>ΔΗΜΟΣΙΟΓΡΑΦΟΣ: Ναι. Καλέσατε τον κ. Τσίπρα πάντως να αλλάξει στάση από την απλή αναλογική γιατί είναι μονόδρομος οι διπλές εκλογές.</p>
      <p>Τ. ΘΕΟΔΩΡΙΚΑΚΟΣ: Βεβαίως. Να σας πω γιατί κ. Τζούνο. Εάν κάποιος άνθρωπος έχει διατελέσει πρωθυπουργός και έχει ένα κόμμα που πήρε 32% στις εκλογές, φαντάζομαι ότι ο στόχος του κ. Τσίπρα θα πρέπει να είναι να έρθει κάποια στιγμή, όπως εκείνος πρέπει να φιλοδοξεί, να ξαναγίνει πρωθυπουργός. Με την απλή αναλογική δεν υπάρχουν αυτοδύναμες κυβερνήσεις. Το αντιλαμβάνεται ο καθένας. Η απλή αναλογική είναι συνώνυμο της ακυβερνησίας και της πολιτικής αστάθειας. Κάλεσα λοιπόν –και το επαναλαμβάνω και τώρα- την ηγεσία του ΣΥΡΙΖΑ και τον κ. Τσίπρα να εγκαταλείψουν τις ιδεοληψίες της απλής αναλογικής και να συμβάλλουν συναινετικά να διαμορφωθεί ένας άλλος εκλογικός νόμος. Διότι, εάν γίνουν εκλογές με απλή αναλογική, στο τέλος της τετραετίας, το επαναλαμβάνω στο τέλος της τετραετίας, και δεν προκύψει κυβέρνηση θα πρέπει να επαναληφθούν οι εκλογές με το νέο εκλογικό νόμο που στο μεταξύ θα έχει ψηφιστεί από το ελληνικό Κοινοβούλιο. Είναι αυτονόητα και λογικά πράγματα. Ξέρω ότι το κάλεσμά μου δεν έχει ελπίδες επιτυχίας, διότι ο κ. Τσίπρας δεν δείχνει διατεθειμένος να εγκαταλείψει τις εσωκομματικές του ισορροπίες. Είναι όμηρος των ισορροπιών μέσα στο κόμμα του, αυτή είναι η πραγματικότητα. Εδώ δεν τολμά, απ’ ό,τι φαίνεται, και λυπάμαι πάρα πολύ γι’ αυτό,  να κάνει ένα αυτονόητο εθνικό καθήκον, να ψηφίσει μαζί με όλα τα κόμματα της Βουλής την ψήφο των Ελλήνων του εξωτερικού. Κάτι που είναι κατοχυρωμένο από το Σύνταγμα, κάτι που μεγαλώνει την πατρίδα μας, γιατί δίνει το δικαίωμα  στους Έλληνες του εξωτερικού να μπορούν να ψηφίζουν από τη χώρα στην οποία βρίσκονται. Αποφεύγουν να το ψηφίσουν. Αυτό όμως, θέλω να απευθύνω πραγματικά ένα ουσιαστικό κάλεσμα στην αξιωματική αντιπολίτευση, να το ξανασκεφτεί. Και την επόμενη εβδομάδα, το νομοσχέδιο που θα έρθει στη Βουλή, να εγκαταλείψουν τις φοβίες που έχουν απέναντι στους Έλληνες του εξωτερικού και να ψηφίσουμε όλοι μαζί, όλα τα πολιτικά κόμματα ενωμένα, αυτή τη ρύθμιση.</p>
      <p>ΔΗΜΟΣΙΟΓΡΑΦΟΣ: Πάντως το ζήτημα του εκλογικού νόμου, για να το κλείσουμε αυτό, η συζήτηση θα περιστραφεί γύρω από τον αριθμό των βουλευτών, γύρω από το μπόνους; Δηλαδή, εκεί η κυβέρνηση είναι διατεθειμένη να κάτσει στο τραπέζι και να συζητά νούμερα;</p>
      <p>Τ. ΘΕΟΔΩΡΙΚΑΚΟΣ: Κύριε Τζούνο, εάν ενδιαφέρεται κάποιος να συμβάλλει στην παραγωγή ενός νέου εκλογικού νόμου θα πρέπει να το πει. Διαφορετικά θα νομοθετήσει η κυβέρνηση. Σας είπα ότι οι πρωτοβουλίες γι’ αυτό το θέμα είναι αποκλειστικά στα χέρια του Πρωθυπουργού.</p>
      <p>ΔΗΜΟΣΙΟΓΡΑΦΟΣ: Κύριε Υπουργέ μπορείτε να μας ορίσετε τη μεσαία τάξη; Εγώ θυμάμαι τη ΝΔ προεκλογικά, όταν και ο ΣΥΡΙΖΑ ήταν κυβέρνηση, ο κ. Τσακαλώτος είχε πει κάτι για 20 χιλιάρικα και ο κ. Γλέζος το είχε πει απ’ ότι θυμάμαι, είχαμε πέσει όλοι μαζί να τον φάμε.</p>
      <p>Τ. ΘΕΟΔΩΡΙΚΑΚΟΣ: Δεν νομίζω ότι η μεσαία τάξη ορίζεται με κάποιον αριθμό εισοδήματος διότι οι ανάγκες κάθε οικογένειας, ανάλογα με τις υποχρεώσεις που έχει η κάθε οικογένεια, είναι διαφορετικές. Παραδοσιακά, όταν λέμε μεσαία τάξη, στην Ελλάδα πιστεύω ότι εννοούμε τη μέση ελληνική οικογένεια, στην οποία απασχολούνται όλα της τα ενήλικα μέλη. Έχει τα παιδιά, δύο συνήθως, που σπουδάζουν ή πηγαίνουν σχολείο και έχει πετύχει ικανοποιητικά την κάλυψη των βασικών της αναγκών. Διαφορετικά είναι τα ποσά για έναν άνθρωπο που πληρώνει και ενοίκιο, διαφορετικά για κάποιον άλλον, άρα δεν θέλω να το υιοθετήσω. Σημασία έχει ότι τα 4 χρόνια του ΣΥΡΙΖΑ υποφέραμε απεριόριστα από την υπερφορολόγηση, η οποία διέλυσε τη ζωή μας, ανέτρεψε οικογενειακούς οικονομικούς προγραμματισμούς και ανέτρεψε τα status της ζωής. Και αυτή η κυβέρνηση μέσα σε 4 μήνες, με ένα δυναμικό πρόγραμμα, μειώνει διαρκώς τους φόρους, άρα εξασφαλίζει καλύτερο εισόδημα. Kαι θα μου επιτρέψετε να πω μια πλευρά, την οποία για εθνικούς λόγους την βλέπω πάρα πολύ σοβαρή: o Kυριάκος Μητσοτάκης παίρνει πολύ σοβαρά μέτρα για να στηρίξει τα νέα ζευγάρια και την πολύτεκνη οικογένεια.</p>
      <p>ΔΗΜΟΣΙΟΓΡΑΦΟΣ: Μακάρι. Παρόλα αυτά ορίστηκε η μεσαία τάξη χθες κ. Θεοδωρικάκο από τον κ. Σταϊκούρα.</p>
      <p>Τ. ΘΕΟΔΩΡΙΚΑΚΟΣ: Μην είμαστε υπερβολικοί.</p>
      <p>ΔΗΜΟΣΙΟΓΡΑΦΟΣ: Ε, πως τα είπε στη Βουλή, το παίξαμε δύο φορές το απόσπασμα. Μας είπε ένας άνθρωπος που βγάζει 6.500 ευρώ, είναι μόνος του, είναι μεσαία τάξη. Αν βγάζεις 450 μήνα δεν είσαι μεσαία τάξη, υποθέτω...</p>
      <p>Τ. ΘΕΟΔΩΡΙΚΑΚΟΣ: Μην μένουμε σε αριθμούς. 450 ευρώ είναι τα χρήματα της στοιχειώδους επιβίωσης.</p>
      <p>ΔΗΜΟΣΙΟΓΡΑΦΟΣ: Ήταν αστοχία η επιλογή του διοικητή του νοσοκομείου Καρδίτσας και ο τρόπος που το χειρίστηκε η κυβέρνηση; Kατηγορηθήκατε για πελατειακό κράτος, για κομματικό κράτος, για κομματικούς οι οποίοι τοποθετούνται σε θέσεις είτε διοικητών νοσοκομείων είτε σε άλλες θέσεις.</p>
      <p>Τ. ΘΕΟΔΩΡΙΚΑΚΟΣ: Κύριε Τζούνο, αυτή η κυβέρνηση έχει έρθει για να εφαρμόσει την αξιοκρατία παντού, για να δώσει ευκαιρίες και δυνατότητες σε όλους τους Έλληνες. Αυτή η κυβέρνηση -και το λέω με πλήρη επίγνωση, γιατί ως υπουργός Εσωτερικών παίρνω δραστήρια μέρος στην αποκομματικοποίηση του κράτους, τώρα- αυτή την ώρα που μιλάμε, έχει ξεκινήσει τη διαδικασία επιλογής των υπηρεσιακών γραμματέων στη θέση των κομματικών γενικών γραμματέων που υπήρχαν στα Υπουργεία. Θα υπάρχουν πλέον οι υπηρεσιακοί γενικοί γραμματείς. Θα έχουν αναδειχθεί μέσω του ΑΣΕΠ στα τέλη Φεβρουαρίου και θα έχουν στην ευθύνη τους τη διαχείριση των οικονομικών και της διοίκησης προσωπικού των Υπουργείων. Άρα η φιλοσοφία και η πολιτική αυτής της κυβέρνησης είναι η αξιοκρατία και η αποκομματικοποίηση  τους κράτους. Τώρα, αυτή η κυβέρνηση έχει και ένα άλλο χαρακτηριστικό, αν κάτι δεν γίνεται σωστά το παραδέχεται και το αλλάζει. Έγινε μια λάθος επιλογή αλλάχθηκε.</p>
      <p>ΔΗΜΟΣΙΟΓΡΑΦΟΣ: Συζήτηση πολύ για τον Πρόεδρο της Δημοκρατίας. Πρόεδρος; Εσείς έχετε επιλογή; Πρόεδρος Κεντροδεξιός; Πρόεδρος Κεντροαριστερός;</p>
      <p>Τ. ΘΕΟΔΩΡΙΚΑΚΟΣ: Όταν έρθει η ώρα ο Πρωθυπουργός θα ανακοινώσει την απόφασή του κι έχω απόλυτη εμπιστοσύνη ότι θα είναι η βέλτιστη.</p>
      <p>ΔΗΜΟΣΙΟΓΡΑΦΟΣ: 20.000 προσλήψεις στο Δημόσιο ακούμε.</p>
      <p>Τ. ΘΕΟΔΩΡΙΚΑΚΟΣ: Μάλιστα.</p>
      <p>ΔΗΜΟΣΙΟΓΡΑΦΟΣ: …Χθες στο Υπουργικό Συμβούλιο. Τι αφορούν όλες; Έτσι θα καταπολεμηθεί η ανεργία;</p>
      <p>Τ. ΘΕΟΔΩΡΙΚΑΚΟΣ: Ψυχραιμία.</p>
      <p>ΔΗΜΟΣΙΟΓΡΑΦΟΣ:  20.000 είναι πολλές οι προσλήψεις.</p>
      <p>Τ. ΘΕΟΔΩΡΙΚΑΚΟΣ: Βάλατε τον κόσμο ότι θα προσλάβουμε δεν ξέρω πόσους και θα πέσουμε έξω; Να σας πω. Όλα έχουν την εξήγησή τους. Το 2018 και το 2019 αποχωρούν, έχουν ήδη αποχωρήσει ή μέχρι 31 Δεκεμβρίου θα έχουν αποχωρήσει, 20.300 μόνιμοι εργαζόμενοι του δημοσίου. Την ίδια περίοδο είχαν από την προηγούμενη κυβέρνηση προγραμματιστεί προσλήψεις στο σύνολο του δημοσίου, μαζί με τους 1.500 που έγιναν οι προσλήψεις των ειδικών φρουρών επί ημερών Μητσοτάκη, οι οποίοι ήδη βγαίνουν στην Αθήνα και συμβάλλουν στην ασφάλεια, στις γειτονιές μας. Είναι οι 1.700 που ανακοινώθηκε ότι θα συμβάλλουν στις υπηρεσίες που έχουν σχέση με τη διαχείριση του μεταναστευτικού προβλήματος. Άρα οι προηγούμενες προσλήψεις, επί ΣΥΡΙΖΑ προγραμματισμένες, συν αυτές που σας είπα τώρα, είναι 19.700 προσλήψεις. Επίσης, εκτός από αυτές, υπάρχουν μία σειρά προσλήψεις που έχουμε συμφωνήσει με την Τρόικα ότι είναι έξω από τον κανόνα 1:1 διότι πληρώνονται από τις ανταποδοτικές υπηρεσίες των δήμων. Αυτός είναι ένας σημαντικός αριθμός εργαζομένων στην Τοπική Αυτοδιοίκηση το πρόγραμμα «Βοήθεια στο Σπίτι», οι 4.500 στην Ειδική Αγωγή, μια πάρα πολύ σοβαρή υπόθεση την υλοποιούμε κανονικά, καθώς και ένας σημαντικός αριθμός εκπαιδευτικών που πρέπει να προσληφθούν για να καλυφθούν οι ανάγκες που υπάρχουν στα σχολεία. Άρα προτεραιότητές μας  Παιδεία, Υγεία, Ασφάλεια και Κοινωνικά Προγράμματα της Αυτοδιοίκησης υλοποιούνται αναβαθμίζοντας το Δημόσιο αυτή τη διετία.</p>
      <p>ΔΗΜΟΣΙΟΓΡΑΦΟΣ:  Σας ευχαριστούμε πολύ κ. Υπουργέ.</p>
      <p>Τ. ΘΕΟΔΩΡΙΚΑΚΟΣ: Εγώ σας ευχαριστώ. Να είστε καλά.</p>
    </article>
  </body>
</html>