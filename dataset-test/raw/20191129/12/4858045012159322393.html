<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/europenii-finanteaza-masiv-explorarea-spatiului-agentia-spatiala-europeana-va-dispune-de-un-buget-record-pe-urmatorii-5-ani_1408145.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T12:18:41+00:00"/>
    <meta property="og:title" content="Europenii finanțează masiv explorarea spațiului: Agenția Spațială Europeană va dispune de un buget record pe următorii 5 ani"/>
    <meta property="og:description" content="Agenția Spațială Europeană (ESA) va dispune de un buget de 14,4 miliarde de euro pentru următorii cinci ani, o sumă record de la înființarea..."/>
  </head>
  <body>
    <article>
      <h1>Europenii finanțează masiv explorarea spațiului: Agenția Spațială Europeană va dispune de un buget record pe următorii 5 ani</h1>
      <address><time datetime="2019-11-29T12:18:41+00:00">29 Nov 2019, 12:18</time> by <a rel="author">Ionel Dancu, Reporter</a></address>
      <p>Agenția Spațială Europeană (ESA) va dispune de un buget de 14,4 miliarde de euro pentru următorii cinci ani, o sumă record de la înființarea sa, în 1975, iar banii vor asigura programe variate, de la producerea de lansatoare la misiuni de explorare și proiecte pe Lună și Marte, potrivit Le Figaro, potrivit Mediafax.</p>
      <p>Jan Wörner, directorul general al ESA, s-a declarat fericit de rezultat joi, după ce a prezentat bilanțul conferinței celor 22 de miniștri europeni care se ocupă de domeniul spațial în țările membre ale agenției.</p>
      <p>După două zile de negocieri, în Sevilla, Spania, și doi ani de pregătiri, s-a ajuns la un acord pentru finanțarea programelor spațiale.</p>
      <p>Bugetul solicitat inițial a fost de 14,3 miliarde de euro.</p>
      <p>Bugetul este mai mare cu 4 miliarde de euro decât precedentul plan financiar, decis în 2016. Bugetul este împărțit, cu 12,5 miliarde de euro programate pentru primii trei ani, suma totală de 14,4 miliarde de euro acoperind cinci ani.</p>
      <p>ESA se confruntă cu mari provocări financiare în acest domeniu, prinsă între SUA - NASA va dispune de un buget de 22,75 de miliarde de dolari doar în 2020 - și ambițiile Chinei.</p>
      <p>"Bugetul în creștere marchează consolidarea ambițiilor spațiale europene", a declarat Stéphane Israël, președinte executiv al Arianespace.</p>
      <p>Germania are cea mai mare contribuție, 3,3 miliarde de euro (22,9% din total), în fața Franței (2,7 miliarde de euro, 18,5%), devenind pe termen lung cel mai mare contributor al ESA.</p>
      <p>În top urmează Italia, cu 2,28 de miliarde de euro, respectiv 15,9%, și Marea Britanie, cu 1,7 miliarde de euro. ESA nu este un organism al Uniunii Euopene, motiv pentru care poziția de membru al Marii Britanii nu este afectată, în pofida Brexit.</p>
      <p>Uniunea Europeană a fost de acord, separat, să furnizeze 16 miliarde de euro.</p>
      <p>Jan Wörner a mai spus că, deși există o regulă a "redistribuirii echilibrate", potrivit căreia țările membre primesc sarcini de lucru corespunzător cu angajamentele lor financiare, aceasta va fi respectată în contextul unei competitivități.</p>
      <p>"Nu mai avem liste prestabilite de companii. Lansăm mai întâi o competiție", a mai spus acesta. Este pentru prima dată când ESA subliniază ca imperativă competitivitatea între membrii săi și aceasta se întâmplă pentru că au apărut între timp pe piață companiile private americane SpaceX și Blue Origins, fapt care a contribuit la o scădere a costurilor transportului în spațiu.</p>
      <p>Agenția Spațială Europeană este o organizație interguvernamentală, cu 22 de state membre, inclusiv România (decembrie 2011), dedicată explorării spațiale. Înființată în 1975, are sediul la Paris, în Franța.</p>
      <p>Bugetul agenției pe 2019 s-a ridicat la 5,72 de miliarde de euro.</p>
    </article>
  </body>
</html>