<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980908031.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-29T12:18:00+00:00"/>
    <meta property="og:title" content="تأکید روسیه بر لزوم بررسی واقع‌‌بینانه اوضاع پیرامون برجام"/>
    <meta property="og:description" content="به گزارش تسنیم به نقل از خبرگزاری «نووستی»، &quot;ماریا زاخارووا&quot; سخنگوی وزارت امور خارجه روسیه اعلام کرد، گزارش دبیرکل سازمان ملل درباره اجرای قطعنامه شماره 2231 شورای امنیت در رابطه با برنامه جامع اقدام مشترک (برجام) در تاریخ 12 ماه دسامبر ( 21 آذر ماه) در نیویورک ارائه خواهد شد."/>
  </head>
  <body>
    <article>
      <h1>تأکید روسیه بر لزوم بررسی واقع‌‌بینانه اوضاع پیرامون برجام</h1>
      <address>
        <time datetime="2019-11-29T12:18:00+00:00">29 Nov 2019, 12:18</time>
      </address>
      <p>سخنگوی وزارت خارجه روسیه تأکید کرد، گزارش دبیرکل سازمان ملل درباره روند اجرای برجام باید متعادل و واقع‌بینانه‌ بوده و در نشست کمیسیون مشترک برجام در وین نیز بررسی همه‌جانبه و سازنده‌ای از تمامی ابعاد توافق هسته‌ای صورت بگیرد.</p>
      <p>به گزارش تسنیم به نقل از خبرگزاری «نووستی»، "ماریا زاخارووا" سخنگوی وزارت امور خارجه روسیه اعلام کرد، گزارش دبیرکل سازمان ملل درباره اجرای قطعنامه شماره 2231 شورای امنیت در رابطه با برنامه جامع اقدام مشترک (برجام) در تاریخ 12 ماه دسامبر ( 21 آذر ماه) در نیویورک ارائه خواهد شد.</p>
      <p>وی با یادآوری اینکه دقیقاً این قطعنامه توافق هسته‌ای با ایران را تایید قرار داده، تاکید کرد: «مقامات مسکو امیدوارند که ارزیابی متعادل و واقع‌بینانه‌ای از طرف سازمان ملل در این باره انجام شود که به تثبیت اوضاع پیرامون برجام کمک کند.»</p>
      <p>سخنگوی وزارت خارجه گفت: «ما معتقد هستیم زمان آن فرا رسیده تا همتایان ما از نگاه کردن به ایران به عنوان یک هدف دائمی برای تلاش‌هایی که هیچ پایه و اساس حقوقی ندارند، دست کشیده و به این کشور به عنوان ابزاری که می‌توان با کمک آن بسیاری از مسائل را حل و فصل کرد، نگاه کنند.»</p>
      <p>زاخارووا تاکید کرد که ایران شریک کامل و همه جانبه در همکاری‌ها در چارچوب توافقنامه هسته‌ای است و یادآور شد که نشست کمیسیون مشترک برجام در سطح معاونین وزرای خارجه کشورهای شرکت کننده در این توافقنامه در تاریخ 6 دسامبر (15 آذرماه) در وین برگزار می شود.</p>
      <p>سخنگوی وزارت خارجه گفت: «روسیه بررسی همه جانبه و سازنده تمامی ابعاد برنامه جامع اقدام مشترک (برجام) در این نشست حساب می‌کند، چرا که بر این عقیده است که تداوم حفظ توافقنامه هسته‌ای نیاز به حمایت بین المللی و تلاش مضاعف تمامی شرکت کنندگان در آن دارد.»</p>
      <p>وی یادآور شد، نشست‌های کمیسیون برجام به طور مرتب و هر سه ماه یکبار برگزار می‌شود و اصلی‌ترین هدف آن همچون گذشته فراهم سازی شرایط لازم برای تحقق کامل توافقات در چارچوب برجام با توجه به تعهدات همه طرفین شرکت کننده در آن و حصول اطمینان از حمایت کامل از طرح‌های مورد توافق در چارچوب این توافقنامه بین‌المللی است.</p>
      <p>پیش از این، "سرگئی ریابکوف" معاون وزیر امور خارجه روسیه اعلام کرد که نشست آتی کمیسیون مشترک برجام دستور کار آن بسیار پیچیده‌ای دارد، در حالیکه  مدتهاست بهبود اوضاع در این جهت گیری و تلاشی از جانب کشورهای شرکت کننده در این کمیسیون برای رسیدن به نتیجه - یعنی تداوم حفظ برجام مشاهده نشده است.</p>
      <p>ریابکوف تأکید کرده بود: «روسیه قطعاً در نشست وین شرکت خواهد کرد و تا جایی که به این کشور بستگی دارد تلاش می‌کند همتایان خود را متقاعد سازد که جایگزینی برای کار جمعی در جهت حمایت از توافق هسته‌ای با ایران وجود ندارد.»</p>
    </article>
  </body>
</html>