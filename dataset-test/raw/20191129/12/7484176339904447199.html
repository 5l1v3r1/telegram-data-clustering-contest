<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/treinverkeer-zal-verstoord-zijn-op-12-december"/>
    <meta property="og:site_name" content="Zita"/>
    <meta property="article:published_time" content="2019-11-29T12:55:26+00:00"/>
    <meta property="og:title" content="“Treinverkeer zal verstoord zijn op 12 december”"/>
    <meta property="og:description" content="De impasse in het sociaal overleg bij het spoor leidt tot een eerste actie. Op donderdag 12 december vindt er een “concentratie van spoorwegpersoneel” plaats, zo kondigde vakbonden ACV-Transcom en ACOD Spoor aan. “De actie zál gevolgen hebben voor het treinverkeer”, is ACOD’er Ludo Sempels stellig. De vakbonden willen op 12 december werknemers verzamelen aan"/>
  </head>
  <body>
    <article>
      <h1>“Treinverkeer zal verstoord zijn op 12 december”</h1>
      <address>
        <time datetime="2019-11-29T12:55:26+00:00">29 Nov 2019, 12:55</time>
      </address>
      <p>
        <b>De impasse in het sociaal overleg bij het spoor leidt tot een eerste actie. Op donderdag 12 december vindt er een “concentratie van spoorwegpersoneel” plaats, zo kondigde vakbonden ACV-Transcom en ACOD Spoor aan. “De actie zál gevolgen hebben voor het treinverkeer”, is ACOD’er Ludo Sempels stellig.</b>
      </p>
      <p>De vakbonden willen op 12 december werknemers verzamelen aan de hoofdzetel van HR Rail (de juridische werkgever van het spoorpersoneel) nabij het Zuidstation in Brussel. “We roepen de werknemers op om zich vrij te maken”, zegt Luc Piens van de christelijke vakbond.</p>
      <p>Ook wie normaal moet werken, zal kunnen meedoen. “We dienen een stakingsaanzegging in om de mensen in de mogelijkheid te stellen deel te nemen” aan de concentratie, duidt Ludo Sempels van de socialistische vakbond. “Er zullen gevolgen zijn voor het treinverkeer.” De aanzegging loopt 24 uur, van 11 december om 22.00 uur tot 12 december om 22.00 uur.</p>
      <h3>Sociaal akkoord</h3>
      <p>De spoorbonden verwierpen vorige week een ontwerp van sociaal akkoord voor de periode 2020-2022 bij de spoorwegen. Ze hadden de directie een week de tijd gegeven om aan hun eisen tegemoet te komen, maar die ging daar volgens de bonden niet op in.</p>
      <p>Concreet vragen ze een loonsverhoging met 1,1 procent – net als wat in de privésector is overeengekomen -, statutaire aanwervingen, dezelfde loonsvoorwaarden voor contractuelen en statutairen en het behoud van de 36 urenweek.</p>
      <p>Directie en vakbonden zullen vermoedelijk in de loop van volgende week nog rond de tafel zitten. Er is nog geen concrete afspraak gemaakt. Door de stakingsaanzegging treedt het systeem van minimale dienstverlening in werking.</p>
      <related>
        <h4>Lees ook :</h4>
        <a href="https://nl.metrotime.be/2019/03/19/must-read/zwangere-guy-schiet-op-god-in-nieuwe-videoclip/"/>
      </related>
      <footer>Het bericht <a href="https://nl.metrotime.be/2019/11/29/must-read/treinverkeer-zal-verstoord-zijn-op-12-december-2/">“Treinverkeer zal verstoord zijn op 12 december”</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>