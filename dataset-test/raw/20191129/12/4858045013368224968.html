<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/scanari-detaliate-ale-bustului-reginei-nefertiti-dezvaluite-in-premiera-publicului_1408159.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T12:42:47+00:00"/>
    <meta property="og:title" content="Scanări detaliate ale bustului reginei Nefertiti, dezvăluite în premieră publicului"/>
    <meta property="og:description" content="Imagini digitale color obținute prin scanare ale celebrului bust al reginei egipt ene Nefertiti, care au fost ținute mult timp sub cheie de..."/>
  </head>
  <body>
    <article>
      <h1>Scanări detaliate ale bustului reginei Nefertiti, dezvăluite în premieră publicului</h1>
      <address><time datetime="2019-11-29T12:42:47+00:00">29 Nov 2019, 12:42</time> by <a rel="author">Denisa Miron</a></address>
      <p>Imagini digitale color obținute prin scanare ale celebrului bust al reginei <a href="https://www.stiripesurse.ro/personalitati/egipt_1047.html">egipt</a>ene Nefertiti, care au fost ținute mult timp sub cheie de un muzeu german, au fost în cele din urmă dezvăluite publicului, informează Newsweek.</p>
      <p>Celebra sculptură, creată în anul 1340 î.Hr., este păstrată la Neues Museum din Berlin. Reprezentații muzeului au pus acum la dispoziția publicului imagini digitale color obținute prin scanare, în urma unui efort de trei ani al jurnalistului Cosmo Wenman, care a solicitat în repetate rânduri informații despre lucrarea antică.</p>
      <p>Bustul este una dintre cele mai frumoase și mai bine conservate piese din arta egipteană antică.</p>
      <p>Descoperită pentru prima dată în 1912, în timpul săpăturilor arheologice de la Amarna, sculptura a fost transferată în 1920 la Muzeul Egiptean din Berlin și a rămas expusă acolo de atunci, într-o cameră proprie, în ciuda cererilor de repatriere a operei de artă.</p>
      <p>Cu toate acestea, în timp ce adevărata sculptură poate fi văzută de public, imaginile 3D nu au fost făcute publice, până de curând. În corespondența cu Wenman, muzeul a spus că refuză să ofere imaginile pentru a-și proteja interesele comerciale, magazinul instituției vânzând replici Nefertiti care sunt produse folosind aceste măsurători precise realizate digital.</p>
      <p>Însă, după un proces dificil, Wenman a reușit să pună mâna pe ele și le-a publicat în mediul online, pentru ca toată lumea să le poată vedea.</p>
      <p>Bustul a fost creat de sculptorul de curte al lui Nefertiti, Thutmose/ Tutmes, cu mai bine de 3.000 de ani în urmă. Sculptura este renumită pentru conservarea excelentă a culorii și modelarea fină a chipului monarhului. Această sculptură a reginei Nefertiti este considerată de mulți cea mai celebră reprezentare a unui chip feminin, după "Gioconda", tabloul lui Leonardo da Vinci.</p>
      <p>Nefertiti, care a trăit în secolul al XIV-lea î.e.n., a fost soţia faraonului Akhenaton, celebru pentru faptul că şi-a convertit regatul la monoteism şi că a impus cultul exclusiv al regelui soarelui, Aton.</p>
    </article>
  </body>
</html>