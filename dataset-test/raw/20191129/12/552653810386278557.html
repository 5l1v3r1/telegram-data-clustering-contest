<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058860_egeszsegtelen-a-levego-az-iskolak-kornyeken"/>
    <meta property="og:site_name" content="Népszava"/>
    <meta property="article:published_time" content="2019-11-29T12:39:00+00:00"/>
    <meta property="og:title" content="Egészségtelen a levegő az iskolák környékén"/>
    <meta property="og:description" content="Továbbra is számos iskola környékén szennyezett a levegő a Greenpeace friss mérései alapján. A zöld szervezet fővárosi és vidéki iskoláknál, óvodáknál vizsgálta a nitrogén-dioxid-szennyezettséget. A vizsgálat 41 intézményből 28-nál mutatott jelentősebb, ezen belül három esetben kifejezetten magas szennyezettséget."/>
  </head>
  <body>
    <article>
      <h1>Egészségtelen a levegő az iskolák környékén</h1>
      <address><time datetime="2019-11-29T12:39:00+00:00">29 Nov 2019, 12:39</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Továbbra is számos iskola környékén szennyezett a levegő a Greenpeace friss mérései alapján. A zöld szervezet fővárosi és vidéki iskoláknál, óvodáknál vizsgálta a nitrogén-dioxid-szennyezettséget. A vizsgálat 41 intézményből 28-nál mutatott jelentősebb, ezen belül három esetben kifejezetten magas szennyezettséget.</b>
      </p>
      <p>A gyerekek egészségét még a felnőttekénél is jobban veszélyezteti a légszennyezés. A Greenpeace ezért tavaszi méréseit megismételve 2019. szeptember 17. és október 15. között még több helyszínen vizsgálta a levegő nitrogén-dioxid-szennyezettségét nem csak fővárosi, hanem vidéki helyszíneken is - tájékoztatott a zöld szervezet.</p>
      <p>A 41 vizsgált intézményből 28 esetben mutatott a mérés magas, a Greenpeace szerint már elfogadhatatlan, 40 mikrogramm/köbméter feletti értéket. Ez az éves határértéknek felel meg, mely felett a Greenpeace álláspontja szerint már jelentős a légszennyezettség.</p>
      <p>Budapesten és a környékén 30 oktatási intézményt (iskolát, óvodát) vizsgáltak. Ezek közül 23 iskolánál volt 40 mikrogramm/köbméter feletti a nitrogén-dioxid koncentráció. Három esetben extrém magas értéket mutattak az eredmények: a körülbelül egy hónapos mérés átlaga magasabb volt még a 24 órára megadott 85 mikrogramm/köbméteres határértéknél is.</p>
      <p>Pécsett 9 iskolánál, illetve óvodánál mért érték 5 esetben haladta meg a 40 mikrogramm/köbméter értéket, mely a nitrogén-dioxidra megadott éves határérték. Pécsett továbbá egy esetben nem egy iskolánál, hanem egy forgalmas kereszteződésnél az egy hónapos időszak alatt mért érték átlaga meghaladta a 24 órás határérértéket is. Pécs Budapest mellett a másik település, ahol a hivatalos mérőállomás adatai alapján már többször mértek éves határérték-túllépést nitrogén-dioxidra, és emiatt folyik uniós kötelezettségszegési eljárás a magyar kormány ellen - jegyzi meg a Greenpeace.</p>
      <p>Miskolcon alacsonyabb szennyezettséget mértek, de az amúgy a légszennyezettségnek egyik leginkább kitett borsodi megyeszékhelyen inkább a részecskeszennyezés jelent gondot: itt rendszeresen súlyos problémát okoz a főként szilárd tüzeléses fűtésből, iparból származó PM-szennyezés.</p>
      <p>A Greenpeace friss mérési eredményeinek tükrében üdvözli a fővárosi vezetés szennyező dízelek kivonására vonatkozó terveit, és az új budapesti városvezetéstől is azt várja, hogy ismertesse részletes ütemtervét annak érdekében, hogy 2026. szeptember 1-ig fokozatosan kitiltsa a dízelautókat és más szennyező járműveket Budapestről, valamint kivonja a dízelüzemű BKV-buszokat a forgalomból. „Azt várjuk minden felelős városvezetőtől, hogy a lakosság védelmében tegyen meg mindent a szennyező járművek korlátozásának és a fenntartható közlekedés terjedésének, fejlődésének érdekében” – mondta el Simon Gergely, a Greenpeace Magyarország légszennyezési szakértője.  </p>
      <table bordered="">
        <tr>
          <th>Az NO²</th>
        </tr>
        <tr>
          <td>A nitrogén-dioxid (NO²) városi környezetben döntően a dízeljárművek kipufogócsövéből kerül a levegőbe. Belélegezve csökkenti a tüdőfunkciót és különféle légzőszervi károsodásokat okoz, valamint kapcsolatba hozható szív- és érrendszeri megbetegedésekkel is. Növeli továbbá az asztmás megbetegedések számát, és kitettség esetén könnyebben elkapunk légúti megbetegedéseket. A szennyezett területeken a csecsemők alacsonyabb születési súllyal jönnek világra. Az Európai Környezetvédelmi Ügynökség 2019. őszi jelentése szerint a nitrogén-dioxidnak  való kitettség 71 000 ember korai elhalálozását okozta 2016-ban Európában. Mindezek ellenére hazánkban nő a dízelautók száma és a járművek átlagéletkora. </td>
        </tr>
      </table>
    </article>
  </body>
</html>