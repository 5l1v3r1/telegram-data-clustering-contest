<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191129_Jarmue_az_eroller_vagy_micsoda"/>
    <meta property="og:site_name" content="HVG.hu"/>
    <meta property="article:published_time" content="2019-11-29T12:48:00+00:00"/>
    <meta property="og:title" content="Jármű-e az e-roller vagy micsoda?"/>
    <meta property="og:description" content="A közlekedési szakértő KRESZ-módosítást sürget."/>
  </head>
  <body>
    <article>
      <h1>Jármű-e az e-roller vagy micsoda?</h1>
      <address><time datetime="2019-11-29T12:48:00+00:00">29 Nov 2019, 12:48</time> by <a rel="author">hvg.hu</a></address>
      <p>
        <b>A közlekedési szakértő KRESZ-módosítást sürget.</b>
      </p>
      <p>Magyarországon is egyre népszerűbbek és elterjedtebbek az elektromos rollerek, miközben a rájuk vonatkozó törvényi szabályozás nem világos.</p>
      <p>Pető Attila közlekedési szakértő videóban járja körül a témát. A rollerek ügyében neki sem könnyű eligazodnia, mivel az egyes szabályozások között van olyan, amely szerint például egy segédmotoros kerékpárhoz ülés is tartozik, ugyanakkor a rollernek kétségtelenül van egy pár kereke és motorja is. A témával a hvg.hu is részletesen foglalkozott, vonatkozó cikkünket <a href="https://hvg.hu/cegauto/20191128_pinter_e_roller_rendorseg_das_kozlekedes_segedmotoros">ide kattintva</a> érheti el.</p>
      <figure>
        <iframe src="https://www.youtube.com/embed/vKYPgIgmOMY" width="640" height="360" data-service="Youtube" scrolling="no"/>
      </figure>
      <p>A kérdést azért fontos eldönteni, mert mind a szabályos közlekedés, mind a balesetek elbírálása attól függ, hogy egyáltalán vonatkozik-e rájuk a KRESZ, például lehet-e jogosítvány nélkül vezetni, illetve járdán vagy kerékpárúton közlekedni vele. Ebben azonban a hatályos törvények nem segítenek. Egyetlen rendeletet talált - ez a budai Vár közlekedéséről szól -, amelyben a rollert és a hasonló dolgokat "járműnek nem minősülő, közlekedésre szolgáló eszköznek" minősítik.</p>
      <p>Pető álláspontja szerint a roller nem segédmotoros kerékpár. Emellett szól, hogy nincs két fékrendszere, nincs megfelelő szabványos helyzetjelző lámpája, és a hangjelzés is esetleges. Azt is mondja, hogy a rollerek motorrá minősítése azzal járna, hogy a teherautók és buszok között kellene közlekedniük, ami rendkívül veszélyes lenne.</p>
      <p>Pető Attila szerint a KRESZ módosításra szorul, és ezeket az új, "járműszerű eszközöket" - beleértve a hoverboardokat, egykerekűeket és hasonlókat - külön kell szabályozni, hogy egyértelmű legyen a helyük a közlekedésben.</p>
      <related>
        <a href="https://hvg.hu/cegauto/20191128_pinter_e_roller_rendorseg_das_kozlekedes_segedmotoros"/>
      </related>
    </article>
  </body>
</html>