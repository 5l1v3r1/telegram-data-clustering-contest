<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191129_telenor_autookosito_drivey_alkalmazas"/>
    <meta property="og:site_name" content="HVG.hu"/>
    <meta property="article:published_time" content="2019-11-29T12:38:00+00:00"/>
    <meta property="og:title" content="Új szolgáltatást indít az autósoknak a Telenor: sokan fognak örülni neki"/>
    <meta property="og:description" content="A Telenor decemberben teszi elérhetővé az autók okosórájaként beharangozott Drivey-t. Azt ígérik, a különösebb szakértelem nélkül, egyszerűen beépíthető eszközzel bárki felokosíthatja még az autóját, még akkor is, ha az már régebbi."/>
  </head>
  <body>
    <article>
      <h1>Új szolgáltatást indít az autósoknak a Telenor: sokan fognak örülni neki</h1>
      <address><time datetime="2019-11-29T12:38:00+00:00">29 Nov 2019, 12:38</time> by <a rel="author">hvg.hu</a></address>
      <p>
        <b>A Telenor decemberben teszi elérhetővé az autók okosórájaként beharangozott Drivey-t. Azt ígérik, a különösebb szakértelem nélkül, egyszerűen beépíthető eszközzel bárki felokosíthatja még az autóját, még akkor is, ha az már régebbi.</b>
      </p>
      <p>A Drivey nevű eszköz és a hozzá tartozó alkalmazás segítségével bárki képes felokosítani a még a régebbi – fedélzeti számítógéppel már ellátott – autóját, közölte a Telenor, arra alapozva, hogy a csatlakozáshoz szükséges ODB II port a 2000-es évek eleje után gyártott autók többségében már megtalálható, ehhez csatlakoztatható a szerkezet.</p>
      <p>Egy gyorsnak és egyszerűnek ígért kapcsolódást követően a Drivey mobilalkalmazásban láthatóvá válnak a sofőr autóhasználati szokásai, mint a megtett útvonal, fogyasztás, az út során mért hirtelen gázadások vagy kiugróan nagy fékezések, vagy akár parkolás után az autó aktuális pozíciója. Emellett hasznos, akár jelentősebb problémákat megelőző információk, hibajelzések is láthatók az autó műszaki állapotáról. Az app térképén beállítható egy virtuális kerítés (térképen bejelölt körzethatár), amely átlépését az alkalmazás azonnal jelzi a tulajdonosnak.</p>
      <p>
        <i>[<a href="https://hvg.hu/tudomany/20191120_telenor_korlatlan_mobilnet_ingyen_telefonalas_karacsonyi_ajandek">Ezt olvasta már? Ha a Telenornál van, akkor most 3 napon át ingyen telefonálhat vagy korlátlanul netezhet</a>]</i>
      </p>
      <p>A december első felében induló szolgáltatás 2G-s és 4G-s csomagban elérhető lesz. Utóbbi előnye, hogy – a fentieken túl – a Drivey csomagban foglalt adatkeretig folyamatos wifi-hotspotként is működik az autóban. A Telenor közölte: a Drivey szolgáltatásra havidíjas konstrukcióban lehet majd előfizetni, a havidíj az eszköz díját is tartlamazza majd. Hogy mennyibe fog majd kerülni, azt egyelőre nem árulta el a szolgáltató.</p>
      <p>A Telenor szerint az új megoldás a lakossági felhasználók és a kisebb járműparkkal rendelkező vállalkozások számára is jó választás lehet: több autó esetén egy összefoglaló felületen – szintén a mobilalkalmazáson belül – követhető az összes Drivey-val felokosított és a legfőbb jogosultsággal rendelkező alkalmazással párosított jármű pozíciója, adatai.</p>
      <p>
        <i>Ha máskor is tudni szeretne a Telenor újításairól, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>