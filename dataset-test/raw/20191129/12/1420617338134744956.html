<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/politica/ostia-presentata-proposta-di-legge-per-listituzione-di-comune-autonomo.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-29T12:43:35+00:00"/>
    <meta property="og:title" content="Ostia, presentata proposta di legge per l’istituzione di Comune autonomo"/>
    <meta property="og:description" content="“Insieme al collega Cavallari, che è primo firmatario, ho presentato una proposta di legge al Consiglio regionale del Lazio per l’istituzione del Comune di Ostia: un territorio che per le sue caratteristiche e i suoi numeri ha tutte le carte in regola per un cambio di passo necessario, utile a migliorare la programmazione amministrativa e […]"/>
  </head>
  <body>
    <article>
      <h1>Ostia, presentata proposta di legge per l’istituzione di Comune autonomo</h1>
      <address><time datetime="2019-11-29T12:43:35+00:00">29 Nov 2019, 12:43</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2017/10/pontile-di-ostia-402x290.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>“Insieme al collega Cavallari, che è primo firmatario, ho presentato una proposta di legge al Consiglio regionale del Lazio per l’istituzione del Comune di Ostia: un territorio che per le sue caratteristiche e i suoi numeri ha tutte le carte in regola per un cambio di passo necessario, utile a migliorare la programmazione amministrativa e a essere più vicini ai bisogni dei cittadini”. Lo dichiara, in una nota, la consigliera regionale del Lazio Marietta Tidei (Italia Viva). “Il territorio di Ostia è attualmente inquadrato come X municipio di Roma, ma con 230mila abitanti e 150 chilometri quadrati di superficie sarebbe tra i primi posti dei Comuni italiani: sulla base del lavoro di quei comitati che si sono attivati in questo senso, vogliamo lasciare la scelta ai cittadini, attraverso un referendum”, prosegue. “Non è solo una questione di abitanti e superficie. Negli ultimi anni Ostia è stata abbandonata dall’amministrazione di Roma, che ha mostrato un forte disinteresse anche a fronte di problemi economici e sociali importanti. Per fortuna Ostia può contare su qualità importanti e la presenza strutturata di scuole, ospedali, imprese, oltre a essere la seconda area archeologica del mondo: tutte caratteristiche che le permetterebbero di essere considerata un Comune”, aggiunge. “Molti cittadini di Ostia, attraverso associazioni o in forma privata, hanno condotto studi, analisi e iniziative sull’autonomia del territorio negli ultimi anni, coltivando un’importante sensibilità su questo tema. A tutti i cittadini va data la possibilità di scegliere se fare di Ostia un Comune, valorizzando energie e opportunità”, conclude Tidei.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/politica/ostia-presentata-proposta-di-legge-per-listituzione-di-comune-autonomo.html"/>
        <a href="https://www.ilcorrieredellacitta.com/news/tecnologia/vere-imprese-ecco-i-3-vincitori-della-prima-edizione.html"/>
        <a href="https://www.ilcorrieredellacitta.com/news/roma-operazione-coca-express-consegnavano-la-droga-a-domicilio-arrestati-3-pluripregiudicati.html"/>
        <a href="https://www.ilcorrieredellacitta.com/news-anzio/anzio-affidata-la-nuova-gestione-della-piscina-comunale-previsti-interventi-straordinari-per-circa-2-milioni-e-mezzo-di-euro.html"/>
        <a href="https://www.ilcorrieredellacitta.com/news/roma-conosce-un-uomo-in-chat-ma-diventa-il-suo-incubo-32enne-arrestato-per-atti-persecutori.html"/>
        <a href="https://www.ilcorrieredellacitta.com/news-ladispol-cerveteri/ladispoli-lunedi-manchera-lacqua-a-monteroni-ecco-le-vie-interessate.html"/>
      </related>
    </article>
  </body>
</html>