<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/ostatni/clanek/1167664-kdo-si-nasadi-korunu-krale-ceskeho-sportu-ledecka-v-desitce-nechybi.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-29T12:00:00+00:00"/>
    <meta property="og:title" content="Kdo si nasadí korunu krále českého sportu? Ledecká v desítce nechybí"/>
    <meta property="og:description" content="Mezi pěti ženami a pěti muži se rozhodne o nové královně či králi českého sportu v končícím roce 2019. Nominovanou desítku určilo první kolo hlasování 210 sportovních novinářů v šedesátém prvním ročníku tradiční ankety Sportovec roku České republiky. Hlasování je ovšem dvoukolové, takže až z desítky, v níž je mimochodem hned pět mistrů světa, vzejde nejlepší sportovec, který bude korunován na slavnostním večeru v pátek 20. prosince v pražském hotelu Hilton."/>
  </head>
  <body>
    <article>
      <h1>Kdo si nasadí korunu krále českého sportu? Ledecká v desítce nechybí</h1>
      <address><time datetime="2019-11-29T12:00:00+00:00">29 Nov 2019, 12:00</time> by <a rel="author">zp, Sport.cz</a></address>
      <p>Mezi pěti ženami a pěti muži se rozhodne o nové královně či králi českého sportu v končícím roce 2019. Nominovanou desítku určilo první kolo hlasování 210 sportovních novinářů v šedesátém prvním ročníku tradiční ankety Sportovec roku České republiky. Hlasování je ovšem dvoukolové, takže až z desítky, v níž je mimochodem hned pět mistrů světa, vzejde nejlepší sportovec, který bude korunován na slavnostním večeru v pátek 20. prosince v pražském hotelu Hilton.</p>
      <p>Ve vůbec nejstarší anketě v České republice, kterou pořádá Klub sportovních novinářů ve spolupráci s agenturou BPA sport marketing, bude vyhlášen pochopitelně i nejlepší kolektiv, stejně jako nejlepší junior roku. Do pomyslné síně slávy pak bude uvedena další legenda českého sportu, která se stane držitelem Ceny Emila Zátopka.</p>
      <p>
        <b>
          <u>Deset nominovaných jednotlivců pro 2. kolo </u>
        </b>
      </p>
      <p>KRPÁLEK LUKÁŠ judo</p>
      <p>LEDECKÁ ESTER snowboarding, lyže</p>
      <p>ONDRA ADAM sportovní lezení</p>
      <p>PASTRŇÁK DAVID hokej</p>
      <p>PLÍŠKOVÁ KAROLÍNA tenis</p>
      <p>PRSKAVEC JIŘÍ vodní slalom</p>
      <p>SÁBLÍKOVÁ MARTINA rychlobruslení</p>
      <p>SAMKOVÁ EVA snowboarding</p>
      <p>SATORANSKÝ TOMÁŠ basketbal</p>
      <p>STRÝCOVÁ BARBORA tenis</p>
      <p><i>(V abecedním pořadí bez bodového zisku)</i> </p>
      <p>V nominované desítce se objevuje pět mistrů světa. Rychlobruslařka Martina Sáblíková vybojovala na světovém šampionátu hned tři zlaté medaile (na 3000 a 5000 metrů a ve víceboji), judista Lukáš Krpálek vyhrál titul v těžké váze nad 100 kilogramů, sportovní lezec Adam Ondra v lezení na obtížnost, Eva Samková dominovala snowboardcrossu a vodní slalomář Jiří Prskavec byl zlatý mezi kajakáři.</p>
      <p>Ester Ledecká vyhrála celkové pořadí Světového poháru v alpském snowboardingu. Tenistka Karolína Plíšková zakončila sezonu jako světová dvojka a Barbora Strýcová ukončila rok dokonce jako deblová jednička.</p>
      <figure>
        <img src="https://media.sport.cz/images/top_foto1/0000000006300356/zitJweF2oBaOOOnghAfy6w/5d92f86e49f111f2218d0000-285498"/>
      </figure>
      <p>Petra Kvitová se do elitní desítky českých sportovců nevešla.</p>
      <p>Zbylí dva nominovaní byli členy úspěšných týmů a sami sbírali i individuální úspěchy. Basketbalista Tomáš Satoranský na to může navázat dokonce i v anketě Sportovec roku, protože do desítky postoupil jako jednotlivec a nominaci má i jeho tým, česká reprezentace.</p>
      <p>Hokejista David Pastrňák se dostal s Bostonem do finále Stanley Cupu a v úvodu letošní sezony v NHL doslova září.</p>
      <p>V desítce nejlepších jednotlivců jsou tři bývalí vítězové a dva úplní nováčkové. Sportovce roku z let minulých v nominaci reprezentují loňská vítězka ankety Ester Ledecká, trojnásobná vítězka Martina Sáblíková, která vyhrál v roce 2007, 2009 a 2010, a poslední mužský vítěz ankety Lukáš Krpálek, Sportovec roku 2016.</p>
      <p>Rychlobruslařka Sáblíková se mezi nejlepšími deseti sportovci objevuje už potřinácté, naopak Tomáš Satoranský a Barbora Strýcová jsou v nominaci poprvé.</p>
      <p>Pro Strýcovou však pozvánka na závěrečné vyhlášení není žádnou novinkou, neboť už pětkrát byla členkou vítězného kolektivu, české fedcupové reprezentace. V jednotlivcích se pouze v roce 2016 umístila na 13. pozici, jinak nikdy nedostala ani jeden bod. Satoranský dosáhl svého dosavadního maxima loni, kdy byl čtrnáctý. Z loňské elitní desítky v sestavě zůstali jen Ledecká, Pastrňák, Sáblíková a Samková</p>
      <p>Na hlasovacích lístcích se objevilo celkem 64 jmen jednotlivců. Dvojnásobné vítězce ankety tenistce Petře Kvitové scházelo na desáté místo mezi jednotlivci 29 bodů</p>
      <p>
        <b>
          <u>Další pořadí v anketě Sportovec roku  </u>
        </b>
      </p>
      <p>11. Petra Kvitová tenis 415</p>
      <p>12. Tomáš Souček  fotbal 366</p>
      <p>13. Markéta Davidová  biatlon 326</p>
      <p>14. Josef Dostál kanoistika 137</p>
      <p>15. Markéta Vondroušová  tenis 137 </p>
      <p>16. Martin Šonka  letecká akrobacie 116</p>
      <p>17. Tomáš Nýdrle  sportovní střelba 109  </p>
      <p>18. Zdeněk Štybar  cyklistika 109 </p>
      <p>19. Jaromír Jágr  hokej 80 </p>
      <p>20. Jakub Voráček  hokej 64 </p>
      <p>21. Ondřej Kolář fotbal 60 </p>
      <p>22. Amálie Hilgertová  vodní slalom 59 </p>
      <p>23. Vít Přindiš  vodní slalom 59</p>
      <p>24. Alex Král  fotbal 53</p>
      <p>25. Tomáš Bábek  cyklistika 44 </p>
      <p>Během slavnostního večera, kterým bude v přímém přenosu České televize provázet Daniela Písařicová, bude pochopitelně vyhlášen i nejlepší kolektiv roku. Sportovní novináři dali hlas celkem jedenácti, nejlepší trojici pak tvoří basketbalová reprezentace ČR, fotbalová reprezentace ČR a fotbalový tým pražské Slavie.</p>
      <p>
        <b>
          <u>Tři nominované kolektivy pro 2. kolo</u>
        </b>
      </p>
      <p>BASKETBAL - reprezentace ČR muži</p>
      <p>FOTBAL - reprezentace ČR muži</p>
      <p>FOTBAL - SK Slavia Praha</p>
      <p>(<i>V abecedním pořadí bez bodové zisku)</i></p>
      <p>DALŠÍ POŘADÍ: </p>
      <p>4. Basketbalistky USK Praha 71</p>
      <p>5. Hokejisté ČR 45</p>
      <p>6. Baseballisté ČR 35</p>
      <p>7. Hlídka ČR 3xK1 slalom (Prskavec, Přindiš a Hradilek) 27</p>
      <p>8. Štafeta běžců na 4x100 metrů 15 (Stromšík, Veleba, Jirka, Záleský) 15</p>
      <p>V druhém kole se rozhodne o vítězném družstvu, které získá finanční odměnu 100 tisíc korun, pro druhý kolektiv je určeno 80 tisíc, pro třetí pak šedesát tisíc.</p>
      <p>Pro nejlepšího jednotlivce je připraven šek vypsaný na čtvrt milionu, druhý v pořadí zinkasuje 200 tisíc korun, třetí 170 tisíc. Odměny jsou pochopitelně nachystány pro všech deset nominovaných, ten na desáté příčce bude bohatší o padesát tisíc.</p>
      <p>Kdo by se měl stát nejlepším českým sportovcem za rok 2019?</p>
      <p>Lukáš Krpálek 5,4 % Ester Ledecká 2,9 % Adam Ondra 8,5 % David Pastrňák 16,4 % Karolína Plíšková 1,8 % Jiří Prskavec 3,0 % Martina Sáblíková 22,7 % Eva Samková 1,6 % Tomáš Satoranský 32,1 % Barbora Strýcová 3,9 % Někdo jiný 1,6 %</p>
      <p>Celkem hlasovalo 792 čtenářů.</p>
    </article>
  </body>
</html>