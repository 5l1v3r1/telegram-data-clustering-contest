<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/informateurschap-magnette-dood-en-begraven-de-crem-schiet-nota-af/"/>
    <meta property="og:site_name" content="SCEPTR"/>
    <meta property="article:published_time" content="2019-11-29T12:00:39+00:00"/>
    <meta property="og:title" content="Informateurschap Magnette dood en begraven? De Crem schiet nota af"/>
    <meta property="og:description" content="Zondag leken de sterren voor paars-groen nog gunstig te staan: Vlaams minister Bart Somers (Open Vld) lanceerde een aanval op de 'onverantwoordelijke' N-VA en leek een opening te maken voor paars-groen. Het probleem? Er lekten een aantal (sociale) voorstellen die onder meer de Open Vld-Kamerfractie zwaar op de maag liggen. Minister van Binnenlandse Zaken Pieter De Crem sluit zich aan bij die kritiek. Sterker nog: de opdracht van informateur en PS-voorzitter Paul Magnette is, volgens de christendemocraat, &quot;aan het eind van de bobijn&quot;."/>
  </head>
  <body>
    <article>
      <h1>Informateurschap Magnette dood en begraven? De Crem schiet nota af</h1>
      <address><time datetime="2019-11-29T12:00:39+00:00">29 Nov 2019, 12:00</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b>Zondag leken de sterren voor paars-groen nog gunstig te staan: Vlaams minister <a href="https://sceptr.net/tag/bart-somers/">Bart Somers</a> (Open Vld) lanceerde een aanval op de ‘onverantwoordelijke’ N-VA en leek een opening te maken voor paars-groen. Het probleem? Er lekten een aantal (sociale) <a href="https://sceptr.net/2019/11/migratienota-magnette-gelekt-opnieuw-open-grenzenbeleid/">voorstellen die onder meer de Open Vld-Kamerfractie zwaar op de maag liggen</a>. Minister van Binnenlandse Zaken <a href="https://sceptr.net/tag/pieter-de-crem/">Pieter De Crem</a> sluit zich aan bij die kritiek. Sterker nog: de opdracht van informateur en PS-voorzitter <a href="https://sceptr.net/tag/paul-magnette/">Paul Magnette</a> is, volgens de christendemocraat, <i>“</i><i>aan het eind van de bobijn”.</i></b>
      </p>
      <p>Hebben de links-progressieve krachten hun hand overspeeld? De week begon alleszins goed, met zondag forse kritiek op de N-VA <a href="https://sceptr.net/2019/11/somers-hekelt-onverantwoordelijke-houding-van-de-n-va/">door Vlaams minister Bart Somers</a>. Dat impliciet pleidooi voor paars-groen kreeg later (opnieuw) de steun van <a href="https://sceptr.net/2019/11/somers-hekelt-onverantwoordelijke-houding-van-de-n-va/">links-liberaal Gents burgemeester</a> <a href="https://sceptr.net/tag/mathias-de-clercq/">Mathias De Clercq</a>. De positieve stemming bleef evenwel niet duren eens enkele voorstellen van Magnette uitlekten. Zo was de Kamerfractie van de liberalen allerminst tevreden met het sociaal-economische luik. <i>“Iedereen is het er over eens dat de nota van Magnette geen basis kan zijn voor onderhandelingen”</i>, liet Kamerfractieleider <a href="https://sceptr.net/tag/egbert-lachaert/">Egbert Lachaert</a> gisteren optekenen.</p>
      <figure>
        <iframe data-src="https://twitter.com/villapolitica/status/1200065308708548608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>De Crem haalt uit naar “bijzonder onrespectvolle” manier van de abortuscoalitie</h3>
      <p>Tegelijkertijd werkten PVDA, Groen, Ecolo, sp.a, PS, MR en Open Vld verder aan een ingrijpende versoepeling van de abortuswetgeving, iets dat CD&amp;V, N-VA en Vlaams Belang in het harnas jaagt. Zo willen, naast de N-VA, de twee kandidaat-CD&amp;V-voorzitters de voorgestelde wijzigingen opnieuw op de regeringstafel leggen. Ook De Crem laakt de  <i>“bijzonder onrespectvolle manier waarop partijen die met ons willen onderhandelen over een eventuele regeringsvorming ons behandelen”</i>.</p>
      <p>De rechtse christendemocraat heeft niet alleen problemen met de links-liberale abortusvoorstellen. Ook de sociale maatregelen die Magnette voorstelt kan De Crem niet smaken. Een verlaging van de pensioenleeftijd is zo voor de ontslagnemende minister onbespreekbaar. <i>“De sociaal-economische herstelmaatregelen blijven aangehouden”</i>, stelde de christendemocraat <a href="https://www.knack.be/nieuws/belgie/pieter-de-crem-ziet-geen-heil-in-opdracht-paul-magnette-tijd-voor-een-n-va-er/article-news-1537909.html">volgens BELGA tegenover Radio 1-programma ‘De Ochtend’.</a> Een werkloosheidsvergoeding voor iemand die vrijwillig ontslag neemt? <i>“Totaal onmogelijk”</i>, aldus De Crem.</p>
      <p>De christendemocraat verbond het kostenplaatje van de voorgestelde maatregelen ook met een communautaire component. “<i>Als die worden afgewenteld op het noorden van het land (…) dan denk ik dat men daar wel aan het eind van de bobijn zit”</i>, aldus De Crem.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/nieuwe-mr-voorzitter-land-niet-blokkeren-voor-communautaire/"/>
        <a href="https://sceptr.net/2019/11/8-brusselse-ministers-hebben-samen-32-wagens/"/>
        <a href="https://sceptr.net/2019/11/kandidaat-voorzitter-mahdi-duidelijk-niet-bang-van-oppositie/"/>
      </related>
    </article>
  </body>
</html>