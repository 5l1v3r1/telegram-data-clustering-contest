<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_rada-mozhe-zaboroniti-prodazh-zemli-ukrayincyam-z-podvijnim-gromadyanstvom/940567"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T12:41:00+00:00"/>
    <meta property="og:title" content="Рада може заборонити продаж землі українцям з подвійним громадянством"/>
    <meta property="og:description" content="В Україні можуть ввести кримінальну відповідальність для вирішення можливої проблеми скупки землі українцями з подвійним громадянством. Якщо після купівлі землі виявиться, що у покупця є другий паспорт, можуть бути наслідки, заявив голова комітету з питань аграрної політики Микола ..."/>
  </head>
  <body>
    <article>
      <h1>Рада може заборонити продаж землі українцям з подвійним громадянством</h1>
      <address><time datetime="2019-11-29T12:41:00+00:00">29 Nov 2019, 12:41</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940567_w_300.jpg?v=0"/>
        <figcaption>Микола Сольський. Фото: РБК-Україна</figcaption>
      </figure>
      <p>В Україні можуть ввести кримінальну відповідальність для вирішення можливої проблеми скупки землі українцями з подвійним громадянством.</p>
      <p>Якщо після купівлі землі виявиться, що у покупця є другий паспорт, можуть бути наслідки, заявив голова комітету з питань аграрної політики<b> Микола Сольський</b>, <a href="https://www.rbc.ua/">передає</a> РБК-Україна.</p>
      <p>"Є багато ідей щодо поправок до проекту про ринок землі. Але ми повинні пам'ятати, якщо у людини вже є український паспорт, вона все одно є громадянином України", - заявив Сольський.</p>
      <p>Зараз в Україні відсутній дієвий механізм, за яким можна перевірити наявність другого паспорта.</p>
      <p>"Така проблема є. Це потрібно врегулювати на рівні відповідальності. Тому що, дивіться, 99% громадян, що мають другий паспорт, якщо ви запитаєте, вони вам скажуть: "ні, не маю ". Як це перевірити? Немає ж публічних реєстрів, ви не направите запит до 200 країн світу. По-перше, ви не будете це робити по кожному громадянину. По-друге, якщо ви це зробите, 99,9% країн дадуть відповідь, що вони цю інформацію не дають", - додав він.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_zakonoproekt-pro-prodazh-zemli-otrimav-2-tisyachi-pravok/940431"/>
      </related>
      <blockquote>13 листопада Верховна Рада у першому читанні підтримала скасування заборони на продаж землі сільськогосподарського призначення. "За" проголосували 240 депутатів, "проти" — 52.<br/>227 голосів дала "Слуга народу", ще 13 — позафракційні.<br/>Вони підтримали законопроект №2178-10, внесений "слугами народу" і погоджений комітетом. Початковим був законопроект №2178, який вніс Кабмін.<br/>Рішення ухвалили після понад годинної перерви й кількагодинного обговорення.</blockquote>
    </article>
  </body>
</html>