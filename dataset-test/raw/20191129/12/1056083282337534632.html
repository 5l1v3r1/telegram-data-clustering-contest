<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805267/%D9%85%D8%AF%D8%A7%D8%B1%D8%B3-%D9%82%D8%AF%DB%8C%D9%85%DB%8C-%DB%8C%D8%B2%D8%AF-%D8%A8%D8%B1%D8%A7%DB%8C-%D9%85%D8%B9%D9%84%D9%88%D9%84%D8%A7%D9%86-%D9%85%D9%86%D8%A7%D8%B3%D8%A8-%D9%86%DB%8C%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:10:18+00:00"/>
    <meta property="og:title" content="مدارس قدیمی یزد برای معلولان مناسب‌ نیستند"/>
    <meta property="og:description" content="ایسنا/یزد مدیر آموزش و پروش استثنایی استان یزد از آغاز ساخت مدرسه نابینایان در این استان همزمان با روز جهانی معلولان خبر داد و گفت: در حوزه استثنایی سعی بر رعایت حداقل مناسب‌سازی‎ها شده ولی برخی مدارس قدیمی مناسب‌سازی نیستند."/>
  </head>
  <body>
    <article>
      <h1>مدارس قدیمی یزد برای معلولان مناسب‌ نیستند</h1>
      <address><time datetime="2019-11-29T12:10:18+00:00">29 Nov 2019, 12:10</time> by <a rel="author">فاطمه رهبر يزدي</a></address>
      <p>ایسنا/یزد مدیر آموزش و پروش استثنایی استان یزد از آغاز ساخت مدرسه نابینایان در این استان همزمان با روز جهانی معلولان خبر داد و گفت: در حوزه استثنایی سعی بر رعایت حداقل مناسب‌سازی‎ها شده ولی برخی مدارس قدیمی مناسب‌سازی نیستند.</p>
      <p>«مصطفی پایدار» در گفت‌وگو با خبرنگار ایسنا، از آغاز به ساخت سومین مجموعه آموزشی استاندارد معلولان در استان یزد هم زمان با سالروز جهانی معلولان خبر داد و اظهار کرد: با توجه به این که در حال حاضر فضای آموزشی استاندارد معلولان به ویژه متناسب با نیازهای ویژه نابینایان در یزد وجود ندارد، این مجتمع با سه مرکز آموزشی دبستان، متوسطه اول و دوم و همچنین بخش‌های خدمات دهی به معلولان تمام نیازهای دانش آموزان معلول به ویژه نابینا و افراد دچار مشکل بینایی را نیز پوشش می‌دهد.</p>
      <p>وی اضافه کرد: این مجموعه با ارائه خدمات متمرکز نیازهای دیگر این قشر از جمله ایاب و ذهاب وسایر خدمات آموزشی را نیز ارائه می‌دهد ولی تداوم این مهم همراهی دستگاه‌هایی مانند مسکن و شهرسازی، خیرین و دولت را می‌طلبد.</p>
      <p>این مسئول با تاکید بر این که دو مدرسه جدید ایجاد شده برای معلولان حرکتی و معلولان با نیازهای ویژه رفتاری و اوتیسم در یزد استانداردسازی شده است، گفت: در صورتی که دسترسی برای جامعه معلولان جسمی و حرکتی فراهم شود، قادر به پوشش نیازهای سایر معلولیت‌ها نیز خواهیم بود.</p>
      <p>وی با اشاره به ارائه خدمات به سه هزار دانش‌آموز معلول توسط اداره کل آموزش و پرورش استان، اظهار کرد: در این آمار، گروه جسمی و حرکتی در مدارس خاص شامل ۸۰ دانش آموز و حدود ۴۰۰ نفر نیز به صورت تلفیقی فراگیر در مدارس عادی تحصیل می‌کنند.</p>
      <p>پایدار به استاندارد نبودن اغلب مدارس عادی یزد برای معلولان اشاره کرد و گفت: در حوزه استثنایی سعی بر رعایت حداقل مناسب‌سازی‎ها شده ولی برخی مدارس قدیمی مناسب‌سازی نیستند و این در حالی است که در مدارس جدید کاملاً استانداردهای معلولان و مناسب‎سازی اعمال شده است.</p>
      <p>وی با بیان این که دانش اموزان استثنایی از دیدگاه اغلب مردم محدود به گروه کودکان ناتوان ذهنی است، تصریح کرد: در یک دسته‌بندی این کودکان به هفت گروه نیازهای ویژه بینایی و نابینا، نیازهای ویزه شنوایی و ناشنوا، اختلالات یادگیری، اختلالات رفتاری، کم توان ذهنی، جسمی حرکتی و چند معلولیتی تقسیم می‌شوند که بخش قابل توجهی از این گروه می‌توانند در مدارس عادی تحصیل کنند.</p>
      <p>این مسئول با اشاره به برنامه‌های روز جهانی معلولان نیز اعلام کرد: مراسم گرامیداشت این مناسبت در روز دوازدهم آذرماه با حضور معلولان و با هدف تجلیل از معلمان این قشر در سالن تربیت معلم یزد برگزار و طرح غربالگری دانش آموزان سالم با نیازهای ویژه و خدمات حمایتی شامل توانبخشی و درمان دانش‌آموزان با اعتبار ۸۰ میلیون تومان نیز در این هفته انجام خواهد شد.</p>
      <p>پایدار تجلیل از کارکنان موفق و همایش آموزش خانواده برای والدین دارای فرزندان معلول را از دیگر برنامه‌های هفته ملی معلولان خواند و خاطرنشان کرد: مردم به ویژه رسانه‌ها باید در ارتقای فرهنگ جامعه نسبت به برخورد و معاشرت با معلولان بکوشند و این مسئله را به جامعه متذکر شوند که معلولان نیاز به ترحم ندارند اما لازم است که حقوق این قشر محقق شود.</p>
      <p>انتهای پیام</p>
    </article>
  </body>
</html>