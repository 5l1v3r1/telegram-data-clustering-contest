<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%85%ce%bd%ce%b5%cf%87%ce%af%ce%b6%ce%bf%ce%bd%cf%84%ce%b1%ce%b9-%ce%bf%ce%b9-%ce%b5%cf%81%ce%b3%ce%b1%cf%83%ce%af%ce%b5%cf%82-%ce%b4%ce%b9%ce%b1%ce%b3%cf%81%ce%ac%ce%bc%ce%bc%ce%b9%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T12:59:57+00:00"/>
    <meta property="og:title" content="Συνεχίζονται οι εργασίες διαγράμμισης και σήμανσης σε κεντρικούς οδικούς άξονες από την Περιφέρεια Αττικής"/>
    <meta property="og:description" content="«Για την Περιφέρεια Αττικής η αναβάθμιση της οδικής ασφάλειας και η προστασία της ζωής των πολιτών, αποτελούν ζητήματα ύψιστης προτεραιότητας», δήλωσε ο περιφερειάρχης Αττικής Γ. Πατούλης, με αφορμή εκτελούμενες εργασίες διαγράμμισης και σήμανσης βασικών οδικών αρτηριών της Αττικής."/>
  </head>
  <body>
    <article>
      <h1>Συνεχίζονται οι εργασίες διαγράμμισης και σήμανσης σε κεντρικούς οδικούς άξονες από την Περιφέρεια Αττικής</h1>
      <address>
        <time datetime="2019-11-29T12:59:57+00:00">29 Nov 2019, 12:59</time>
      </address>
      <p>
        <b>«Για την Περιφέρεια Αττικής η αναβάθμιση της οδικής ασφάλειας και η προστασία της ζωής των πολιτών, αποτελούν ζητήματα ύψιστης προτεραιότητας», δήλωσε ο περιφερειάρχης Αττικής Γ. Πατούλης, με αφορμή εκτελούμενες εργασίες διαγράμμισης και σήμανσης βασικών οδικών αρτηριών της Αττικής.</b>
      </p>
      <p>Το έργο προϋπολογισμού 5 εκατ. ευρώ χρηματοδοτήθηκε από το Πρόγραμμα Δημοσίων Επενδύσεων Περιφέρειας Αττικής, με αντικείμενο τη συντήρηση και βελτίωση του οδικού δικτύου ευθύνης της Περιφέρειας, ενώ όλες οι εργασίες εκτελούνται κατά τις βραδινές ώρες. «Στόχος του είναι», όπως τόνισε ο κ. Πατούλης «η βελτίωση των συνθηκών οδικής ασφάλειας για την αποφυγή πρόκλησης τροχαίων ατυχημάτων ή και δυστυχημάτων σε διερχόμενα οχήματα και πεζούς».</p>
      <p>Στο πλαίσιο του έργου έχουν γίνει αναδιαγραμμίσεις και στους δύο κλάδους κυκλοφορίας στα ακόλουθα τμήματα λεωφόρων των Αθηνών:</p>
      <p>Α) Στην Λ. Λαυρίου από το Λαύριο έως τον Σταυρό στη Λ. Μεσογείων</p>
      <p>Β) Στην Λ. Κηφισίας από το ύψος του άλσους Κηφισιάς έως την οδό Κατεχάκη (εκκρεμούν διαβάσεις – ζέμπρες – συνδετήριες).</p>
      <p>Γ) Στους δρόμους γύρω από την πλατεία Συντάγματος</p>
      <p>Οι εργασίες θα συνεχιστούν στη Λ. Κηφισίας από το ύψος της οδού Πανόρμου έως την οδό Αλεξάνδρας, στην οδό Βασ. Σοφίας από την οδό Αλεξάνδρας μέχρι το Χίλτον μόνο στην κάθοδο και στην οδό Βασ. Σοφίας από το Χίλτον μέχρι την Βουλή των Ελλήνων και στους δύο κλάδους κυκλοφορίας.</p>
    </article>
  </body>
</html>