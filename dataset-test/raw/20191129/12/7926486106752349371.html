<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014725/%D9%81%D9%86%D9%84%D8%A7%D9%86%D8%AF-%D8%A8%D9%84%DA%98%DB%8C%DA%A9-%D8%AF%D8%A7%D9%86%D9%85%D8%A7%D8%B1%DA%A9-%D9%87%D9%84%D9%86%D8%AF-%D9%86%D8%B1%D9%88%DA%98-%D9%88-%D8%B3%D9%88%D8%A6%D8%AF-%D8%A8%D9%87-%D8%A7%DB%8C%D9%86%D8%B3%D8%AA%DA%A9%D8%B3-%D9%85%DB%8C-%D9%BE%DB%8C%D9%88%D9%86%D8%AF%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T12:09:38+00:00"/>
    <meta property="og:title" content="فنلاند، بلژیک، دانمارک، هلند، نروژ و سوئد به اینستکس می‌پیوندند"/>
    <meta property="og:description" content="وزارت خارجه فنلاند اعلام کرد که این کشور به همراه دانمارک، بلژیک، هلند، نروژ و سوئد قرار است به ساز و کار مالی اتحادیه اروپا با ایران بپیوندند."/>
  </head>
  <body>
    <article>
      <h1>فنلاند، بلژیک، دانمارک، هلند، نروژ و سوئد به اینستکس می‌پیوندند</h1>
      <address>
        <time datetime="2019-11-29T12:09:38+00:00">29 Nov 2019, 12:09</time>
      </address>
      <p>
        <i>وزارت خارجه فنلاند اعلام کرد که این کشور به همراه دانمارک، بلژیک، هلند، نروژ و سوئد قرار است به ساز و کار مالی اتحادیه اروپا با ایران بپیوندند.</i>
      </p>
      <p>به گزارش مشرق به نقل از خبرگزاری اسپوتنیک روسیه، وزارت خارجه فنلاند با صدور بیانیه ای در روز جمعه اعلام کرد که فنلاند، دانمارک، بلژیک، هلند، نروژ و سوئد نیز قرار است به ساز و کار مالی اتحادیه اروپا با ایران بپیوندند.</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1010574/%D8%A2%D9%86%DA%86%D9%87-%DA%A9%D9%87-%D8%A8%D8%A7%DB%8C%D8%AF-%D8%AF%D8%B1%D8%A8%D8%A7%D8%B1%D9%87-INSTEX-%D9%88-SPV-%D8%A8%D8%AF%D8%A7%D9%86%DB%8C%D9%85">آنچه که باید درباره INSTEX و SPV بدانیم<br/></a>
        </b>
        <b>
          <a href="https://www.mashreghnews.ir/news/1010542/%D8%AE%D8%B7-%D9%88%D9%86%D8%B4%D8%A7%D9%86-%D8%A7%D8%B1%D9%88%D9%BE%D8%A7%DB%8C-%D9%85%D9%81%D9%84%D9%88%DA%A9">خط ونشان اروپای مفلوک</a>
        </b>
      </blockquote>
      <p>در این بیانیه آمده است؛ در پرتو ادامه حمایت کشورهای اروپایی از توافق هسته‌ای و تلاشهای جاری برای اجرای بخش اقتصادی آن و تسهیل تجارت قانونی بین اتحادیه اروپا و ایران، ما اکنون در فرایند سهامدار شدن در سازو کار مالی(اینستکس) هستیم.</p>
      <p> «سید عباس عراقچی» معاون وزیر امور خارجه جمهوری اسلامی ایران روز پنج شنبه با بیان اینکه توافق هسته‌ای ایران را هنوز می‌توان حفظ کرد، گفت اروپا باید تلاش بیشتری برای حفظ برجامی انجام دهد که خواستار تداوم آن است.</p>
      <p>معاون وزیر خارجه ایران در مصاحبه با یک رسانه هلندی در پاسخ به این سوال که اروپا در چه زمینه‌ای موفق عمل نکرده، گفت: «اینکه [اروپا] با ایران تجارت کند، کاملا قانونی و مشروع است. اما کمپانی‌های اروپایی بعد از تحریم‌های آمریکا از ایران رفتند. کشورهای اروپایی می‌گویند که می‌خواهند به برجام پایبند باشند اما اروپا نشان داده یا نمی‌تواند یا نمی‌خواهد در برابر تسلط آمریکا به سیستم مالی [آنها] مقاومت کند».</p>
      <p>عراقچی با بیان اینکه اروپا باید از حاکمیت و استقلال خود دفاع کند، تصریح کرد: «[اروپا] باید صندوقی ایجاد کند که از کمپانی‌های خود در برابر تنبیه آمریکا محافظت کند، حتی با وجود اینکه تجارت با ایران کاملا قانونی است. اروپایی‌ها باید از خودگذشتگی بیشتری نشان دهند. هرچیزی بهایی دارد. یک ضرب‌المثل ایرانی می‌گوید، نمی‌توانید بدون خیس شدن، شنا کنید».</p>
      <p>منبع: فارس</p>
    </article>
  </body>
</html>