<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/protest-liberal-cu-ligheane/"/>
    <meta property="og:site_name" content="Cotidianul"/>
    <meta property="article:published_time" content="2019-11-29T12:17:58+00:00"/>
    <meta property="og:title" content="Protest liberal cu ligheane"/>
    <meta property="og:description" content="Mai mulți membri ai PNL București, în frunte cu ministrul Muncii, Violeta Alexandru, au venit, vineri, în fața Primăriei Capitalei, cu ligheane în mâini, pentru a trage un semnal de alarmă cu privire la situația dramatică a termoficării din București."/>
  </head>
  <body>
    <article>
      <h1>Protest liberal cu ligheane</h1>
      <address><time datetime="2019-11-29T12:17:58+00:00">29 Nov 2019, 12:17</time> by <a rel="author">(R.C.)</a></address>
      <p>Mai mulți membri ai PNL București, în frunte cu ministrul Muncii, Violeta Alexandru, au venit, vineri, în fața Primăriei Capitalei, cu ligheane în mâini, pentru a trage un semnal de alarmă cu privire la situația dramatică a termoficării din București.</p>
      <p>„Știm că mulți dintre dumneavoastră sunteți în apartamente unde nu aveți căldură și apă caldă. Avem o singură explicație pentru această situație în care vă găsiți: Gabriela Firea și lipsa interesului ei pentru a face investiții astfel încât să nu vă mai confruntați cu această situație. Bucureștiul este de departe într-o situație jalnică, pentru că primarului general îi arde de concerte, de festivaluri, de orice altceva, mai puțin de confortul oamenilor în apartamente. Suntem în situația în care am ajuns să strigăm disperați după civilizație în București unui om care ne minte în față spunându-ne că s-a preocupat de acest subiect. În București lucrurile sunt în faliment pentru că primarul general, deși avea la dispoziție fonduri puse în aplicare de către Comisia Europeană nu s-a interesat sub nicio formă să le acceseze”, a spus, în fața Primăriei Capitalei, la protest, Violeta Alexandru, ministru al Muncii.</p>
      <p>Aceasta a spus că primarul general Gabriela Firea a avut un mandat pe care liberalii îl asociază cu „falimentul„.</p>
      <p>„Pentru noi mandatul Gabrielei Firea este un mandat pe care îl asociem cu falimentul și suntem aici ca să dăm voce tuturor mesajelor pe care le-am primit de la bucureștenii care trebuie să își mai pună, ca pe vremea lui Ceaușescu, încă o haină pe ei ca să poată să trăiască civilizat în propriile case. De aceea am adus cu mine un lighean în care probabil mulți dintre dumneavoastră căutați să încălziți apă și să vă spălați în aceste momente, în aceste zile. Nu este normal, este o jignire pe care acest primar general v-o aduce și suntem aici să dăm voce acestor nemulțumiri justificate pe care le aveți”, a mai spus Violeta Alexandru.</p>
      <p>Aceasta, la fel ca și ceilalți liberali care participă la protest, au adus cu ei ligheane.</p>
      <p>De asemenea, protestatarii poartă pancarte pe care au scris: „Gabriela Firea atâta știe, să ne țină-n ghețărie”, „Firea minte de îngheață caloriferele”, „Nu vrem bâlci, nici tevatură, doamna Firea, vreau căldură”, „Firea, mă lași rece” sau „În democrație nu mori de hipotermie”.</p>
      <p>Mai multe zone din București au rămas fără căldură și apă caldă din cauza lucrărilor care se desfășoară RADET în cazul unor avarii la conducte vechi de zeci de ani.</p>
      <related>
        <h4>Articole asemănătoare</h4>
        <a href="https://www.cotidianul.ro/protest-la-termocentrala/"/>
        <a href="https://www.cotidianul.ro/protest-in-fata-curtii-de-apel-craiova/"/>
        <a href="https://www.cotidianul.ro/video-protest-anti-dragnea-incheiat-in-duba-jandarmeriei/"/>
      </related>
    </article>
  </body>
</html>