<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623932/%D8%A8%D8%B2%D9%88%D8%AF%DB%8C-%D9%86%D8%B3%D9%84-%D8%AC%D8%AF%DB%8C%D8%AF%DB%8C-%D8%A7%D8%B2-%D8%AA%D8%AC%D9%87%DB%8C%D8%B2%D8%A7%D8%AA-%D8%A8%D9%88%D9%85%DB%8C-%D8%A8%D9%87-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D8%AA%D8%B4-%D9%85%D9%84%D8%AD%D9%82-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T12:33:00+00:00"/>
    <meta property="og:title" content="بزودی نسل جدیدی از تجهیزات بومی به نیروی دریایی ارتش ملحق می‌شود"/>
    <meta property="og:description" content="فرمانده نیروی دریایی ارتش جمهوری اسلامی ایران گفت: امروز فرزندان این مملکت که در نیروی دریایی هستند در مجموعه خودمان تربیت می‌شوند و در مسیر حرکت در گام دوم انقلاب نیروی دریایی ارتش تبدیل از یک نیروی دریایی سنتی به یک نیروی دریایی مدرن و پیشرفته متناسب با شأن انقلاب را در دستور کار دارد."/>
  </head>
  <body>
    <article>
      <h1>بزودی نسل جدیدی از تجهیزات بومی به نیروی دریایی ارتش ملحق می‌شود</h1>
      <h2>فرمانده نیروی دریایی ارتش</h2>
      <address>
        <time datetime="2019-11-29T12:33:00+00:00">29 Nov 2019, 12:33</time>
      </address>
      <p>
        <i>فرمانده نیروی دریایی ارتش جمهوری اسلامی ایران گفت: امروز فرزندان این مملکت که در نیروی دریایی هستند در مجموعه خودمان تربیت می‌شوند و در مسیر حرکت در گام دوم انقلاب نیروی دریایی ارتش تبدیل از یک نیروی دریایی سنتی به یک نیروی دریایی مدرن و پیشرفته متناسب با شأن انقلاب را در دستور کار دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسین خانزادی فرمانده نیروی دریایی ارتش جمهوری اسلامی ایران در سخنانی پیش از خطبه‌های نماز جمعه امروز تهران با اشاره به حضورش به مناسبت 7 آذر روز نیروی دریایی در جمع نمازگزاران اظهار کرد: در تاریخ هر ملت روزهایی هست که موجب افتخار است و به لطف خدا و به برکت انقلاب اسلامی تاریخ ایران اسلامی مملو از چنین روزهایی است.</p>
      <p>وی با بیان این‌که «نیروی دریایی ارتش جمهوری اسلامی ایران در مسیر 40 ساله گام اول انقلاب اسلامی افتخارهایی آفرید که متضمن امنیت و آرمان‌های انقلاب اسلامی است»،‌ گفت: در شرایطی که استکبار جهانی با تحمیل جنگ هشت ساله تلاش کردند انقلاب را از پای درآورند تکاوران نیروی دریایی حماسه 34 روزه را آفریدند. استکبار که بعثی‌ها را در جبهه تهاجم به انقلاب اسلامی گذاشته بود تصور می‌کرد که یک روزه می‌تواند خوزستان را از ایران جدا کند اما دفاع نیروی دریایی تلاش‌های آنان را از پا درآورد.</p>
      <figure>
        <img src="https://aftabnews.ir/files/fa/news/1398/9/8/364928_327.jpg"/>
      </figure>
      <p>خانزادی اظهار کرد: نیروی دریایی 67 روز پس از شروع جنگ تحمیلی سیلی محکمی را به دشمن بعثی وارد کرد و دشمن را در دریا متوقف کرد و تا پایان دفاع مقدس سیطره خود را بر دریا اعمال کرد.</p>
      <p>وی با بیان این‌که «نیروی دریایی ارتش 10 هزار نفتکش را اسکورت کرد»، ادامه داد: با وجود تحریم‌ها از همان روزهای آغاز انقلاب اسلامی به دنبال تضعیف انقلاب بودند کار عمده تجهیزات نیروی دریایی آغاز شد و توانستیم تجهیزاتی را که از غرب خریداری کردیم به روز رسانی کنیم و هویت ایران به وسیله آن در دریاها تثبیت شد و پا به عرصه اقیانوس گذاشتیم و با همان تجهیزات وارد اقیانوس‌ها شدیم و به مظهر اقتدار ملت در دریاها تبدیل شدیم.</p>
      <p>وی بیان کرد: برای تامین اقتصاد کشور در شمال اقیانوس هند و همه آب‌های آزاد با دزدان دریایی جنگیدیم و امنیت ناوگان جمهوری اسلامی ایران را تامین کردیم.</p>
      <p>فرمانده نیروی دریایی ارتش با بیان این‌که « 67 ناو گروه دریایی به اقیانوس‌های جهان اعزام شده است»، گفت: هم اکنون ناوگروه شصت و چهارم در دریای سرخ در حال برقراری امنیت است. با تداوم حضور در دریاها امتدادهای عمقی را برای نظام جمهوری اسلامی ایران ایجاد کردیم.</p>
      <p>خانزادی با اشاره به دوران سازندگی و با بیان این‌که «کار ساخت تجهیزات نیروی دریایی ارتش در این دوران آغاز شد»، گفت: ساخت ناوهای توپ‌دار و موشک‌انداز، زیردریای‌ها و ناوشکن‌های کلاس موج را در دستور کار قرار دادیم و امسال نیز ناوشکن دنا به عرصه رزم دریایی وارد خواهد شد و همچنین به فناوری‌های زیردریایی دست پیدا کردیم و زیردریایی‌های کلاس غدیر را ساختیم و آن‌ها را به اژدرهای بومی مسلح کردیم و تجهیزات بومی اقتدار آفرین مانند موشک‌هایی که از اعمال دریا به سمت دشمن قابل پرتاب است در کشور ساخته شد و بدین وسیله دشمن را وادار به دورریزی از مرزهای ایران کردیم.</p>
      <p>وی یکی دیگر از اقدامات نیروی دریایی ارتش را حضور در مناطق کمتر برخوردار و آبادسازی این منطقه عنوان کرد و در ادامه گفت: امروز فرزندان این مملکت که در نیروی دریایی هستند در مجموعه خودمان تربیت می‌شوند و در مسیر حرکت در گام دوم انقلاب نیروی دریایی ارتش تبدیل از یک نیروی دریایی سنتی به یک نیروی دریایی مدرن و پیشرفته متناسب با شأن انقلاب در دستور کار دارد.</p>
      <p>دریادار خانزادی اظهار کرد: امروز به جوانان انقلاب اسلامی اعتماد کردیم و آنها را به عرصه آوردیم و ما از حضور این جوانان در نیروی دریایی استقبال می‌کنیم.</p>
      <p>وی با بیان این که «امروز امنیت ما عاریه‌ای نیست زیرا متکی بر ظرفیت‌های داخلی کشور است»، گفت: با وجود همه تحریم‌ها این بشارت را می‌دهیم که همه تجهیزات مورد نیاز نیروی دریایی را خودمان با اتکاء به ظرفیت‌های بومی می‌سازیم.</p>
      <p>وی افزود: دریاهای ما امن است و حضور استکبار جهانی و رژیم اشغالگر قدس نمی‌تواند آن را خدشه دار کند. آن‌ها را بیرون می‌اندازیم و تاکید می‌کنیم دوره نمایش‌های دروغین آن‌ها به اتمام رسیده است و شوکت و عظمت دروغین استکبار با دشمنی با انقلاب ملت ایران به سرعت در حال فرو ریختن است و امروزه آن‌ها ناچار هستند بایستند و خیزش‌های تمدنی ایران را نظاره کنند. در شرایطی که ایران آزاد، مستقل و ایران دانشمند و قدرتمند با اتکاء به ظرفیت ملی عرصه‌ها را در خواهد نوردید و نیروی دریایی پرچم دار این حرکت خواهد بود.</p>
      <p>فرمانده نیروی دریایی ارتش خاطرنشان کرد: طی روزهای آینده شما شاهد خواهید بود با وجود فشارها و تحریم‌های استکبار جهانی نسل جدیدی از تجهیزات بومی متکی بر ظرفیت‌های فرزندان ملت ایران به نیروی دریایی ارتش ملحق خواهد شد.</p>
      <p>وی در پایان گفت: در آینده بسیار نزدیک شاهد خواهیم بود رد پایی از وجود استکبار در مناطقی که تحت کنترل ارتش جمهوری اسلامی ایران است وجود نخواهد داشت.</p>
    </article>
  </body>
</html>