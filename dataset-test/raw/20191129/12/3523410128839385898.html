<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642645/%D8%A7%D9%86%D8%A8%D8%A7%D8%B4%D8%AA-%DB%B1%DB%B5-%D9%87%D8%B2%D8%A7%D8%B1-%D8%AA%D9%86-%D8%B4%DB%8C%D8%B1-%D8%AE%D8%B4%DA%A9-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T12:17:00+00:00"/>
    <meta property="og:title" content="انباشت ۱۵ هزار تن شیر خشک در ایران"/>
    <meta property="og:description" content="رئیس انجمن صنفی تولیدکنندگان شیر خشک ایران از دپو بیش از ۱۵ هزار تن شیر خشک در نیمه اول امسال در کارخانه های تولیدی به دلیل ممنوعیت صادرات این ...."/>
  </head>
  <body>
    <article>
      <h1>
        <a href="https://www.bultannews.com/fa/news/642645/%D8%A7%D9%86%D8%A8%D8%A7%D8%B4%D8%AA-%DB%B1%DB%B5-%D9%87%D8%B2%D8%A7%D8%B1-%D8%AA%D9%86-%D8%B4%DB%8C%D8%B1-%D8%AE%D8%B4%DA%A9-%D8%AF%D8%B1-%D8%A7%DB%8C%D8%B1%D8%A7%D9%86">انباشت ۱۵ هزار تن شیر خشک در ایران</a>
      </h1>
      <h2>رئیس انجمن صنفی تولیدکنندگان شیر خشک ایران از دپو بیش از ۱۵ هزار تن شیر خشک در نیمه اول امسال در کارخانه های تولیدی به دلیل ممنوعیت صادرات این ....</h2>
      <address><time datetime="2019-11-29T12:17:00+00:00">29 Nov 2019, 12:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سیاوش سلیمی در گفت‌وگوی با اشاره به ممنوعیت <b>صادرات شیر خشک</b> از تابستان سال گذشته، اظهار کرد: در حال حاضر بیش از ۳۰ کارخانه تولید شیر خشک صنعتی در ایران با اشتغال مستقیم بالغ بر ۵۰۰۰ نفر فعال هستند که سالانه ۱۰۰ هزار تن تولید دارند.</p>
      <p>وی مصرف سالانه شیر خشک در ایران را ۶۰ تا ۷۰ هزار تن اعلام کرد و گفت: این صنعت می‌تواند سالانه حدود ۳۰ هزار تن صادرات داشته باشد و در سال ۱۳۹۵ و ۱۳۹۶ به ترتیب ۳۰ و ۲۶ هزار تن شیر خشک به ۱۲ کشور در منطقه و برخی کشورهای آفریقایی صادر شد.</p>
      <p>به گفته رئیس انجمن صنفی تولیدکنندگان شیرخشک ایران، در حال حاضر بیش از ۱۵ هزار تن شیر خشک در کارخانه‌ها دپو شده که لیستی از آن به تفکیک کارخانه‌ها به وزارت صنعت، معدن و تجارت (صمت) ارائه شده است.</p>
      <p>وی افزود: برخی کارخانه‌های مصرف‌کننده شیر خام همچون واحدهای لبنی و تولیدکنندگان شیرینی و شکلات نیز مازاد محصول خود را به واحدهای تولیدکننده شیر خشک می‌فرستند تا به صورت کارمزدی تبدیل به شیر خشک شود و برای آن‌ها قابل نگهداری باشد که اگر این میزان را نیز در نظر بگیریم ممکن است حدود ۳۰ هزار تن شیر خشک در کشور دپو شده باشد.</p>
      <p>سلیمی همچنین با بیان اینکه وزارت صمت علت ممنوعیت صادرات شیر خشک را جلوگیری از گران شدن شیر خام اعلام کرده است، اظهار کرد: این در حالی است که با وجود ممنوعیت صادرات شیر خشک در یک سال اخیر باز هم قیمت شیر خشک افزایش یافته است. نکته قابل توجه دیگر این است که سایر محصولات لبنی مجاز به صادرات هستند.</p>
      <p>به گفته این مقام صنفی، در آخرین جلسه تولیدکنندگان شیر خشک با وزارت صمت مقرر شده است که شرکت تعاونی انجمن صنایع لبنی تا ۱۵ روز دیگر ۴۰ درصد و در ۱۵ روز دوم مابقی شیر خشک دپو شده در کارخانه‌ها را خریداری کند. در غیر این صورت مجوز صادرات البته با در نظر گرفتن عوارض صادراتی برای تولیدکنندگان شیر خشک صادر شود.</p>
    </article>
  </body>
</html>