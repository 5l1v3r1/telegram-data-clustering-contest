<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/country/news/596940/%E0%A6%B8%E0%A7%8D%E0%A6%9F%E0%A7%87%E0%A6%B6%E0%A6%A8-%E0%A6%AE%E0%A6%BE%E0%A6%B8%E0%A7%8D%E0%A6%9F%E0%A6%BE%E0%A6%B0-%E0%A6%93-%E0%A6%AA%E0%A7%9F%E0%A7%87%E0%A6%A8%E0%A7%8D%E0%A6%9F%E0%A6%AE%E0%A7%8D%E0%A6%AF%E0%A6%BE%E0%A6%A8%E0%A7%87%E0%A6%B0-%E0%A6%AD%E0%A7%81%E0%A6%B2%E0%A7%87%E0%A6%87-%E0%A6%8F%E0%A6%95%E0%A6%87-%E0%A6%B2%E0%A6%BE%E0%A6%87%E0%A6%A8%E0%A7%87-%E0%A6%A6%E0%A7%81%E0%A6%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T12:23:00+00:00"/>
    <meta property="og:title" content="‘স্টেশন মাস্টার ও পয়েন্টম্যানের ভুলেই একই লাইনে দুই ট্রেন’"/>
    <meta property="og:description" content="রাজশাহীর বাঘা উপজেলার আড়ানী রেলস্টেশনে একই লাইনে দুটি ট্রেন চলে আসার ঘটনায় স্টেশন মাস্টার ও পয়েন্টম্যানের গাফিলতি রয়েছে বলে জানিয়েছেন তদন্ত কমিটির প্রধান ও পশ্চিমাঞ্চল রেলওয়ের সহকারী পরিবহন কর্মকর্তা আব্দুস সোবহান। তিনি বলেন, তদন্ত কমিটি সকালে (শুক্রবার, ২৯ নভেম্বর) ঘটনাস্থল পরিদর্শন..."/>
  </head>
  <body>
    <article>
      <h1>‘স্টেশন মাস্টার ও পয়েন্টম্যানের ভুলেই একই লাইনে দুই ট্রেন’</h1>
      <address><time datetime="2019-11-29T12:23:00+00:00">29 Nov 2019, 12:23</time> by <a rel="author">রাজশাহী প্রতিনিধি</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/11/29/3fb38e663da7b81f6ef059e408d08be4-5de10df410898.jpg"/>
        <figcaption>আড়ানী স্টেশনে একই লাইনে দুই ট্রেন</figcaption>
      </figure>
      <p>রাজশাহীর বাঘা উপজেলার আড়ানী রেলস্টেশনে একই লাইনে দুটি ট্রেন চলে আসার ঘটনায় স্টেশন মাস্টার ও পয়েন্টম্যানের গাফিলতি রয়েছে বলে জানিয়েছেন তদন্ত কমিটির প্রধান ও পশ্চিমাঞ্চল রেলওয়ের সহকারী পরিবহন কর্মকর্তা আব্দুস সোবহান।</p>
      <p>তিনি বলেন, তদন্ত কমিটি সকালে (শুক্রবার, ২৯ নভেম্বর) ঘটনাস্থল পরিদর্শন করেছে। প্রাথমিক তদন্তে স্টেশন মাস্টার এনামুল হক ও পয়েন্টম্যান রওশন আলীর অবহেলার বিষয়টি উঠে এসেছে। তদন্ত প্রতিবেদন জমা দিলে ঊর্ধ্বতন কর্তৃপক্ষ পরবর্তী ব্যবস্থা নেবেন বলে জানান তিনি।</p>
      <p>এদিকে দুই ট্রেনের মুখোমুখি হওয়া ঘটনায় স্টেশনের মাস্টার ও পয়েন্টম্যানকে সাময়িক বরখাস্ত করা হয়েছে।</p>
      <p>জানা যায়, বৃহস্পতিবার (২৮ নভেম্বর) বেলা সাড়ে ১২টার দিকে রাজশাহীর বাঘা উপজেলার আড়ানী রেলস্টেশনে ঈশ্বরদীগামী সিক্স ডাউন মেইল ট্রেন এবং রাজশাহীগামী আন্তঃনগর কপোতাক্ষ ট্রেনটি একই লাইনে চলে আসে।</p>
      <p>তবে চালকদের বুদ্ধিমত্তার কারণে অল্পের জন্য মুখোমুখি সংঘর্ষ থেকে রক্ষা পায় দুটি ট্রেন।</p>
      <footer>/টিটি/</footer>
    </article>
  </body>
</html>