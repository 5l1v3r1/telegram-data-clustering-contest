<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Em-despres-tecniques-P-3-oposicions_0_2352364946.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T12:03:00+00:00"/>
    <meta property="og:title" content="&quot;Em puc quedar al carrer després de 14 anys a la mateixa escola&quot;: revolta de les tècniques de P3 per les oposicions"/>
    <meta property="og:description" content="Denuncien que només es consolidaran un terç de les 1.800 places que es necessiten"/>
  </head>
  <body>
    <article>
      <h1>"Em puc quedar al carrer després de 14 anys a la mateixa escola": revolta de les tècniques de P3 per les oposicions</h1>
      <h2>Denuncien que només es consolidaran un terç de les 1.800 places que es necessiten</h2>
      <address>
        <time datetime="2019-11-29T12:03:00+00:00">29 Nov 2019, 12:03</time>
      </address>
      <p>La Montse fa 14 anys que té la mateixa feina a la mateixa escola: és tècnica especialista en educació infantil (TEEI), una figura que es va crear el curs 2004-2005 per donar suport a les aules de P3 davant del boom migratori i de natalitat que hi havia. Reivindica cada paraula que defineix la seva professió per deixar clar que, malgrat que se senten oblidades per l'administració, fan una feina clau a les aules de P3: donen suport a les mestres, ajuden a preparar els materials, reforcen la cura i l'autonomia dels infants i els acompanyen en hàbits com la higiene personal. En aquests 14 anys al centre, ha vist passar moltes mestres d'infantil, un col·lectiu que té una alta taxa d'interines. Ella, però, no s'ha mogut del centre: "Arriben mestres noves i la direcció els diu «La Montse us ho explicarà ». Som referents a l'escola". Però la seva situació laboral podria estar a punt de canviar: "No em queden tants anys per jubilar-me, i que després de 14 anys em pugui quedar al carrer em preocupa moltíssim".</p>
      <p>Com la Montse, hi ha ja unes 250 dones –el de les TEEI és un col·lectiu eminentment femení– que s'han mobilitzat per crear la Plataforma d'Interines TEEI de Catalunya. Denuncien que el departament d'Educació convocarà molt aviat oposicions per cobrir 756 places de TEEI, una xifra que està molt per sota de les necessitats reals: ara mateix hi ha unes 1.000 tècniques d'infantil (el departament diu que hi ha 883 places, sense comptar les substitutes), però la Plataforma calcula que se'n necessiten 1.800, almenys una per cada aula de P3. Quan el curs 2004-2005 el departament va crear aquesta figura laboral –són titulades amb un grau de formació professional– ho va fer amb el compromís de convocar oposicions en tres anys per consolidar les places. N'han hagut de passar 15. </p>
      <p>Però, amb la convocatòria a punt de sortir del forn, les TEEI estan neguitoses. Diuen que tenen por perquè si no passen el procés de selecció es quedaran "al carrer", sense el seu lloc de treball i sense el reconeixement de l'antiguitat. El departament d'Educació, consultat per l'ARA, ha confirmat que si no aproven i la seva plaça s'adjudica a un aspirant que sí que supera el procés, "el seu contracte de treball s'extingirà" i passaran a formar part de la borsa de treball per a aquesta categoria. Un cop dins d'aquesta borsa, si no són reclamades abans de 20 dies, perdrien el concepte d'antiguitat pels anys treballats com a interines. Elles ja avisen: "El problema és que la borsa no té moviment perquè no se'ns substitueix", van explicar dijous en una roda de premsa a la seu de la Fapac, on es van reunir una cinquantena de tècniques. </p>
      <figure>
        <a href="https://www.ara.cat/2019/11/29/societat/Em-despres-tecniques-P3-oposicions_2352974882_67762688_1280x853.jpg">
          <img src="https://www.ara.cat/2019/11/29/societat/Em-despres-tecniques-P3-oposicions_2352974882_67762688_1280x853.jpg"/>
        </a>
        <figcaption>"Em puc quedar al carrer després de 14 anys a la mateixa escola": revolta de les tècniques de P3 per les oposicions / CÈLIA ATSET</figcaption>
      </figure>
      <p>Així, les tècniques critiquen que les oposicions arriben tard i malament. Recorden al departament que, quan ha volgut, ha adoptat "solucions excepcionals per a situacions excepcionals" i volen el mateix: que es convoquin unes oposicions amb caràcter restringit, només per a interines que ja treballin en escoles. Per això, reclamen que el Govern "paralitzi" la convocatòria d'oposicions i s'assegui a parlar amb el col·lectiu. "Fins ara no ens han volgut escoltar i ens han deixat abandonades", van llegir en un comunicat. De la mà de la CGT, ja preparen mobilitzacions: una concentració el dia 11 de desembre a la plaça Sant Jaume o un recurs administratiu per quan es publiquin les bases de la convocatòria. Ahir, a la roda de premsa, ja van deixar clares les seves intencions dient a l'uníson: "Les que hi som, ens quedem. Cap TEEI al carrer". </p>
    </article>
  </body>
</html>