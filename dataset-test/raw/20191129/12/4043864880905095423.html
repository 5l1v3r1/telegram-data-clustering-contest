<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233395/"/>
    <meta property="og:site_name" content="Українська правда"/>
    <meta property="article:published_time" content="2019-11-29T12:46:14+00:00"/>
    <meta property="og:title" content="НАБУ каже, що Гримчаку пропонували високу посаду в ОРДЛО, захист заперечує"/>
    <meta property="og:description" content="Детективи НАБУ клопотали про продовження запобіжного заходу у вигляді тримання під вартою для ексзаступника міністра з питань тимчасово окупованих територій Юрія Гримчака, оскільки йому нібито пропонували посаду міністра в ОРДЛО."/>
  </head>
  <body>
    <article>
      <h1>НАБУ каже, що Гримчаку пропонували високу посаду в ОРДЛО, захист заперечує</h1>
      <address>
        <time datetime="2019-11-29T12:46:14+00:00">29 Nov 2019, 12:46</time>
      </address>
      <p>Детективи НАБУ клопотали про продовження запобіжного заходу у вигляді тримання під вартою для ексзаступника міністра з питань тимчасово окупованих територій Юрія Гримчака, оскільки йому нібито пропонували посаду міністра в ОРДЛО.</p>
      <p><b>Джерело: </b>текст ухвали Апеляційної палати Вищого антикорсуду від 21 листопада, коментар адвоката Гримчака Дмитра Мельника УП</p>
      <p><b>Дослівно з матеріалів суду:</b> "Щодо продовження існування ризику переховування від органів досудового розслідування та/або суду…</p>
      <p>У клопотанні детектива вказаний ризик також обґрунтовується серед іншого, можливістю вибути на територію РФ чи тимчасово окуповану територію України, оскільки, зі слів останнього, (Гримчак, – УП) отримав пропозицію посади міністра в ній. Також близька особа ОСОБА_1 (Гримчака, – УП) є власником квартири у Донецьку".</p>
      <p><b>Деталі:</b> Захист заперечував ці ризики, вказуючи, що Гримчак включений до санкційного списку РФ, тому виїзд для нього на територію РФ чи ДНР неможливий.</p>
      <p>Відзначається, що аргументи захисту Суд оцінив критично, оскільки за змістом санкції не передбачають заборони перетину кордону з РФ, а пов`язані із застосуванням спеціальних економічних заходів.</p>
      <p>Суд заслухав пояснення детективів і заперечення захисту і вирішив залишити апеляційну скаргу адвокатів Гримчака на рішення ВАКС від 13 листопада, яким ексзаступнику міністра продовжили запобіжний захід у вигляді арешту з можливістю внесення 6 мільйонів застави, без задоволення.</p>
      <p>Адвокат Гримчака Дмитро Мельник заявив, що детективи "вирвали слова з контексту, перекрутили факти" і почули те, що хотіли почути.</p>
      <p><b>Пряма мова Мельника:</b> "Гримчак не давав жодних показань. Усе це про що йдеться, це матеріали негласних слідчих розшукових дій. І там Гримчак зазначив, що йому запропонували посаду у Міністерстві тимчасово окупованих територій.</p>
      <p>Він сказав там дослівно "на тій стороні". Малося на увазі, що на тій стороні – це по бульвару Лесі Українки, через дорогу. Бо там, де він сидів, – це було на одній стороні, а сам міністр сидів на іншій стороні бульвару Лесі Українки у Києві.</p>
      <p>"ДНР" не має міністерства ТОТ. А орган досудового розслідування вириває ці слова з контексту, і там не приводиться повний текст тієї бесіди, що була зафіксована".</p>
      <p>Деталі: Адвокат також додав, що Гримчак перебуває у "першому та другому санкційному списку РФ і про нього навіть фільм зняли в "ДРН" про те, що він "позор Донбасу і предатєль Донбасу"".</p>
      <p>Тому, за словами захисника, казати про те, що є якісь докази того, що Гримчак має можливість туди поїхати, неправильно, бо їх немає. </p>
      <p>Доповнюється...</p>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/15/7232009/"/>
        <a href="https://www.pravda.com.ua/news/2019/10/22/7229772/"/>
        <a href="https://www.pravda.com.ua/news/2019/10/8/7228469/"/>
      </related>
    </article>
  </body>
</html>