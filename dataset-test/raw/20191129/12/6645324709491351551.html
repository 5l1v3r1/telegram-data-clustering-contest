<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/pleven/nash-biznesmen-prinudil-rabotnik-da-spi-v-konushnja-do-divo-prase-se-izpravja-pred-syda-news_1410928.html"/>
    <meta property="og:site_name" content="Actualno.com"/>
    <meta property="article:published_time" content="2019-11-29T12:14:00+00:00"/>
    <meta property="og:title" content="Наш бизнесмен, принудил работник да спи в конюшня до диво прасе, се изправя пред съда"/>
    <meta property="og:description" content="Потърпевшият е правил два пъти опит за самоубийство"/>
  </head>
  <body>
    <article>
      <h1>Наш бизнесмен, принудил работник да спи в конюшня до диво прасе, се изправя пред съда</h1>
      <address><time datetime="2019-11-29T12:14:00+00:00">29 Nov 2019, 12:14</time> by <a rel="author" href="https://www.actualno.com/editors/uid/157" target="_blank">Ангел Атанасов</a></address>
      <p>Дело за физически и психически тормоз, <b>граничещ с робство</b>, ще гледа Плевенският окръжен съд. Обвиняем по него е земеделският производител М.А. Той трябва да отговаря пред Темида за<b> общо пет престъпления</b>. Обвинен е в изнудване и принуда на едно лице, трафик на друго лице, което използвал за принудителен труд, причиняване на телесна повреда, опит за принуда и закана с убийство, съобщи Плевенската окръжна прокуратура. <br/><br/><br/>Според обвинителния акт единият от пострадалите при тези престъпления - И.С., бил нает от обвиняемия да се грижи за животните му. В началото отношенията между двамата като работник и работодател били нормални. Преди 4 години обаче обвиняемият започнал да проявява <b>физическа и психическа агресия</b> към И.С. като го <b>карал да работи до пълно изтощение</b>. Пребивал го и го унижавал публично. И.С. два пъти правил опити за самоубийство. Веднъж опитал да избяга от стопанството, но М.А. го настигнал и го върнал. Продължил да го тормози и като наказание за бягството го оставил <b>да спи в конюшнята заедно с малко диво прасе</b>. Краят на робството дошъл на 24 юли м.г., когато по повод на образувано досъдебно производство полицията извършила претърсване в стопанството на М.А. Един от униформените намерил И.С. да живее в изключително лоши условия в конюшнята, а той започнал да му се моли да го спаси от обвиняемия. Според обвинението М.А. е <b>демонстрирал агресивност и чувство за безнаказаност и към гражданите, и към институциите</b>. Той решавал възникналите проблеми с физическа сила, заплахи и психически тормоз. <br/>Ще трябва да отговаря пред съда и за саморазправа, изнудване и закани за убийство с друг земеделски производител. Предстои насрочване на делото за разглеждане от съда.  </p>
    </article>
  </body>
</html>