<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/krimi/427891-bivsh-policai-vilnal-v-stolichnata-okrajna-bolnica-predade-se-bos-i-po-gashti"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T12:31:00+00:00"/>
    <meta property="og:title" content="Бивш полицай вилнял в столичната Окръжна болница, предаде се бос и по гащи"/>
    <meta property="og:description" content="Инджов е бил приет в Първо отделение на Клиниката по хирургия в болницата за планова операция"/>
  </head>
  <body>
    <article>
      <h1>Бивш полицай вилнял в столичната Окръжна болница, предаде се бос и по гащи</h1>
      <address>
        <time datetime="2019-11-29T12:31:00+00:00">29 Nov 2019, 12:31</time>
      </address>
      <p>Бившият полицай Здравко Инджов беше задържан за проявената агресия срещу лекари и медсестри от столичната болница "Св. Анна", съобщи NOVA. След като вилнял около 4 часа през нощта в здравното заведение той избягал и е бил обявен за общодържавно издирване. Около обяд обаче 50-годишният мъж се появи сам пред Окръжна болница, при това само по къси гащета бос, въпреки студа.</p>
      <p>Той обясни, че е бивш полицай и не е посягал на никого. Според него сестрите не му давали да пуши в отделението и заради това се скарали. Една от медсестрите се е свила сама в ъгъл на стаята, но без той да я е удрял.</p>
      <figure>
        <img src="https://fakti.bg/img/news/91/427891/88cac96941cf6956ae6f7c800ccb3ac0.jpg"/>
      </figure>
      <p>Инджов е бил приет в Първо отделение на Клиниката по хирургия в болницата за планова операция. Според версията на ръководството на "Св. Анна" мъжът удрял, блъскал, душил и обиждал лекари и сестри. Размахвал и белезници и заплашвал с арест. Предварително е сложил на камерите гумени ръкавици, за да не може да го заснемат. Счупил и врата на клиниката. Удрял е главата на едната от лекарките в стената, твърдят още от лечебното заведение.</p>
      <p>Ръководството на лечебното заведение категорично застава зад лекарите, работещи в болницата и вярва, че спрямо виновникът ще бъде приложена цялата сила на законите, се казва в официалното съобщение на болница "Св. Анна". Пострадалите медици освен физически травми са и в психически шок. Подадено е оплакване и тече разследване.</p>
      <p>
        <b>София / България</b>
      </p>
    </article>
  </body>
</html>