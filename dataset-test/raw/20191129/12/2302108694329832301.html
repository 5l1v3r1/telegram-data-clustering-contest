<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ursula-von-der-leyen-schimbarile-climatice-nu-stau-sa-astepte-pana-se-misca-ceva-in-politica-valabil-si-in-privinta-digitalizarii-lumea-nu-sta-sa-astepte-dupa-europa.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T12:08:57+00:00"/>
    <meta property="og:title" content="Ursula von der Leyen: Schimbările climatice nu stau să aștepte până se mișcă ceva în politică/ Valabil și în privința digitalizării/ Lumea nu stă să aștepte după Europa"/>
    <meta property="og:description" content="Noua președintă a CE vrea ca Europa să devină neutră din punctul de vedere al impactului asupra climei până în 2050. În interviul acordat în exclusivitate"/>
  </head>
  <body>
    <article>
      <h1> Ursula von der Leyen: Schimbările climatice nu stau să aștepte până se mișcă ceva în politică/ Valabil și în privința digitalizării/ Lumea nu stă să aștepte după Europa </h1>
      <address><time datetime="2019-11-29T12:08:57+00:00">29 Nov 2019, 12:08</time> by <a rel="author">Redacția</a></address>
      <p>Noua președintă a CE vrea ca Europa să devină neutră din punctul de vedere al impactului asupra climei până în 2050. În interviul acordat în exclusivitate postului de radio Deutsche Welle, von der Leyen explică ce planuri are.</p>
      <p>
        <b>Deutsche Welle: Cum ați vrea să fie privită din afară Europa pe care doriți să o modelați cu noua Comisie?</b>
      </p>
      <p>Ursula von der Leyen: Cred că a venit timpul ca Europa să întreprindă eforturi mai mari pentru a se impune și pentru a privi încrezătoare spre viitor. Avem multe de oferit lumii. Dacă ne uităm la noul European Green Deal și la digitalizare, e nevoie de vocea Europei. A venit vremea pentru o nouă poziționare a Europei.</p>
      <p>
        <b>DW: Referitor la un exemplu concret: e SUA un concurent sau un partener la ora actuală?</b>
      </p>
      <p>Prietenii noștri din SUA sunt parteneri, avem o bază puternică de mai multe decenii. În prietenia transatlantică e vorba de toți acești oameni care au devenit amici sau care au contacte profesionale cu americanii. Sigur că există conflicte, dar ca parteneri buni trebuie să le rezolvăm.</p>
      <p>
        <b>DW: Cum stau lucrurile în cazul Chinei?</b>
      </p>
      <p>Situația e cu totul diferită. China merge mai degrabă într-o direcție care ridică, pentru noi, întrebarea cum putem aborda subiectele dificile. Spre exemplu, evaluarea socială a populației sau felul în care e structurată inițiativa noului Drum al Mătăsii ridică multe semne de întrebare. Acestea sunt subiecte care trebuie discutate. Le vom aborda.</p>
      <p>
        <b>DW: Se pare că aveți obiective foarte ambițioase în privința noului Green Deal: Propuneți ca Europa să devină neutră din punctul de vedere al impactului asupra climei până în anul 2050. Ați ridicat ștacheta la un nivel deosebit de înalt cu gândul că, până la sfârșit, rezultatul va fi ceva mai modest?</b>
      </p>
      <p>Cred că trebuie să fim ambițioși. Cinci ani sunt o perioadă foarte lungă, iar schimbările climatice nu stau să aștepte până se mișcă ceva în politică. Ori mergem înainte acum, ori va fi foarte rău pentru planetă și pentru noi. Același lucru e valabil și în privința digitalizării. Lumea nu stă să aștepte după Europa. Așadar, e mai bine să înaintăm mai repede. E bine să ne propunem obiective ambițioase. Experiența mea de-a lungul multor ani în politică mi-a arătat: cu cât sunt obiectivele mai ambițioase, cu atât mai mult lupți pentru a te descurca.</p>
      <p>
        <b>DW: Marea întrebare e cum veți realiza aceste obiective, în condițiile în care Europa e scindată – și la fel și Parlamentul European. Cum vreți să procedați?</b>
      </p>
      <p>A fost foarte important să obținem aici o majoritate, și e vorba de o majoritate de aproape două treimi. E dovada că acest Parlament European oferă o majoritate constructivă dacă propui un program pozitiv. Aici există dorința reală de a pune lucrurile în mișcare. E un început bun.</p>
      <p>
        <b>DW: Dar ce-i cu liderii din statele membre ale UE? Nici Franța și Germania nu se înțeleg prea bine pe moment. Cum vreți să-i aduceți pe toți în aceeași barcă?</b>
      </p>
      <p>Eu văd lucrurile altfel. Spre exemplu, am susținerea unanimă a tuturor șefilor de stat și de guvern. Consider că e normal să existe opinii diferite în privința unor întrebări tehnice. Asta e democrația: trebuie să discutăm, dar și să găsim, în final, o soluție și să mergem înainte. Dacă privim liniile mari în Europa, există multe lucruri de care putem să fim mândri. Sigur că sunt și provocări. Dacă ne amintim mereu că această Europă, în toată diversitatea ei, e un model de succes, trebuie să continuăm.</p>
      <p><b>NOTA:</b> Ursula von der Leyen (61 de ani) va ocupa oficial din 1 decembrie poziția de președintă a Comisiei Europene. Politiciana conservatoare (din Uniunea Creștin-Democrată, CDU) a ocupat diferite funcții de ministru în Germania în trecut și e prima femeie la conducerea CE. Von der Leyen a fost nominalizată în iulie de către șefii de stat și de guvern din țările membre ale UE.</p>
      <p>
        <i>Sursa Foto: Facebook</i>
      </p>
      <figure>
        <img src="https://logs1279.xiti.com/hit.xiti?s=531599&amp;s2=25&amp;p=g4media.ro::Volltexte::g4media.ro_Volltexte_JS&amp;di=&amp;an=&amp;ac=&amp;x1=1&amp;x2=25&amp;x5=g4media.ro_Volltexte_JS&amp;x6=1&amp;x8=rom-VEU-Volltexte-JavaScript-g4media.ro-dwde&amp;x10=g4media.ro::Volltexte"/>
      </figure>
    </article>
  </body>
</html>