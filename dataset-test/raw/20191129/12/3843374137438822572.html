<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/basketbols/damas/29112019-sensacija_virdzinu_salas_gulbei_10_punkti"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-29T12:26:00+00:00"/>
    <meta property="og:title" content="Britnija Grainere: &quot;ASV mājās ir 20 pistoles, bet Krievijā – alga ar sešām nullēm&quot;"/>
    <meta property="og:description" content=".@GulbeAleksa un @IndianaWBB pieveica &quot;Top 5&quot; komandu pirmo reizi kopš 2010. gada 31. janvāra #TrīsZvaigznes"/>
  </head>
  <body>
    <article>
      <h1>Britnija Grainere: "ASV mājās ir 20 pistoles, bet Krievijā – alga ar sešām nullēm"</h1>
      <address>
        <time datetime="2019-11-29T12:26:00+00:00">29 Nov 2019, 12:26</time>
      </address>
      <p>Latvijas basketbolistes ceturtdien, 28. novembrī, sāka Pateicības dienas turnīrus Kanādā, Meksikā un ASV piederošajās Virdžīnu (Jaunavu) salās.</p>
      <h3>Big Ten</h3>
      <p>“Indiana” basketbolistes (5-0) “Paradise Jam” turnīra pirmajā spēlē uzvarēja “Southeastern Conference” favorīti “South Carolina” (6-1) ar 71:57 (21:22, 17:9, 9:20, 24:6). “Hoosiers” sagādāja ASV izlases galvenajai trenerei Donai Steilijai (Dawn Staley) pirmo zaudējumu sezonā.</p>
      <p><b>Aleksa Gulbe</b> 25 minūtēs izcēlās ar 10 punktiem (2p 3/5, 3p 1/2, 1p 1/3). Spēka uzbrucēja izcīnīja piecas atlēkušās bumbas, izdarīja divas rezultatīvas piespēles, trīs reizes kļūdījās, pārķēra vienu bumbu, bloķēja vienu metienu un saņēma četras personiskās piezīmes.</p>
      <p>Ali Patberga un Brenna Vaiza uzvarētāju labā guva pa 16 punktiem katra, bet Greisa Bergera pievienoja vēl 10 punktus. Piektā starta piecinieka dalībniece Džeilina Penna atzīmējās ar sešiem punktiem. “Gamecocks” rindās neviena spēlētāja neguva vairāk par 13 punktiem.</p>
      <p>“Paradise Jam” turnīrā tradicionāli piedalās NCAA pirmās divīzijas augšgala komandas. Šoruden <b>astoņu dalībnieču sarakstā ir #1 “Oregon”, #2 “Baylor”, #5 “South Carolina”, #8 “Louisville”, #17 “Indiana”, kā arī “Oklahoma State”, “UT Arlington” un “Washington State”</b>.</p>
      <p>“Paradise Jam” sastāv no diviem apakšturnīriem. “Island Tournament” piedalās “Oregon”, “Louisville”, “Oklahoma State” un “UT Arlington”, savukārt “Reef Tournament” startē “Baylor”, “South Carolina”, “Indiana” un “Washington State”.</p>
      <p>“Indiana” pieveica “Top 5” komandu ceturto reizi komandas vēsturē, taču tā bija pirmā reize, kad panākums tika izcīnīts pret citas konferences vienību. <b>Iepriekšējo reizi “Top 5” komanda tika apspēlēta 2010. gada 31. janvārī, kad “Hoosiers” Blūmingtonā pieveica #4/6 “Ohio State” ar 67:62.</b></p>
      <p>Virdžīnu salas atrodas apmēram 100 kilometrus uz austrumiem no Puertoriko.</p>
      <figure>
        <iframe data-src="https://twitter.com/IndianaWBB/status/1200240015902695424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/IndianaWBB/status/1200280109455941632?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ESPN_WomenHoop/status/1200460635684909058?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Atlantic Coast Conference</h3>
      <p>Sešus tūkstošus kilometru uz ziemeļrietumiem no Jaunavu salām, Britu Kolumbijas galvaspilsētā Viktorijā, Kanādā, notiek “Greater Victoria Invitational” turnīrs. “Syracuse” (4-1) ceturtdaļfinālā pieveica “American Athletic Conference” komandu “Houston” (3-3) ar 87:62 (26:23, 19:16, 23:13, 19:10).</p>
      <p><b>Digna Strautmane</b> 27 minūtēs guva četrus punktus (2p 2/2, 3p 0/5). Spēka uzbrucēja izcīnīja vienu atlēkušo bumbu, izdarīja divas piespēles, vienu reizi kļūdījās un saņēma trīs personiskās piezīmes.</p>
      <p>“Greater Victoria Invitational” piedalās astoņas komandas, tai skaitā #3 “Stanford”, #10 “Mississippi State” un #18 “Syracuse”. Dalībnieku pulkā ir <b>Mariannas Kļaviņas</b> pārstāvētā “University of San Francisco”, “Green Bay”, “Bowling Green”, “Houston” un “Cal Baptist”.</p>
      <p>“Orange” pusfinālā tiksies ar slaveno “Stanford” komandu.</p>
      <figure>
        <iframe data-src="https://twitter.com/CuseWBB/status/1200283855975960576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>American Athletic Conference</h3>
      <p>“South Florida” basketbolistes (5-2) “Cancun Challenge” pirmajā spēlē zaudēja “Summit League” favorītei “South Dakota State” (4-2) ar 50:61 (16:19, 13:11, 11:8, 10:23). “Bulls” šonedēļ ieņem 21. vietu “AP Top 25”, kamēr “Jackrabbits” ieguva 26. lielāko punktu skaitu.</p>
      <p><b>Luīze Šepte</b> 15 minūtēs neizdarīja metienus no spēles un guva vienu punktu (1p 1/2). Uzbrucējas rēķinā trīs atlēkušās bumbas, viena kļūda, viena pārķerta bumba, viens bloķēts metiens un divas personiskās piezīmes.</p>
      <p>Kankuna ir Meksikas slavenākais kūrorts. Gaisa līnijā tas atrodas tikai 875 kilometrus no Tampas.</p>
      <figure>
        <iframe data-src="https://twitter.com/USFWBB/status/1200225793764446208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>