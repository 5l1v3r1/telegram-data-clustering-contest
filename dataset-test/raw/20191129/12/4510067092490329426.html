<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/deputatul-ioan-sorin-roman-este-convins-ca-psd-trage-ponoasele-propriilor-greseli-totusi-nu-se-pronunta-despre-schimbarea-liderilor-153138.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-29T12:31:00+00:00"/>
    <meta property="og:title" content="Deputatul Ioan Sorin Roman, convins că PSD trage ponoasele propriilor greşeli. Totuşi, nu se pronunţă despre schimbarea liderilor"/>
    <meta property="og:description" content="În timp ce şeful PSD Bihor, Ioan Mang, a comentat rezultatul alegerilor prezidenţiale într-o manieră arogantă, pretinzând că social-democraţii n-au greşit cu nimic, deputatul PSD Ioan Sorin Roman, vicepreşedinte în organizaţia judeţeană, spune că partidul a făcut greşeli pentru care acum a plătit, exemplificând cu „şovăiala Ordonanţei 13” şi demiterea a doi premieri PSD. Totuşi, parlamentarul nu vrea demisii printre lideri, ci arată că în PSD, inclusiv în organizaţia din Bihor, urmează alegeri, iar social-democraţii vor putea decide pe cine vor în fruntea lor."/>
  </head>
  <body>
    <article>
      <h1>Deputatul Ioan Sorin Roman, convins că PSD trage ponoasele propriilor greşeli. Totuşi, nu se pronunţă despre schimbarea liderilor</h1>
      <address><time datetime="2019-11-29T12:31:00+00:00">29 Nov 2019, 12:31</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://cdn.ebihoreanul.ro/static/gallery_big/ioan-sorin-roman-29112019.jpg"/>
      </figure>
      <p>În timp ce şeful PSD Bihor, Ioan Mang, a comentat rezultatul alegerilor prezidenţiale într-o manieră arogantă, pretinzând că social-democraţii n-au greşit cu nimic, deputatul PSD Ioan Sorin Roman, vicepreşedinte în organizaţia judeţeană, spune că partidul a făcut greşeli pentru care acum a plătit.</p>
      <p>„Eu cred că mai mult a fost un vot negativ pentru PSD. Candidatul a făcut tot ce a fost posibil. Faptul că am şovăit cu Ordonanţa 13, şi timpul va dovedi că multe din prevederile acelei ordonanţe erau bune, faptul că prin două moţiuni am schimbat premierul, e clar că toate acestea s-au adunat şi au influenţat scorul”, a declarat Roman vineri, pentru <b>BIHOREANUL</b>.</p>
      <p>Întrebat dacă, în opinia sa, demisia Vioricăi Dăncilă din fruntea partidului este suficientă sau ar trebui ca PSD să treacă printr-o primenire serioasă, inclusiv în organizaţiile judeţene, deputatul a spus că asta se va decide în congres, respectiv în conferinţele judeţene.</p>
      <p>„Şi noi vom avea o conferinţă, la sfârşitul lunii ianuarie sau începutul lunii februarie. Luat ca rezultat pe regiune, PSD Bihor are un rezultat bun faţă de alte organizaţii din nord-vest sau vest, dar asta nu înseamnă că nu ar trebui făcută aici şi o analiză. Dacă e nevoie de alţi lideri, vor hotărî delegaţii la conferinţa judeţeană”, a declarat Ioan Sorin Roman.</p>
      <p>Cât despre schimbarea lui Dăncilă din fruntea PSD, Roman a spus că nu este o tragedie, ci „o cutumă în PSD”. „Nici Năstase n-a rămas preşedinte, nici Geoană, nici Ponta”, a spus el.</p>
      <p>Criza în care se află partidul, ai cărui lideri naţionali îşi lansează reciproc felurite acuze şi jigniri, nu îl îngrijorează defel pe parlamentar: „La necaz, probabil că toţi refulăm. Eu sunt convins că în câteva zile focul se va stinge”.</p>
    </article>
  </body>
</html>