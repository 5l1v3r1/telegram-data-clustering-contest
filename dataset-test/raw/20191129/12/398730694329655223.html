<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/skatteverket-kom-med-skarpa-forslag-om-samordningsnumren-inget-hande/"/>
    <meta property="og:site_name" content="DN.SE"/>
    <meta property="article:published_time" content="2019-11-29T12:11:02+00:00"/>
    <meta property="og:title" content="Skatteverket kom med skarpa förslag om samordningsnumren – inget hände"/>
    <meta property="og:description" content="Några dagar före julafton 2018 kom Skatteverket med en rad skarpa lagförslag för att täppa till luckorna runt samordningsnumren."/>
  </head>
  <body>
    <article>
      <h1>Skatteverket kom med skarpa förslag om samordningsnumren – inget hände</h1>
      <address><time datetime="2019-11-29T12:11:02+00:00">29 Nov 2019, 12:11</time> by <a rel="author" href="https://www.dn.se/av/ulrika-by/" target="_blank">Ulrika By</a></address>
      <p>
        <b>Några dagar före julafton 2018 kom Skatteverket med en rad skarpa lagförslag för att täppa till<a href="https://www.dn.se/nyheter/sverige/inga-krav-pa-styrkt-identitet-for-att-fa-samordningsnummer/"> luckorna runt samordningsnumren</a>.<br/>En nyligen tillsatt utredning ska vara klar den 1 april 2021.</b>
      </p>
      <p>I Skatteverkets förslag ingick att utöka identitetskontrollen genom krav på personlig inställelse, att ett samordningsnummer enbart ska var aktivt i fem år och att det ska kunna avaktiveras om fel upptäcks. På Skatteverkets önskelista stod också att de ska kunna samköra sina register med Migrationsverkets. </p>
      <p>
        <b>Varför ännu en utredning när Skatteverket redan kommit med en rad skarpa lagförslag när det gäller samordningsnumren?</b>
      </p>
      <p>– Det är en extremt komplex fråga som berör även hela folkbokföringen och fastställandet av en persons bosättning. Det inte så enkelt att finns en lösning. Frågan har många olika aspekter. inte minst den som berör EU-medborgare, säger Catarina Wahlgren Sjöstedt, rättslig utredare på Skatteverket.</p>
      <p>Frågan – som i Skatteverkets värld benämns ”sammanhållen identitetsförvaltning i samhället” – kräver dock åtgärder som berör flera rättsområden och myndigheter.</p>
      <p><b>Tobias Wijk, verksamhetsutvecklare </b>på Skatteverket, ser positivt på att utredningen tillsatts - särskilt när det gäller att totalt sett förbättra kvaliteten i folkbokföringen. Dels ser Skatteverket fram emot att hela hanteringen moderniseras (läs: digitaliseras) på ett sätt som gör det enklare att utföra ett systematiskt kontrollarbete. Det skulle i sin tur leda till att man kan göra bättre analyser och mer adekvata riskbedömningar.</p>
      <p>– Men när det gäller den sekretess och de regler som avser samordningsnummer är vår uppfattning att delar av de förslag som redan är lämnade skulle kunna ha gått direkt till beslut om ändrad reglering, säger han.</p>
      <p>
        <a href="https://www.dn.se/nyheter/sverige/inga-krav-pa-styrkt-identitet-for-att-fa-samordningsnummer/">Läs mer: Inga krav på styrkt identitet för att få samordningsnummer</a>
      </p>
      <details>
        <summary>Skatteverkets förslag på lagskärpningar</summary>
        <p>Skatteverket föreslog redan i december 2018 skärpta regler för så kallade samordningsnummer. </p>
        <p>• De föreslog att de endast ska få vara<b> </b>vara aktiva i fem år, och ska kunna göras inaktiva om fel upptäcks eller av andra skäl. </p>
        <p>• Det föreslås också en möjlighet till utökad identitetskontroll genom personlig inställelse. </p>
        <p>Källa: Skatteverkets promemoria ”Samordningsnumrens funktion i samhället” </p>
      </details>
    </article>
  </body>
</html>