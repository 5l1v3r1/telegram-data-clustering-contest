<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/actualitate/269041/statiunea-vatra-dornei-in-top-cinci-destinatii-montane-populare-din-tara-unde-romanii-isi-vor-petrece-vacanta-de-iarna"/>
    <meta property="og:site_name" content="NewsBucovina"/>
    <meta property="article:published_time" content="2019-11-29T12:46:09+00:00"/>
    <meta property="og:title" content="Stațiunea Vatra Dornei, în top cinci destinații montane populare din țară unde românii își vor petrece vacanța de iarnă"/>
    <meta property="og:description" content="Peste 62% dintre români își vor petrece vacanța de iarnă în România, potrivit unui studiu realizat de OLX Cazare și Turism, iar printre cele mai populare destinații montane se numără Poiana Brașov, Predeal, Sinaia, Bușteni și Vatra Dornei. Studiul „Topul stațiunilor montane din România” arată care sunt cele mai populare stațiuni montane din țara noastră, …"/>
  </head>
  <body>
    <article>
      <h1>Stațiunea Vatra Dornei, în top cinci destinații montane populare din țară unde românii își vor petrece vacanța de iarnă</h1>
      <address>
        <time datetime="2019-11-29T12:46:09+00:00">29 Nov 2019, 12:46</time>
      </address>
      <p>Peste 62% dintre români își vor petrece vacanța de iarnă în România, potrivit unui studiu realizat de OLX Cazare și Turism, iar printre cele mai populare destinații montane se numără Poiana Brașov, Predeal, Sinaia, Bușteni și Vatra Dornei.</p>
      <p>Studiul „Topul stațiunilor montane din România” arată care sunt cele mai populare stațiuni montane din țara noastră, în funcție de criterii precum calitatea și accesul la pârtie, opțiunile de mâncare, raportul calitate-preț și nu numai.</p>
      <figure>
        <img src="https://www.newsbucovina.ro/wp-content/uploads/2019/02/salvamont-Vatra-Dornei-8.jpg"/>
      </figure>
      <p>În clasamentul general, care ține cont de toate criteriile analizate în cadrul studiului, pe prima poziție s-a situat Poiana Brașov (25%) urmată la o distanță considerabilă de Sinaia (11%), Predeal (9%), Bușteni (6%) și Vatra Dornei (6%). Românii și-au manifestat o preferință clară pentru Poiana Brașov, fiind stațiunea care a ieșit pe primul loc în cazul tuturor criteriilor analizate. De asemenea, stațiunea a fost prima opțiune atât pentru familii și cupluri, cât și pentru tineri.</p>
      <p>Atunci când vine vorba despre raportul calitate-preț, românii care au participat la realizarea studiului au poziționat Poiana Brașov pe primul loc (14%), pe locul doi – Sinaia (9%), urmată de Predeal și Bușteni (8% fiecare), apoi de Vatra Dornei (7%) și Rânca (6%).</p>
      <p>Topul stațiunilor în funcție de calitatea pârtiei</p>
      <p>Când vine vorba de accesul la pârtie și de calitatea pârtiei, românii și-au manifestat preferința pentru Poiana Brașov (29%), stațiune urmată de Predeal (14%), Sinaia (9%) și Bușteni (6%). Stațiunea cu cele mai apreciate peisaje este tot Poiana Brașov (20%), urmată de Sinaia și Bușteni (9% fiecare), iar locul trei este ocupat de stațiunea Bâlea Lac (8%).</p>
      <p>Topul stațiunilor în funcție de calitatea serviciilor</p>
      <p>Poiana Brașov (22%) se află în continuare în topul stațiunilor cu cea mai bună mâncare, fiind urmată de Sinaia (10%), iar apoi, la egalitate, pe locul trei se află Predeal și Vatra Dornei (8% fiecare). Românii care aleg să meargă cu mașina personală au notat următoarele stațiuni ca fiind cele mai accesibile: Poiana Brașov (22%), Sinaia (13%) și Predeal (9%). De asemenea, respondenții au considerat că Poiana Brașov este și cea mai luxoasă stațiune montană din țară (41%).</p>
      <p>Planurile românilor pentru concediul de anul acesta</p>
      <p>Peste 62% dintre respondenți și-au exprimat dorința de a-și petrece concediul de iarnă în România, în timp ce 11% nu vor merge nicărieri. Românii care au ales România ca destinație vor merge în Poiana Brașov (28%), Predeal și Sinaia (10% fiecare) și Vatra Dornei (7%). Printre celelalte destinații amintite de respondenți s-au numărat Austria și Elveția (4% fiecare).</p>
      <p>Întrebați care sunt motivele pentru care preferă să își petreacă vacanța în România, respondenții au amintit următoarele motive: prețul accesibil (33%), peisajele impresionante (19%), timpul optim de ajuns la destinație (11%), activitățile și accesul la pârtie (10%). De asemenea, respondenții au mai menționat că preferă să își petreacă vacanța de iarnă în țară pentru că pot folosi tichetele de vacanță (4%).</p>
      <p>Când vine vorba de planificarea vacanței de iarnă, cei mai mulți românii se hotărăsc cu mai puțin de o lună înainte (33%), urmați de cei care își organizează vacanța cu trei-șase luni înainte (30%).</p>
      <p>Studiul a fost realizat în luna noiembrie 2019, printr-un chestionar online aplicat vizitatorilor OLX.ro. Eșantionul cuprinde 2.835 de respondenți din toate regiunile țării.</p>
      <p>OLX a creat un departament dedicat prevenției fraudei pentru a verifica anunțurile suspecte din toate categoriile de pe site, iar în perioadele cu sezonalitate crescută pe cazări se concentrează mult pe aceastea.</p>
      <p> „Ne preocupă liniștea utilizatorilor noștri și ne aflăm într-o continuă căutare de soluții pentru problemele cu care aceștia se confruntă, așa că am decis înființarea departamentului dedicat prevenției fraudei, care deja se poate lăuda cu rezultate foarte bune. De exemplu, în lunile octombrie-noiembrie am reușit să salvăm 350.000 de euro din banii clienților noștri, care ar fi fost dați pe avansuri pentru cazări inexistente. Departamentul dedicat prevenției fraudei își propune sa le ofere utilizatorilor o experiență pozitivă cu produsele OLX și, în cazul de față, vacanțe fără griji”, a declarat Mihai Sava, Real Estate Business Manager OLX Group.</p>
      <p>Pentru o experiență fără surprize, atunci când analizați un anunț este bine să verificați dacă fotografiile sunt originale, să folosiți doar mesageria oficială OLX, să căutați adresa și în Google Street View și să nu dați avansuri mari.</p>
      <p>Subcategoria OLX Cazare-Turism pune la dispoziția românilor peste 7.000 de oferte de cazare la nivel național, în apartamente, vile, cabane, hoteluri și nu numai la prețuri medii de 60 de lei/noapte. Secțiunea e vizitată lunar de peste 200.000 de persoane.</p>
      <p>OLX România, parte a OLX Group, este liderul pieței locale de anunțuri generaliste, cu peste 4 milioane de anunțuri active și o medie lunară de peste 10 milioane de vizitatori, potrivit SATI. www.olx.ro oferă românilor posibilitatea de a vinde și cumpăra produse și servicii variate, într-un mod practic și rapid. Pe OLX se găsește o gamă largă de categorii printre care electronice și electrocasnice, mașini, proprietăți imobiliare, obiecte de vestimentație sau pentru casă și grădină. Platforma se poate accesa atât de pe desktop, cât și din aplicațiile mobile pentru iOS și Android.</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/actualitate/269251/informare-meteo-de-ninsori-la-munte-precipitatii-predominant-sub-forma-de-ninsoare-in-nord-si-in-centru-depuneri-de-polei-intensificari-ale-vantului-si-vreme-rece"/>
        <a href="https://www.newsbucovina.ro/actualitate/269247/un-jeep-inmatriculat-in-marea-britanie-plin-cu-tigari-de-contrabanda-gasit-de-politistii-de-frontiera-suceveni-abandonat-cu-cheile-in-contact-si-cu-usile-deschise-in-apropiere-de-brodina-autoturis"/>
        <a href="https://www.newsbucovina.ro/actualitate/269238/mii-de-suceveni-la-parada-de-ziua-nationala-gheorghe-flutur-e-nevoie-de-mai-multa-unitate-sa-simtim-mai-multa-europa-la-noi-acasa-si-sa-actionam-pentru-intoarcerea-celor-care-au-plecat-in-strainata"/>
      </related>
    </article>
  </body>
</html>