<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/kosciol/475287-wloski-biskup-przeprasza-za-nauczanie-papiezy-i-kosciola"/>
    <meta property="og:site_name" content="wPolityce.pl"/>
    <meta property="article:published_time" content="2019-11-29T12:19:46+00:00"/>
    <meta property="og:title" content="Włoski biskup przeprasza za nauczanie Jana Pawła II, Benedykta XVI i Kościoła katolickiego"/>
    <meta property="og:description" content="Trzymając się linii rozumowania przedstawionej przez biskupa Marangoniego, właściwie należałoby przeprosić za wszystkich papieży, począwszy od św. Piotra."/>
  </head>
  <body>
    <article>
      <h1>Włoski biskup przeprasza za nauczanie Jana Pawła II, Benedykta XVI i Kościoła katolickiego</h1>
      <address><time datetime="2019-11-29T12:19:46+00:00">29 Nov 2019, 12:19</time> by <a rel="author" href="https://wpolityce.pl/autorzy/38-grzegorz-gorny" target="_blank">Grzegorz Górny</a></address>
      <p>Dwóch włoskich biskupów – Renato Marangoni z Belluno i Corrado Pizziolo z Vittorio Veneeto – ogłosiło oficjalnie, że zezwalają na dopuszczanie do sakramentu Eucharystii w swoich diecezjach osoby rozwiedzione i utrzymujące relacje seksualne w ponownych związkach. To jednak nie wszystko. Przy okazji pierwszy z nich napisał list duszpasterski z przeprosinami skierowanymi do takich właśnie osób.</p>
      <blockquote>„Jest takie pierwsze słowo, które brzmi przepraszam”.</blockquote>
      <p>Tak biskup Marangoni zwrócił się do mężczyzn i kobiet żyjących w związkach niesakramentalnych w diecezji Belluno. Przeprosił ich za to, że przez lata byli w swych wspólnotach parafialnych ignorowani, osądzani, krytykowani, a przede wszystkim nie dopuszczani do sakramentu Eucharystii, co stanowiło dla nich źródło cierpień. Hierarcha przyznał, że przyczyną takiego ich potraktowania była sztywność i formalizm oraz błąd w ocenie sytuacji ze strony ludzi Kościoła. Teraz jednak pomyłka zostanie naprawiona i dla osób w tego typu sytuacjach droga do sakramentu Eucharystii zostanie otwarta.</p>
      <p>W związku z tym rodzą się jednak zasadne pytania. Kto przez swą sztywność i formalizm popełnił błąd, który skazał tak wielu ludzi na niezasłużone cierpienia? Za czyje postępowanie przepraszał ordynariusz Belluno?</p>
      <p>Z osób żyjących na pierwszy plan wysuwa się niewątpliwie Benedykt XVI, który jeszcze jako prefekt Kongregacji Nauki Wiary opublikował w 1994 roku „List do biskupów Kościoła katolickiego na temat przyjmowania Komunii świętej przez wiernych rozwiedzionych żyjących w nowych związkach”. Wykluczył w nim stanowczo możliwość przystępowania takich osób do Eucharystii, pisząc, że </p>
      <blockquote>„ta praktyka, przedstawiona jako wiążąca, nie może być zmieniana w zależności od różnych sytuacji”.</blockquote>
      <p>We wspomnianym dokumencie kardynał Joseph Ratzinger dodawał:</p>
      <blockquote>„Norma ta nie ma bynajmniej charakteru kary, albo jakiejkolwiek dyskryminacji rozwiedzionych żyjących w nowych związkach, ale wyraża raczej sytuację obiektywną, która sama przez się uniemożliwia przystępowanie do Komunii świętej”.</blockquote>
      <p>Najwyraźniej jednak biskup Marangoni nie dał wiary słowom kardynała Ratzingera, że to nie kara czy dyskryminacja, skoro przepraszał za cierpienia wielu osób spowodowane zakazem dopuszczenia do Eucharystii.</p>
      <p>We wspomnianym liście do biskupów z 1994 roku ówczesny prefekt Kongregacji Nauki Wiary powołał się na adhortację apostolską Jana Pawła II „Familiaris consortio” z 1982 roku. W tym dokumencie papież z Polski stwierdzał jednoznacznie, że osoby rozwiedzione i utrzymujące relacje seksualne w ponownych związkach nie mogą przystępować do Komunii. Za jego sztywność i formalizm też należą się zatem przeprosiny.</p>
      <p>Trzymając się linii rozumowania przedstawionej przez biskupa Marangoniego, właściwie należałoby przeprosić za wszystkich papieży, począwszy od św. Piotra a skończywszy na Benedykcie XVI, ponieważ wszyscy oni – głosząc naukę o nierozerwalności małżeństwa – potwierdzali absolutny zakaz przystępowania do Komunii osób rozwiedzionych i utrzymujących relacje seksualne w ponownych związkach. W sumie należałoby więc przeprosić za dwa tysiące lat nauczania Kościoła katolickiego w tej kwestii.</p>
      <p>Jeżeli biskup Marangoni ma rację, to Kościół przez dwa tysiące lat mylił się w bardzo ważnej sprawie, przyczyniając się w ten sposób do niezasłużonych cierpień niezliczonej ilości osób. Nauczanie Magisterium Kościoła było więc nie tylko błędne, ale i krzywdzące, czyli fałszywe w sferze poznawczej oraz moralnie złe w praktyce duszpasterskiej.</p>
      <p>Jeżeli biskup Marangoni ma rację, to nieomylność papieża w sprawach wiary i moralności właściwie nie obowiązuje. Wspomniany zakaz przystępowania do Eucharystii był bowiem przedmiotem niezmiennej nauki Kościoła oraz jednomyślnego stanowiska doktrynalnego wszystkich papieży przez dwa tysiące lat.</p>
      <p>Jeżeli więc teraz uznamy, że Kościół i papieże mylili się w tak ważnej kwestii wiary i moralności, to jaką mamy pewność, że nie mylili się także w innych sprawach? Jaką mamy pewność, że to, co Kościół przez wieki głosił jako niezmienną i wiążącą prawdę, jutro nie okaże się fałszem, za który biskupi będą publicznie przepraszać? Taka jest logiczna konsekwencja przyjęcia stanowiska biskupa Marangoniego.</p>
      <p>Wprowadzając prawdziwie rewolucyjne zmiany w swych diecezjach, biskupi Marangoni i Pizziolo powołali się na adhortację Franciszka „Amoris laetitia” z 2016 roku, która była owocem Synodu ds. Rodziny z lat 2014-2015. Podczas obrad owego zgromadzenia w Rzymie doszło do znamiennej sytuacji, która rzuca pewne światło na obecne decyzje włoskich biskupów.</p>
      <p>Podczas synodu kardynał Jose Luis Lacunza Maestrojuan z Panamy przywołał scenę z Ewangelii, gdy faryzeusze pytali Jezusa, dlaczego Mojżesz zezwolił na rozwody. Wówczas Chrystus odpowiedział:</p>
      <blockquote>„Przez wzgląd na zatwardziałość serc waszych napisał wam to przykazanie. Lecz na początku stworzenia Bóg stworzył ich jako mężczyznę i kobietę: dlatego opuści człowiek ojca swego i matkę i złączy się ze swoją żoną, i będą oboje jednym ciałem. A tak już nie są dwoje, lecz jedno ciało. Co więc Bóg złączył, tego człowiek niech nie rozdziela!”</blockquote>
      <p>Kardynał Jose Luis Lacunza Maestrojuan skomentował powyższy fragment z Ewangelii św. Mateusza uwagą, że współcześnie ludzie mają tak zatwardziałe serca jak w czasach Mojżesza, więc należy im pozwolić na rozwody. „Czy Piotr nie mógłby być tak miłosierny jak Mojżesz?”, zapytał retorycznie panamski dostojnik, kierując swą wypowiedź w kierunku Franciszka.</p>
      <p>Najmniej miłosierną osobą okazuje się więc Jezus Chrystus. Jest mniej miłosierny nie tylko od Mojżesza czy Piotra, ale od kardynała Lacunzy Maestrojuana czy biskupów Marangoniego i Pizziolego. Właściwie to Jezus mógłby się uczyć od wspomnianych hierarchów, czym jest miłosierdzie. Czekamy więc na kolejny list duszpasterski biskupa Renato Marangoniego, w którym przeprosi za sprawcę całego tego niezasłużonego cierpienia niezliczonej ilości osób – sztywnego formalistę Jezusa Chrystusa.</p>
    </article>
  </body>
</html>