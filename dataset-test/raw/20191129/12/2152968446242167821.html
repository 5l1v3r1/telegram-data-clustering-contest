<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/29/ne-pusnaha-v-rusiia-nash-folkloren-ansambyl-deportiraha-9-ima.431286"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T12:14:00+00:00"/>
    <meta property="og:title" content="Не пуснаха в Русия наш фолклорен ансамбъл, депортираха 9-има"/>
    <meta property="og:description" content="Имало сериозен пропуск в сайта на руското външно министерство | Dnes.bg"/>
  </head>
  <body>
    <article>
      <h1>Не пуснаха в Русия наш фолклорен ансамбъл, депортираха 9-има</h1>
      <h2>Имало сериозен пропуск в сайта на руското външно министерство</h2>
      <address><time datetime="2019-11-29T12:14:00+00:00">29 Nov 2019, 12:14</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Фолклорни танцьори от Петрич за малко не се превърнаха в нелегални емигранти на летището в Санкт Петербург, Русия. Жените от група „Македонка” пристигнали в Русия за участие в международен фестивал.</p>
      <p>На летището обаче местните власти забелязали, че в електронните им визи фигурират само име и фамилия без бащини имена. Служителите на летището бързо оформили документите и написали акт за депортация. На танцьорите било предложено или да хванат веднага обратния полет за България, или да бъдат настанени в близък бежански център, съобщи Нова телевизия.</p>
      <p>След месеци подготовка на самолета за фолклорния фестивал в Русия се качили 18 танцьори и 18 придружаващи лица. Заявленията си за визи всички попълнили онлайн.</p>
      <p>„В съответния срок всички 36 пътуващи, от които 18 танцуващи, заявихме такива визи и съответно на всеки от нас бе издадена такава виза”, обясни Албена Кубратова.</p>
      <p>На летището обаче част от групата били отделени от другите. И самодейците разбрали, че има проблем. Руските власти обяснили, че визите на 9 от пътуващите не са валидни.</p>
      <p>„Аз бях първата върната. Гледат паспорта, гледат визата, гледат паспорта и казват: „Идете настрани”. Не знаем какво се случва. След мен и други дойдоха”, разказва Румяна Илиева.</p>
      <p>„Казаха ни: „Имате 5 минути да решите дали ще се качите на самолета за Германия, за България, или после ще ви третираме като нелегални емигранти”. Порязват те жестоко и решаваш на момента за секунди”, заяви Мария Янева, ръководител на клуб „Македонка”.</p>
      <p>На летището дамите от групата разбират, че част от тях в заявленията си за електронна виза, което са попълнили на сайта на руското външно министерство, не са написали бащиното си име. Просто защото не е имало такава графа.</p>
      <p>„Ние се опитвахме да им обясним, че пропускът не е съществен, че другите данни отговарят на електронната виза и личния паспорт, но въпреки всичко от тяхна страна абсолютно никакво съдействие. И само изслушване и директно връщане, за тях просто бяхме проблем, с който трябваше да се справят в рамките на 10-15 минути”, разказва Илияна Илиева.</p>
      <p>Според жените от група „Македонка” има сериозен пропуск в сайта на руското външно министерство, защото дори при грешно попълване на визата такава се издава.</p>
      <p>„Веднага след като се прибрахме, аз влязох в посолството да си пусна наново електронна виза, с абсолютно същата данни при условие, че вече имам валидна такава и при условие, че имаме издаден акт за депортация. И какво беше учудването ми, като след 2 дни отново си получих електронна виза, което означава, че от консулството въобще не правят насрещна проверка за това, че вече има такава издадена виза, че сме върнати с акт за депортация. Тоест издават визи на всеки посетил техния сайт”, обяснява Илияна Илиева.</p>
      <p>От българското външно министерство обясниха, че отказът българските граждани да бъдат допуснати на територията на Руската федерация е изцяло от компетенцията на руските гранични власти. От родното ведомство все пак добавиха, че в електронния формуляр за попълване е посочено, че се изискват, включително, фамилия, име/имена и презиме. А в Санкт Петербург и без деветимата депортирани ансамбъл „Македонка” е изнесъл концерта си.</p>
      <p>От родния състав са загубили и сериозна сума пари, защото за участието си в Санкт Петербург са били предплатени 6 нощувки за всички 36 пътуващи, включително и за деветимата, чиито престой в Русия продължи само около час и приключи с депортиране.</p>
    </article>
  </body>
</html>