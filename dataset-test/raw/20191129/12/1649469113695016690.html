<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/turizmas/tele2-kaledine-reklama-prisides-prie-vilniaus-populiarinimo-uzsienyje/"/>
    <meta property="og:site_name" content="Made in vilnius"/>
    <meta property="article:published_time" content="2019-11-29T12:00:29+00:00"/>
    <meta property="og:title" content="„Tele2“ kalėdinė reklama prisidės prie Vilniaus populiarinimo užsienyje"/>
    <meta property="og:description" content="Vilniaus miesto turizmo ir verslo plėtros agentūra „Go Vilnius“ į oficialią miesto komunikaciją įtraukė komercinės reklamos klipą. Užsienio turistus Kalėdas sutikti Vilniuje nuo penktadienio kvies ir bendrovės „Tele2“ šventinė reklama. Jau kelias savaites televizijos ekranuose transliuojama kalėdinė operatoriaus reklama, kurioje rodomi įvairūs lietuviškosios kultūros simboliai: Gedimino pilis, krepšinio rinktinė, šakočiai..."/>
  </head>
  <body>
    <article>
      <h1>„Tele2“ kalėdinė reklama prisidės prie Vilniaus populiarinimo užsienyje</h1>
      <address><time datetime="2019-11-29T12:00:29+00:00">29 Nov 2019, 12:00</time> by <a rel="author">ELTA</a></address>
      <p>Vilniaus miesto turizmo ir verslo plėtros agentūra „Go Vilnius“ į oficialią miesto komunikaciją įtraukė komercinės reklamos klipą. Užsienio turistus Kalėdas sutikti Vilniuje nuo penktadienio kvies ir bendrovės „Tele2“ šventinė reklama.</p>
      <p>Jau kelias savaites televizijos ekranuose transliuojama kalėdinė operatoriaus reklama, kurioje rodomi įvairūs lietuviškosios kultūros simboliai: Gedimino pilis, krepšinio rinktinė, šakočiai ir Neries „vamzdis“, o Santariškių rajonas pristatomas kaip Santos miestelis.</p>
      <p>„Kvietimas bendradarbiauti ir agentūros pasirinkimas sostinę reprezentuoti mūsų reklaminiu klipu yra labai svarbus įvertinimas. Nuo pat pradžių šis klipas, atskleidžiantis Vilnių svetimšalių akimis, miestą reklamavo ir jo unikalumą priminė mums patiems, tikimės, kad tokį patį poveikį dabar darys ir užsieniečiams“, – pranešime žiniasklaidai cituojamas „Tele2“ rinkodaros vadovas Mindaugas Savickas.</p>
      <figure>
        <iframe src="https://www.youtube.com/embed/cOpylHOh5Vg" width="1400" height="788" data-service="Youtube" scrolling="no"/>
      </figure>
      <p>Anot „Go Vilnius“ direktorės Ingos Romanovskienės, jų agentūra yra atvira įvairioms partnerystėms, todėl komanda, pastebėjusi kad „Tele2“ sukurtas klipas galėtų sustiprinti miesto kalėdinę komunikaciją, iškart pasiūlė operatoriui bendradarbiauti.</p>
      <p>„Šį klipą nutarėme pasitelkti dėl kelių priežasčių: jame išskirtinai figūruoja Vilnius, išryškinti jo kalėdiniai atributai, o šmaikštus komunikacijos tonas atitinka agentūros pasirinktą kryptį. Vilniaus Kalėdų reklaminė kampanija užsienyje vyksta jau nuo rugsėjo, tikimės, kad prie jos prisijungęs klipas įneš naujų spalvų, humoro ir padės mums nestandartiškai atkreipti užsieniečių dėmesį į Vilnių“ – teigė I. Romanovskienė.</p>
      <p>Pasak I. Romanovskienės, užsieniui kalėdinis Vilniaus sezonas kasmet vis intensyviau pristatomas socialiniuose tinkluose, tarptautiniuose kelionių portaluose, turizmo parodose. Gruodis Vilniuje jau yra vienas populiariausių turistinių sezonų, kurio metu kasmet sulaukiame vis daugiau svečių. Didžiąsias metų šventes sutikti Lietuvos sostinėje mėgsta ne tik svečiai iš kaimyninių šalių, bet ir turistai iš Vokietijos bei Didžiosios Britanijos.</p>
      <p>Planuojama, kad adaptuota operatoriaus reklama internete daugiausiai bus skirta tikslinėms Vokietijos, Jungtinės Karalystės, Izraelio, Italijos ir Lenkijos rinkoms.</p>
      <p>Tiek originalią, tiek adaptuotą „Tele2“ kalėdinės reklamos versijas sukūrė reklamos agentūra „Adell Taivas Ogilvy“.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>8 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/turizmas/paskelbti-ir-apdovanoti-2019-uju-vilniaus-svetingiausi/"/>
        <a href="https://madeinvilnius.lt/naujienos/turizmas/tyrimas-atskleide-kas-labiausiai-prisideda-prie-lietuvos-zinomumo/"/>
        <a href="https://madeinvilnius.lt/naujienos/turizmas/lietuvoje-auga-atvykstamasis-ir-vietinis-turizmas/"/>
        <a href="https://madeinvilnius.lt/naujienos/turizmas/trecia-ketvirti-apgyvendinta-92-proc-daugiau-turistu-nei-pries-metus/"/>
        <a href="https://madeinvilnius.lt/naujienos/turizmas/vilnius-uzsienio-sveciu-akimis-labiausiai-dziugina-draugiski-vietiniai-zmones/"/>
        <a href="https://madeinvilnius.lt/naujienos/turizmas/pristatytas-naujas-marsrutas-po-virsuliskes/"/>
      </related>
    </article>
  </body>
</html>