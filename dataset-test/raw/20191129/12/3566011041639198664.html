<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550883.html/%D8%A8%D8%B1%D9%86%D8%A7%D9%85%D9%87-%D8%B1%DB%8C%D8%B2%DB%8C-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-2-%D9%87%D8%B2%D8%A7%D8%B1-%D9%88%D8%A7%D8%AD%D8%AF-%D8%B5%D9%86%D8%B9%D8%AA%DB%8C-%D8%A8%D9%87-%DA%86%D8%B1%D8%AE%D9%87-%D8%AA%D9%88%D9%84%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T12:55:00+00:00"/>
    <meta property="og:title" content="برنامه‌ریزی برای بازگشت 2 هزار واحد صنعتی به چرخه تولید"/>
    <meta property="og:description" content="رضا رحمانی، وزیر صنعت، معدن و تجارت گفت: امسال راه اندازی بیش از ۲ هزار واحد صنعتی راکد و غیر فعال در دستور کار است."/>
  </head>
  <body>
    <article>
      <h1>برنامه‌ریزی برای بازگشت 2 هزار واحد صنعتی به چرخه تولید</h1>
      <h2>وزیر صنعت، معدن و تجارت اعلام کرد؛</h2>
      <address>
        <time datetime="2019-11-29T12:55:00+00:00">29 Nov 2019, 12:55</time>
      </address>
      <p>رضا رحمانی، وزیر صنعت، معدن و تجارت گفت: امسال راه اندازی بیش از ۲ هزار واحد صنعتی راکد و غیر فعال در دستور کار است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، رضا رحمانی صبح امروز در مراسم افتتاح شرکت مازند گاز ساکو شهرستان نکا اظهار کرد: فعال سازی ظرفیت تعطیل و همچنین ظرفیت خالی واحد صنعتی نیز در چارچوب همین برنامه پیگیری می شود.<br/><br/>وی ادامه داد: این واحد بعد از ۱۱ سال مجددا به چرخه تولید بازگشته است و این اتفاق خوب در حوزه تولید شهرستان نکاء و اشتغال زایی آن موثر خواهد بود.<br/><br/>وزیر صنعت، معدن و تجارت خاطرنشان کرد: امسال راه اندازی بیش از ۲ هزار واحد صنعتی راکد و غیر فعال در دستور کار است در استان مازندران که در این بخش کارنامه قابل قبولی نیز دارد از ابتدای امسال بیش از ۷۰ واحد صنعتی مجدداً فعال شده‌اند.<br/><br/>این مسئول با اشاره به بازگشایی مجدد شرکت مازند گاز در شهرستان نکا گفت: تولیدات این واحد بازار مصرف خود را دارند و امروز در فاز نخست این واحد بیش از ۱۰۰ نفر به کار برگشته و در فاز بعدی نیز برای ۴۰۰ نفر دیگر اشتغال زایی خواهد شد.<br/><br/>رحمانی تاکید کرد: بازگشت مجدد این واحد به عرصه تولید یک اقدام جهادی و یک پیروزی بزرگ در جنگ اقتصادی بوده که در سایه حمایت مسئولان استانی و پیگیری های مرتبط خوشبختانه چرخ تولید آن به حرکت درآمده است.<br/><br/>وی تصریح کرد: این واحد به عنوان یکی از نمونه های خوب قابل معرفی از سوی صدا و سیما و رسانه هاست که امسال با اتخاذ تدابیر لازم به چرخه تولید برگشته است.<br/><br/>وزیر صنعت، معدن و تجارت در بخش دیگری از سخنان خود تاکید کرد: امروز بسیاری از مشکلات و دغدغه‌های موجود در حوزه صنعت و تولید کشور با تغییر نگاه و نوع نگرشمان به این بخش قابل حل و فصل است.<br/><br/>رحمانی خاطرنشان کرد: همانگونه که مقام معظم رهبری بارها تأکید فرمودند رونق تولید امروز راهبرد اساسی کشور به شمار می‌آید و این مهم از طرف دولت کاملاً مورد توجه ویژه قرار گرفته و در همین راستا وزارت صمت نیز از ابتدای امسال با تعیین ۷ محور اساسی برای فعالیت‌های خود، در قالب ۳۴ زیر برنامه اقدامات مقتضی را برای رونق تولید کشور در دستور کار قرار داده است.<br/><br/>وی تصریح کرد: در جلسه اخیر تولیدکنندگان با رهبری که دارای یک پیام ویژه بود، مواردی مطرح شد که می‌تواند به عنوان منشور عملکرد ما قرار گیرد.<br/><br/>وزیر صنعت با اشاره به دغدغه های مطرح شده در خصوص تامین نقدینگی مورد نیاز واحدهای صنعتی گفت: ضمن احترام به شبکه بانکی کشور و پذیرش برخی مشکلات موجود در این حوزه، نظام بانکی ما در خصوص اهمیت تداوم تولید و بقای مشاغل هر یک از جوانان کشور باید بیش از پیش عمل کند.<br/><br/>رحمانی افزود: باید با یک سیاست‌گذاری درست این منابع به سمت تولید هدایت شوند.<br/><br/>وی خاطر نشان کرد: مشکل اساسی بخش صنعت کشور این است که امروز نیاز این بخش به نقدینگی از افزایش یافت در صورتی که از سوی نظام بانکی تامین نقدینگی رشدی نداشته است.<br/><br/>وزیر صنعت، معدن و تجارت اضافه کرد: طبق برآوردهای انجام شده ظرفیت خالی بسیاری از واحدهای ما در تولید کالاها و محصولاتی از جمله لوازم خانگی با تامین مالی مناسب می‌تواند تکمیل و زمینه اشتغال زایی بسیار خوبی را در کشور فراهم کند که البته هم در خودکفایی و همچنین در قطع وابستگی به واردات این کالاها نیز کاملا موثر است.<br/><br/>رحمانی تاکید کرد: ما پول بلاعوض از نظام بانکی نمی‌خواهیم با حمایت از بخش های صنعت، معدن، کشاورزی و صنایع دستی ما میتوانیم با لحاظ شرایط قیمت امروز ارز کشور به سادگی مشکل بیکاری را ریشه‌کن کنیم.<br/><br/>وی تصریح کرد: برای تحقق اهداف رونق تولید و در راستای تامین سرمایه در گردش و نقدینگی مورد نیاز واحدها ضرورت دارد روسای شعبات بانک ها خود برای حل موانع موجود پیشگام شوند و برای بازکردن گره ها قدم بردارند.<br/> <br/>به گزارش بلاغ، وزیر صنعت، معدن و تجارت در ابتدای برنامه روز دوم سفر خود به استان مازندران از کارخانه چوب و کاغذ مازندران بازدید کرد.<br/> <br/>این واحد در زمینه تولید انواع کاغذ روزنامه، چاپ و تحریر و کاغذ فلوتینگ فعالیت و در سال بیش از ۹۰ هزار تن انواع کاغذ روزنامه و چاپ و تحریر و حدود ۸۵ هزار تن کاغذ فلوتینگ تولید می کند.<br/><br/>کارخانه چوب و کاغذ مازندران در زمینی به وسعت ۶ هزار متر مربع احداث شده و دارای ظرفیت تولید بالا و ۱۷۵ هزار تن در سال است.<br/><br/>سرمایه‌گذاری انجام گرفت شده در این واحد بیش از ۶۰۰ میلیون دلار بوده است که زمینه اشتغال مستقیم بیش از ۲۰۰۰ نفر را فراهم کرده است.<br/><br/>همچنین کارخانه چوب و کاغذ مازندران برای ۲۰ هزار نفر به طور غیر مستقیم نیز اشتغال زایی داشته است.<br/> <br/>وزیر صنعت معدن و تجارت همچنین با حضور در بندر امیر آباد این استان از واحد تازه احیا شده فولاد امیرآباد بازدید کرد.<br/> <br/>این واحد در زمینه ساخت اهن وفولاد اساسی، ساخت فلزات اساسی برای میلگرد ساده از جنس فولاد ساده کربنی و کم آلیاژی به صورت کلاف، میلگرد ساده از جنس فولاد ساده کربنی و کم آلیاژی به صورت کلاف به ظرفیت 500 هزار تن در سال است.<br/><br/>فولاد سازان امیرآباد در سال ۹۵ ولی به سبب برخی مشکلات به تعطیلی کشیده شده بود که با پیگیری های انجام شده مجددا به چرخه تولید بازگشت است.<br/><br/>این واحد با سرمایه‌گذاری اولیه بیش 860 میلیارد ریال برای بیش از ۱۳۰ نفر به صورت مستقیم اشتغالزایی کرده است.</p>
      <p>انتهای پیام/</p>
    </article>
  </body>
</html>