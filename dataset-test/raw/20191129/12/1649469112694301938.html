<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/miestas/savivaldybe-nacionalinio-stadiono-statybos-ir-valdymas-sieks-1559-mln-euru/"/>
    <meta property="og:site_name" content="Made in vilnius"/>
    <meta property="article:published_time" content="2019-11-29T12:45:50+00:00"/>
    <meta property="og:title" content="Savivaldybė: nacionalinio stadiono statybos ir valdymas sieks 155,9 mln. eurų"/>
    <meta property="og:description" content="Vilniaus savivaldybės ir Vyriausybės išlaidos nacionalinio stadiono statyboms ir valdymui gali siekti 155,9 mln. eurų, sako sostinės valdžia.  Vilniaus savivaldybės administracijos direktorius Povilas Poderskis sako, kad ši suma būtų bendri miesto ir valstybės įsipareigojimai 25-iems metams. Jo teigimu, projekto rizikos būtų perkeltos projekto finansuotojui – didžiausiam Baltijos šalyse privataus kapitalo fondų valdytoją „BaltCap“...."/>
  </head>
  <body>
    <article>
      <h1>Savivaldybė: nacionalinio stadiono statybos ir valdymas sieks 155,9 mln. eurų</h1>
      <address><time datetime="2019-11-29T12:45:50+00:00">29 Nov 2019, 12:45</time> by <a rel="author">BNS</a></address>
      <p>Vilniaus savivaldybės ir Vyriausybės išlaidos nacionalinio stadiono statyboms ir valdymui gali siekti 155,9 mln. eurų, sako sostinės valdžia.</p>
      <p>Vilniaus savivaldybės administracijos direktorius Povilas Poderskis sako, kad ši suma būtų bendri miesto ir valstybės įsipareigojimai 25-iems metams.</p>
      <p>Jo teigimu, projekto rizikos būtų perkeltos projekto finansuotojui – didžiausiam Baltijos šalyse privataus kapitalo fondų valdytoją „BaltCap“.</p>
      <figure>
        <img src="https://cdn3.hellovilnius.lt/wp-content/uploads/2019/11/13-2.jpg"/>
      </figure>
      <p>„Tai yra metinis mokėjimas investuotojui per visą koncesijos laikotarpį, plius Vyriausybės dalis“, – žurnalistams penktadienį sakė P. Poderskis.</p>
      <p>Vyriausybės dalis siektų apie 54,5 mln. eurų, savivaldybės – kiek daugiau nei 100 mln. eurų.</p>
      <p>Pati UEFA standartus atitinkančio 15 tūkst. vietų stadiono su hibridine danga ir kitų komplekse numatytų objektų statyba kainuos apie 93,2 mln. eurų, tvirtina savivaldybė.</p>
      <figure>
        <img src="https://cdn1.hellovilnius.lt/wp-content/uploads/2019/11/14-2.jpg"/>
      </figure>
      <p>Nacionalinio stadiono komplekso koncesijos sutartį savivaldybė planuoja pasirašyti su koncerno „Icor“ valdoma bendrove „Axis industries“ ir objektus komplekse planuojančia valdyti „Kauno arena“.</p>
      <p>Šių metų vasarį taryba buvo pritarusi 79,9 mln. eurų vertės sutarčiai, tačiau keblumų iškilo Vyriausybei nusprendusi dėl užsitęsusių derybų nurėžti skirtą europinį finansavimą.</p>
      <p>Pagal dabartinį projektą, be stadiono, čia dar būtų lengvosios atletikos stadionas, Sporto kompleksas su gimnastikos, rankinio, tinklinio, bokso, krepšinio salėmis, bendruomenės ir kultūrinio ugdymo centras su biblioteka, 300 vietų darželis ir Sporto muziejus.</p>
      <p>Savivaldybė būtų atsakinga tik už bibliotekos ir darželio valdymą, Vyriausybė – už sporto muziejų, kitus objektus 25-erius metus prižiūrėtų koncesininkas.</p>
      <figure>
        <img src="https://cdn3.hellovilnius.lt/wp-content/uploads/2019/11/15-1.jpg"/>
      </figure>
      <p>Administracijos vadovas teigė, kad sutartyje bus numatyta galimybė išpirkti daugiafunkcį kompleksą jau pirmaisiais metais po jo statybų ir tai leistų sutaupyti apie 50 mln. eurų, tačiau tuomet tektų pasverti riziką, jog gali reikėti ieškoti naujo stadiono operatoriaus.</p>
      <p>Vilniaus savivaldybės parengtame Nacionalinio stadiono koncesijos sutarties projekte skelbiama, kad bendra sutarties vertė yra 338,8 mln. eurų (280 mln. eurų be PVM).</p>
      <p>P. Poderskis teigia, kad ši suma – bendra koncesijos vertė per 25 sutarties metus, įskaitant savivaldybės, Vyriausybės, paties koncesininko investicijas ir išlaidas.</p>
      <figure>
        <img src="https://cdn1.hellovilnius.lt/wp-content/uploads/2019/11/16-1.jpg"/>
      </figure>
      <p>Sutarties su „Axis industries“ projektą savivaldybės tarybai ruošiamasi pristatyti kitą savaitę. Anot P. Poderskio, tarybai sutartį patvirtinus dar šiemet, ji galėtų būti pasirašoma vasarį ar kovą, baigus galutinius derinimus.</p>
      <p>Projekte numatoma, kad stadiono statybos darbai (išskyrus buvusio stadiono „griaučių“ griovimą) turi būti atlikti per trejus metus, be kita ko, koncesininkui per sutarties laikotarpį būtų neatlygintinai perduodama sostinės „Akropoliui“ priklausanti 13 tūkst. kv. metrų automobilių stovėjimo aikštelė. Savivaldybė spręsti stovėjimo problemas numato ir sutvarkydama aplinkines teritorijas, įrengdama viaduką per Geležinio vilko gatvę, kad šią vietą būtų galima pasiekti pėsčiomis.</p>
      <p>Tarptautinius reikalavimus atitinkantį stadioną sostinės Šeškinės mikrorajone bandoma pastatyti nuo 1987-ųjų, pastarąjį kartą statybos pradėtos 2008-aisiais, tačiau sustabdytos nutraukus finansavimą.</p>
      <p>
        <i>Autorius: Ignas Jačauskas</i>
      </p>
      <figure>
        <img src="https://cdn3.hellovilnius.lt/wp-content/uploads/2019/11/1-2.jpg"/>
      </figure>
      <p>
        <i>Naujienų agentūros BNS informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo neleidžiama.</i>
      </p>
      <figure>
        <img src="https://www.madeinvilnius.lt/wp-content/uploads/2017/06/BNS.jpg"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>12 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/miestas/seimo-lankytoju-centras-dirbs-lankytojams-patogesniu-laiku/"/>
        <a href="https://madeinvilnius.lt/naujienos/miestas/sostines-valdzia-statybu-inspekcija-gali-stabdyti-esmini-vilniaus-planavimo-dokumenta/"/>
        <a href="https://madeinvilnius.lt/naujienos/miestas/vilniaus-miesto-klinikines-ligonines-teritorijoje-klojami-pavirsiniu-nuoteku-tinklai/"/>
        <a href="https://madeinvilnius.lt/naujienos/miestas/sostine-senjorams-teiks-daugiau-sociokulturiniu-paslaugu/"/>
        <a href="https://madeinvilnius.lt/naujienos/miestas/tvarus-ir-aplinkai-draugiskas-miestas-ateitis-ar-utopija/"/>
        <a href="https://madeinvilnius.lt/naujienos/miestas/paskelbtas-konkursas-darbui-su-jaunimu-sostines-gatvese/"/>
      </related>
    </article>
  </body>
</html>