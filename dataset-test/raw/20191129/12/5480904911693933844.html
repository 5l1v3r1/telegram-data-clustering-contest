<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/treninky-formule-1-v-abu-zabi-patrily-bottasovi/1826694?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T12:03:00+00:00"/>
    <meta property="og:title" content="Tréninky formule 1 v Abú Zabí patřily Bottasovi"/>
    <meta property="og:description" content="Abú Zabí - Dnešní tréninky na poslední závod sezony formule 1 Velkou cenu Abú Zabí ovládl Valtteri Bottas. Finský pilot Mercedesu dopoledne porazil Maxe Verstappena z Red Bullu, ve druhé rychlejší části, která se už jela za podobných podmínek jako večerní závod, překonal mistra světa a týmového kolegu Lewise Hamiltona."/>
  </head>
  <body>
    <article>
      <h1>Tréninky formule 1 v Abú Zabí patřily Bottasovi</h1>
      <address><time datetime="2019-11-29T12:03:00+00:00">29 Nov 2019, 12:03</time> by <a rel="author" href="http://www.ctk.cz/" target="_blank">ČTK</a></address>
      <p>Abú Zabí - Dnešní tréninky na poslední závod sezony formule 1 Velkou cenu Abú Zabí ovládl Valtteri Bottas. Finský pilot Mercedesu dopoledne porazil Maxe Verstappena z Red Bullu, ve druhé rychlejší části, která se už jela za podobných podmínek jako večerní závod, překonal mistra světa a týmového kolegu Lewise Hamiltona.</p>
      <slideshow>
        <figure>
          <img src="https://i3.cn.cz/6/1575025495_P201911290392301.jpg"/>
        </figure>
        <figure>
          <img src="https://i3.cn.cz/6/1575025443_P201911290391501.jpg"/>
        </figure>
        <figure>
          <img src="https://i3.cn.cz/6/1575025462_P201911290392101.jpg"/>
        </figure>
        <figure>
          <img src="https://i3.cn.cz/6/1574941933_F1-abu-zabi-111.png"/>
        </figure>
        <figcaption>
          <a href="https://www.ceskenoviny.cz/fotogalerie/?id=3064">Fotogalerie: MS vozů formule 1 v sezoně 2019</a>
        </figcaption>
      </slideshow>
      <p>Bottas před dvěma týdny závod v Brazílii nedokončil a do Spojených arabských emirátů přijel s novým motorem, se kterým zaznamenal v odpoledním tréninku čas 1:36,256. Kvůli překročení povoleného limitu pohonných jednotek má už nyní jistotu, že do nedělního závodu odstartuje z posledního místa.</p>
      <p>Bottas porazil Hamiltona o tři desetiny a o nejrychlejší čas dne ho nepřipravila ani kolize s Romainem Grosjeanem z Haasu. Kvůli nehodě byl trénink asi na sedm minut přerušen, oba vozy byly značně poškozeny. "Najel do mě a nenechal mi ani trochu místa," řekl Bottas.</p>
      <p>Na třetí a čtvrté příčce se seřadili jezdci Ferrari a vylepšili dojem z úvodního tréninku. Charles Leclerc ztratil necelé čtyři desetiny, zatímco Sebastian Vettel, který do Spojených arabských emirátů dorazil po narození syna se zpožděním, ztratil 435 tisícin.</p>
      <p>Dopoledne se Ferrari nedařilo a Leclerc byl se ztrátou 2,3 sekundy sedmý a Vettel měl na pátém místě o 1,9 sekundy pomalejší čas než vítěz. V závěru navíc poškodil vůz po nárazu do bariéry a trénink byl o pár minut dřív ukončen. Ještě před tím byla úvodní část na zhruba patnáct minut přerušena kvůli úniku oleje z renaultu Daniela Ricciarda.</p>
      <h3>Tréninky na Velkou cenu Abú Zabí, závěrečný závod MS vozů formule 1:</h3>
      <p><b>První trénink:</b> 1. Bottas (Fin./Mercedes) 1:36,957, 2. Verstappen (Niz./Red Bull) -0,535, 3. Hamilton (Brit./Mercedes) -0,634, 4. Albon (Thaj./Red Bull) -1,127, 5. Vettel (Něm./Ferrari) -1,949, 6. Grosjean (Fr./Haas) -2,189.</p>
      <p><b>Druhý trénink:</b> 1. Bottas 1:36,256, 2. Hamilton -0,310, 3. Leclerc (Mon./Ferrari) -0,386, 4. Vettel -0,435, 5. Verstappen -0,551, 6. Albon -1,032.</p>
    </article>
  </body>
</html>