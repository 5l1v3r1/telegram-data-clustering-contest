<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/economia/article/18-economia/1703561-seat-assumeix-com-una-aturada-tecnica-els-dies-no-treballats-i-s-evita-l-ero-temporal.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-29T12:47:48+00:00"/>
    <meta property="og:title" content="Seat assumeix com una aturada tècnica els dies no treballats i s’evita l’ERO temporal"/>
    <meta property="og:description" content="La companyia espera reprendre l'activitat després de l'incendi al seu proveïdor Faurecia a les dues línies encara aturades al llarg de la setmana vinent"/>
  </head>
  <body>
    <article>
      <h1>Seat assumeix com una aturada tècnica els dies no treballats i s’evita l’ERO temporal</h1>
      <address><time datetime="2019-11-29T12:47:48+00:00">29 Nov 2019, 12:47</time> by <a rel="author">ACN</a></address>
      <ul>
        <li>
          <b>La companyia espera reprendre l’activitat després de l’incendi al seu proveïdor Faurecia a les dues línies encara aturades al llarg de la setmana vinent</b>
        </li>
      </ul>
      <p>La direcció de Seat ha decidit no presentar un Expedient de Regulació d’Ocupació temporal pels dies no treballats per l’incendi al seu proveïdor Faurecia i considerar-los aturada tècnica, segons han explicat fonts de la companyia a l’ACN. Finalment, sindicats i empresa han acordat treballar el 18, 19 i 20 de desembre, que inicialment eren de no producció, per recuperar al voltant de la meitat dels vehicles que s’han deixat de produir. La resta de la producció es recuperarà durant el 2020. D’altra banda, la companyia preveu que les línies 2 i 3,que encara estan aturades, es puguin reiniciar durant la setmana ve, tot i que no dilluns. Fins aquest divendres s’han deixat de produir 12.100 vehicles.</p>
      <p>La direcció de l’empresa i els sindicats s’han reunit aquest divendres per decidir la consideració dels dies no treballats des del dimecres 20 de novembre, com a conseqüència de l’incendi a la planta de Faurecia a Abrera la nit de dimarts a dimecres. La manca de subministrament de peces a la cadena ’Justs in time’ van provocar l’aturada progressiva dels torns.</p>
      <p>Davant d’aquesta situació, el passat dimarts la direcció va plantejar la possibilitat d’aplicar un ERO temporal que podria afectar 6.600 persones pels dies que s’havia deixat de treballar. Finalment però ha decidit no fer-ho i considerar com a aturada tècnica els dies que ja no s’han treballat i els que encara no seran de producció en dues de les seves línies. D’aquesta manera, és l’empresa la que assumeix el cost d’aquests dies, pels que els treballadors cobraran el sou normal, segons les mateixes fonts.</p>
      <p>D’altra banda, els empleats treballaran tres dies al desembre que inicialment eren de no producció. Els sindicats han indicat que es respectarà els dies de vacances per aquelles persones que tinguessin reserves de viatges abans de la signatura de l’acord i sempre que s’acrediti un cost econòmic. El període entre el 21 de desembre i el 7 de gener es mantindrà com a vacances i la producció es reiniciarà el 8 de gener. A més, s’ha acordat un torn extra els dissabtes 11, 18 i 25 de gener a la línia 3, on es produeix l’Audi A1.</p>
      <related>
        <h4>Notícies relacionades</h4>
        <a href="http://www.elpuntavui.cat/economia/article/18-economia/1702697-el-comite-de-seat-confia-que-l-empresa-no-presentara-ero.html"/>
        <a href="http://www.elpuntavui.cat/economia/article/18-economia/1702196-seat-es-planteja-un-ero-per-l-aturada-en-la-produccio.html"/>
        <a href="http://www.elpuntavui.cat/economia/article/18-economia/1701546-seat-suspendra-mes-torns-pel-foc-al-proveidor-faurecia.html"/>
      </related>
    </article>
  </body>
</html>