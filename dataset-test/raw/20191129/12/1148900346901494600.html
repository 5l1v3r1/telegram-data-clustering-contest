<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/trump-oslavil-den-dikuvzdani-prvni-navstevou-afghanistanu-83705"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-29T12:01:11+00:00"/>
    <meta property="og:title" content="Trump oslavil Den díkůvzdání první návštěvou Afghánistánu - Seznam Zprávy"/>
    <meta property="og:description" content="Americké Díkůvzdání v Afghánistánu. Prezident Donald Trump včera překvapivě promluvil k americkým vojákům na základně v Bagrámu. Oznámil oživení vyjednávání s Tálibánem. Během neohlášené návštěvy se sešel také se svým afghánským protějškem, Ašarfem Ghaním."/>
  </head>
  <body>
    <article>
      <h1>Trump oslavil Den díkůvzdání první návštěvou Afghánistánu - Seznam Zprávy</h1>
      <address>
        <time datetime="2019-11-29T12:01:11+00:00">29 Nov 2019, 12:01</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/obrazem">Obrazem<br/></a>»<br/><a href="https://www.seznamzpravy.cz/clanek/trump-oslavil-den-dikuvzdani-prvni-navstevou-afghanistanu-83705">Trump oslavil Den díkůvzdání první návštěvou Afghánistánu</a></p>
      <h3>Trump oslavil Den díkůvzdání první návštěvou Afghánistánu</h3>
      <p><a href="https://www.seznamzpravy.cz/autor/seznam-redakce-zpravy-79">Redakce Seznam<br/></a>29. 11. 13:01</p>
      <p>Americké Díkůvzdání v Afghánistánu. Prezident Donald Trump včera překvapivě promluvil k americkým vojákům na základně v Bagrámu. Oznámil oživení vyjednávání s Tálibánem. Během neohlášené návštěvy se sešel také se svým afghánským protějškem, Ašarfem Ghaním.</p>
      <p>Jedná se o první návštěvu Donalda Trumpa v Afghánistánu. Promluvil k asi 1500 vojákům a řekl, že není místo, kde by Den díkůvzdání slavil raději. Následně s nimi povečeřel v kantýně tradičního krocana.</p>
      <p>Do Afghánistánu Trump přiletěl dva měsíce poté, co v reakci na bombový útok v Kábulu zrušil mírové hovory s radikálním hnutím Tálibán. Včera ale prohlásil, že Tálibán o příměří dále usiluje a Spojené státy s ním znovu vyjednávají.</p>
      <slideshow>
        <figure>
          <img src="https://d39-a.sdn.cz/d_39/c_img_G_N/X69xA.jpeg"/>
          <figcaption>Americká hlava státu servíruje vojákům tradičního krocana.</figcaption>
        </figure>
        <figure>
          <img src="https://d39-a.sdn.cz/d_39/c_img_E_M/Em1CSq.jpeg"/>
          <figcaption>Trump pojedl přímo u stolu s vojáky.</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/GOXC3R.jpeg"/>
          <figcaption>Americký prezident se svou manželkou Melanií.</figcaption>
        </figure>
        <figure>
          <img src="https://d39-a.sdn.cz/d_39/c_img_E_M/JYjCSr.jpeg"/>
          <figcaption>V proslovu Trump mluvil o vyjednávání s Tálibánem i stahování vojáků ze země.</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/9V8C3S.jpeg"/>
          <figcaption>Proslov Trumpa si na základně v Bagrámu vyslechlo asi 1500 amerických vojáků.</figcaption>
        </figure>
        <figcaption>Trumpova první návštěva Afghánistánu.</figcaption>
      </slideshow>
      <p>To později také hnutí Tálibán potvrdilo. Jeho zástupci to řekli agentuře Reuters. Uvedli, že minulý týden absolvovali vícero jednání s americkými diplomaty v katarském městě Dauhá. Brzy by tak mohlo začít formální vyjednávání.</p>
      <p>Trump také promluvil o stažení části Amerických vojáků. „Přesné číslo vám dáme později, k nějakému dojdeme. Abych byl upřímný, nevím, jestli vám to číslo chci říct, ale bude to velký rozdíl. Protože díky novým zbraním a technologiím jsme schopni udělat víc s méně lidmi.”</p>
      <p>Podle oficiálního prohlášení Bílého domu měl Trump strávit díkůvzdání ve svém floridském letovisku. Ve středu večer ale tajně odletěl do Afghánistánu. Minulý rok o Vánocích podnikl americký prezident se svou ženou Melanií podobně nečekanou návštěvu Iráku.</p>
    </article>
  </body>
</html>