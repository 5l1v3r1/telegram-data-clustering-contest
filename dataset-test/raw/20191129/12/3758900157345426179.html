<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-miedzynarodowe-uderzenie-w-cyberprzestepczosc-chodzi-o-grozn,nId,3361247"/>
    <meta property="og:site_name" content="RMF24"/>
    <meta property="article:published_time" content="2019-11-29T12:25:31+00:00"/>
    <meta property="og:title" content="Międzynarodowe uderzenie w cyberprzestępczość. Chodzi o groźne oprogramowanie"/>
    <meta property="og:description" content="Międzynarodowe uderzenie w cyberprzestępczość z udziałem polskiej policji i prokuratury, koordynowane przez Europol i Eurojust. Zabezpieczono 170 elektronicznych nośników danych, które będą badane przez biegłych informatyków."/>
  </head>
  <body>
    <article>
      <h1>Międzynarodowe uderzenie w cyberprzestępczość. Chodzi o groźne oprogramowanie</h1>
      <address><time datetime="2019-11-29T12:25:31+00:00">29 Nov 2019, 12:25</time> by <a rel="author" href="https://www.rmf24.pl/tylko-w-rmf24/nicole-makarewicz" target="_blank">Nicole Makarewicz</a></address>
      <p>
        <b>Międzynarodowe uderzenie w cyberprzestępczość z udziałem polskiej policji i prokuratury, koordynowane przez Europol i Eurojust. Zabezpieczono 170 elektronicznych nośników danych, które będą badane przez biegłych informatyków.</b>
      </p>
      <figure>
        <img src="https://i.iplsc.com/-/0009FB5JVC4KK5YG-C123-F4.jpg"/>
        <figcaption>
          <cite>/Zdjęcie ilustracyjne /Pexels</cite>
        </figcaption>
      </figure>
      <p>Jak dowiedział się reporter RMF FM Kuba Kaługa - to akcja wymierzona <b>w sprzedawców i użytkowników niezwykle niebezpiecznego programu</b> IM RAT (Imminent Monitor Remote Access Trojan). W ciągu ostatnich czterech dni funkcjonariusze wydziałów do walki z cyberprzestępczością komend wojewódzkich policji dokonali przeszukań u 42 osób na terenie całego kraju.</p>
      <p>Oprogramowanie umożliwia przestępcom <b>pełny dostęp do komputera osoby, która jest atakowana,</b> w tym do wszelkich danych. IM RAT umożliwia wyłączanie programów antywirusowych, kradzież haseł do kont bankowych, podsłuchiwanie użytkownika, a nawet obserwowanie go poprzez komputerową kamerę.</p>
      <p><b>NIE PRZEGAP:</b> <a href="https://www.rmf24.pl/fakty/polska/news-katastrofa-samolotu-mig-29-pod-paslekiem-prokuratura-stawia-,nId,3361203"><u><b>Katastrofa samolotu MiG-29 pod Pasłękiem. Prokuratura stawia zarzuty</b></u></a><br/><br/>To ustalenia prokuratora z Prokuratury Okręgowej w Gdańsku, który zlecił przeszukania<b>. W ich trakcie zabezpieczono w ponad 170 elektronicznych nośników danych</b>, które będą teraz badane przez biegłych informatyków.</p>
      <p>Działania gdańskiej prokuratury w tej sprawie zostały zainicjowane po przekazaniu materiałów przez australijski wymiar sprawiedliwości, po tym gdy <b>Australijska Policja Federalna ustaliła osobę handlującą programem oraz jej klientów z całej Europy</b>.</p>
      <p>Przestępstwo polegające na wytwarzaniu, pozyskiwaniu, zbywaniu lub udostępnianiu innym osobom oprogramowania umożliwiającego dostęp do informacji przechowywanych na cudzym komputerze jest zagrożone karą pozbawienia wolności do 5 lat.</p>
      <p>
        <b>ZOBACZ RÓWNIEŻ: </b>
        <a href="https://www.rmf24.pl/news-afera-ws-ustawiania-przetargow-m-in-na-wynajem-nieruchomosci,nId,3361106">
          <u>
            <b>Afera ws. ustawiania przetargów m.in. na wynajem nieruchomości w Krakowie. Kolejne zatrzymania CBA</b>
          </u>
        </a>
      </p>
    </article>
  </body>
</html>