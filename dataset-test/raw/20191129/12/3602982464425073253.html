<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/vrouwenvoetbal/leeuwinnen-uitgenodigd-vriendschappelijk-toernooi-frankrijk/"/>
    <meta property="og:site_name" content="Sportnieuws"/>
    <meta property="article:published_time" content="2019-11-29T12:20:14+00:00"/>
    <meta property="og:title" content="Leeuwinnen uitgenodigd voor vriendschappelijk toernooi in Frankrijk"/>
    <meta property="og:description" content="De Nederlandse voetbalsters hebben een uitnodiging gekregen van de Franse bond voor een vriendschappelijk toernooi in het voorjaar. Brazilië en Canada zijn ook uitgenodigd door Frankrijk, dat als gastland sowieso meedoet.  Bondscoach Sarina Wiegman moet nu beslissen of ze met Oranje wil meedoen aan dit 4-landentoernooi of dat de voetbalsters in actie komen op het…"/>
  </head>
  <body>
    <article>
      <h1>Leeuwinnen uitgenodigd voor vriendschappelijk toernooi in Frankrijk</h1>
      <address>
        <time datetime="2019-11-29T12:20:14+00:00">29 Nov 2019, 12:20</time>
      </address>
      <p>
        <b>De Nederlandse voetbalsters hebben een uitnodiging gekregen van de Franse bond voor een vriendschappelijk toernooi in het voorjaar. Brazilië en Canada zijn ook uitgenodigd door Frankrijk, dat als gastland sowieso meedoet. </b>
      </p>
      <p>Bondscoach Sarina Wiegman moet nu beslissen of ze met Oranje wil meedoen aan dit 4-landentoernooi of dat de voetbalsters in actie komen op het toernooi om de Algarve Cup. Aan het programma van de Leeuwinnen voor 2020 wordt nog gewerkt, meldde een woordvoerster van de KNVB.<br/><br/><b>50-jarig bestaan</b><br/>De Franse bond wil het 50-jarig bestaan van voetbal voor vrouwen vieren met een aansprekend evenement. De wedstrijden worden tussen 4 en 10 maart gespeeld in Calais en Valenciennes.<br/><br/><b>Olympische Spelen</b><br/>Oranje gaat in juli naar Japan voor het debuut op de Olympische Spelen. In april vindt daarvoor de loting plaats. Komend jaar staan voor de Europees kampioen ook nog 4 wedstrijden in de EK-kwalificatie op het programma.</p>
    </article>
  </body>
</html>