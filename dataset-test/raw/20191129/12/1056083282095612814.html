<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805271/%D8%AE%D8%B7%D8%B1-%D8%A7%D9%86%D9%82%D8%B1%D8%A7%D8%B6-%D8%AF%D9%84%D9%82%DA%A9-%D9%85%D8%A7%D9%87%DB%8C-%D9%87%D8%A7-%D8%AF%D8%B1-%D8%B5%D9%88%D8%B1%D8%AA-%D8%AA%D8%AF%D8%A7%D9%88%D9%85-%DA%AF%D8%B1%D9%85%D8%A7%DB%8C%D8%B4-%D8%B2%D9%85%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-29T12:18:14+00:00"/>
    <meta property="og:title" content="خطر انقراض دلقک‌ماهی‌ها در صورت تداوم گرمایش زمین"/>
    <meta property="og:description" content="دانشمندان زیست محیطی هشدار داده‌اند که ممکن است دلقک‌ماهی‌هایی معروف به &quot;نمو&quot; با توجه به عادت‌های غیرمعمول خود برای جفت‌گیری در معرض خطر جدی ناشی از تغییرات اقلیمی باشند."/>
  </head>
  <body>
    <article>
      <h1>خطر انقراض دلقک‌ماهی‌ها در صورت تداوم گرمایش زمین</h1>
      <address><time datetime="2019-11-29T12:18:14+00:00">29 Nov 2019, 12:18</time> by <a rel="author">مهسا سلطانی</a></address>
      <p>دانشمندان زیست محیطی هشدار داده‌اند که ممکن است دلقک‌ماهی‌هایی معروف به "نمو" با توجه به عادت‌های غیرمعمول خود برای جفت‌گیری در معرض خطر جدی ناشی از تغییرات اقلیمی باشند.</p>
      <p>به گزارش ایسنا، دانشمندان این ماهی‌های پر جنب و جوش را که در شقایق‌ها زندگی می‌کنند، بیش از ۱۰ سال در اطراف جزیره "کیمبه" واقع در شرق پاپوآ گینه نو تحت نظر قرار دادند.</p>
      <p>تیمی از مرکز ملی تحقیقات علمی فرانسه (CNRS) به همراه دانشمندان دیگر دریافته‌اند که دلقک‌ماهی‌ها در مورد نحوه انتخاب جفت‌های خود به شدت حساس هستند.</p>
      <p>با توجه به این که هم شقایق‌ها و هم دلقک‌ماهی‌های ساکن این شقایق‌ها در نهایت برای بقای خود به مرجان‌هایی وابسته هستند که تحت تهدید گرمایش دریاها و تهدیدهایی مانند آلودگی و دخالت‌های انسان‌ها قرار دارند بنابراین ممکن است به سازگاری سریع به این شرایط نیاز داشته باشند. این در حالی است که به باور دانشمندان این امر تنها با دشواری‌های بسیار برای این آبزیان حاصل خواهد شد.</p>
      <p>دلقک‌ماهی‌ها یک چرخه تولید مثل "بسیار خاص" دارند که به یک محیط پایدار و بی‌خطر وابسته است. هر شقایق محل زندگی یک دلقک‌ماهی ماده، یک دلقک‌ماهی نرِ آماده جفت‌گیری و همچنین چندین نر دیگر که آماده جفت‌گیری نیستند، است. زمانی که دلقک‌ماهی ماده می‌میرد، دلقک‌ماهی نرِ آماده جفت‌گیری به ماده تغییر جنسیت می‌دهد و همچنین بزرگ‌ترین نر غیرفعال جنسی از نظر جنسی فعال می‌شود.</p>
      <p>موفقیت در تولیدمثل در واقع ضامن توانایی یک گونه جانوری برای سازگاری با تغییرات اقلیمی است و دلقک‌ماهی‌ها که فاقد تنوع ژنتیکی هستند در صورت وجود فشارهای زیست محیطی ممکن است سیستم تولیدمثلی‌شان دستخوش تغییر شود و شرایط فوق می‌تواند برای این آبزیان پیامد نامطلوب داشته باشد.</p>
      <p>بنا بر گزارش خبرگزاری فرانسه، هیئت بین‌دولتی تغییر اقلیم (IPCC) در سال گذشته میلادی (۲۰۱۸) هشدار داد که در صورت گرمایش ۱.۵ درجه سانتی‌گرادی کره زمین، دست‌کم ۷۰ درصد از صخره‌های مرجانی از بین خواهد رفت و در صورت گرمایش ۲ درجه سانتی‌گرادی کره زمین، مرجان‌ها و اکوسیستم‌های حیاتی وابسته به آن به طور کلی ناپدید خواهند شد.</p>
      <p>انتهای پیام</p>
    </article>
  </body>
</html>