<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ekonomika/nuo-kitu-metu-nauja-naturalaus-mineralinio-vandens-pripazinimo-tvarka-941856"/>
    <meta property="og:site_name" content="Kauno diena"/>
    <meta property="article:published_time" content="2019-11-29T12:57:00+00:00"/>
    <meta property="og:title" content="Nuo kitų metų – nauja natūralaus mineralinio vandens pripažinimo tvarka"/>
    <meta property="og:description" content="Valstybinė maisto ir veterinarijos tarnyba (VMVT) patvirtino paprastesnius reikalavimus įmonėms, susijusioms su natūralaus mineralinio vandens tvarkymu. Nauja Natūralaus mineralinio vandens pripažinimo Lietuvoje tvarkos aprašo redakcija įsigalios nuo sausio 1 dienos."/>
  </head>
  <body>
    <article>
      <h1>Nuo kitų metų – nauja natūralaus mineralinio vandens pripažinimo tvarka</h1>
      <address><time datetime="2019-11-29T12:57:00+00:00">29 Nov 2019, 12:57</time> by <a rel="author" href="https://kauno.diena.lt/autoriai/malvina-bauzyte" target="_blank">Malvina Baužytė, ELTA</a></address>
      <p>
        <b>Valstybinė maisto ir veterinarijos tarnyba (VMVT) patvirtino paprastesnius reikalavimus įmonėms, susijusioms su natūralaus mineralinio vandens tvarkymu. Nauja Natūralaus mineralinio vandens pripažinimo Lietuvoje tvarkos aprašo redakcija įsigalios nuo sausio 1 dienos.</b>
      </p>
      <p>Dokumentas parengtas siekiant tobulinti esamą natūralaus mineralinio vandens pripažinimo tvarką, aiškiau apibrėžti natūralaus mineralinio vandens cheminės sudėties pastovumo reikalavimus bei atsižvelgti į teisės aktų reikalavimų pasikeitimus. Pakeitimu lengvinami reikalavimai dėl natūralaus mineralinio vandens cheminės sudėties pastovumo, kai mineralinių medžiagų kiekiai nedideli ir mažinamas mikrobiologinių tyrimų skaičius.</p>
      <p>VMVT praneša, kad apraše sukonkretinti natūralaus mineralinio vandens cheminės sudėties pastovumo vertinimo reikalavimai. Nutarta, kad priimant sprendimą dėl natūralaus mineralinio vandens pastovumo natūralaus svyravimo riba apie 20 proc. taikoma tik toms vandens sudedamosioms dalims, kurių kiekiai didesni kaip 20 mg/l. Ištirpusiam anglies dioksidui toleruotina svyravimo riba yra apie 50 proc.</p>
      <p>Taip pat patikslinti reikalavimai dėl mikrobiologinių tyrimų. Gerai izoliuotų ir hidrochemiškai vienalyčių telkinių požeminio vandens savybės turi būti tiriamos ne mažiau kaip šešis kartus per ne trumpesnį kaip 30 dienų laikotarpį.</p>
      <p>Kaip skelbiama pranešime, įrašyta nauja nuostata, leidžianti patikslinti Natūralaus mineralinio vandens pripažinimo Lietuvoje pažymėjimus tais atvejais, kai maisto tvarkymo subjektai pageidauja pakeisti juose nurodytus mineralinio vandens šaltinių ar prekinius pavadinimus.</p>
      <p>Pažymėjimo galiojimas gali būti panaikintas, jeigu nustatoma, kad maisto tvarkymo subjektas ilgiau kaip 1 metus nevykdo natūralaus mineralinio vandens požeminio vandens stebėsenos.</p>
    </article>
  </body>
</html>