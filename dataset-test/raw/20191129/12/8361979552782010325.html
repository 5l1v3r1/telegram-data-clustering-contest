<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/shcho-zavazhaye-rozvitku-kraudfandingu-v-ukrajini-50056458.html"/>
    <meta property="og:site_name" content="НВ"/>
    <meta property="article:published_time" content="2019-11-29T12:30:00+00:00"/>
    <meta property="og:title" content="Краудфандинг в Україні. (Не)легальне фінансування стартапів"/>
    <meta property="og:description" content="Чому весь потенціал краудфаундингу в Україні не задіяний"/>
  </head>
  <body>
    <article>
      <h1>Краудфандинг в Україні. (Не)легальне фінансування стартапів</h1>
      <h2>Чому весь потенціал краудфаундингу в Україні не задіяний</h2>
      <address><time datetime="2019-11-29T12:30:00+00:00">29 Nov 2019, 12:30</time> by <a rel="author">Анна Тітова</a></address>
      <p>Українці дуже здібна і заповзятлива нація. У нас завжди багато креативних ідей і працьовитості для їх втілення в життя. Проте, як це почасти буває, для реалізації ідеї цього недостатньо — потрібні гроші. У друзів і родичів уже позичили, в банку досить високий відсоток за кредитом, та й проект не настільки масштабний, щоб звертатися до великих венчурних фондів… Що ж робити?</p>
      <p>Рішенням проблеми може стати такий інноваційний спосіб збору коштів, як краудфандинг. Це інструмент, що дозволяє доволі швидко залучати кошти від необмеженої кількості людей незалежно від їхнього місцезнаходження на спеціалізованих інтернет-майданчиках. А головне — це доволі просто і не потребує великої кількості додаткових витрат. Більш того, є ідеї, для збору грошей на які, швидше за все, не підійде жоден з класичних способів залучення коштів (наприклад, «збираю на мрію навчатися в Гарварді»). І ось тут краудфандинг стане чи не єдиним можливим способом зібрати потрібну суму.</p>
      <p>
        <b>Краудфандинг — що, хто і як</b>
      </p>
      <p>У краудфандингу беруть участь три сторони: той, хто дає гроші (спонсор), той, хто їх отримує (автор проекту) та краудфандингова платформа (посередник).</p>
      <p>Краудфандинговая платформа якраз і працює для того, щоб автор проекту і спонсор «зустрілися» на інтернет-майданчику. Також платформа забезпечує виконання <b>цілого комплексу завдань:</b></p>
      <p>— аналіз проектів (в тому числі попередній)</p>
      <p>— безпосередньо збір коштів</p>
      <p>— контроль за їх поверненням (якщо проект не зібрав потрібної суми).</p>
      <p>За супровід усього процесу платформа й отримує свій заробіток.</p>
      <p><b>Краудфандинг має низку безперечних переваг,</b> що і робить його популярним поміж стартаперів. Стосовно спонсорів можна зазначити такі чинники:</p>
      <p>— наявність нікуди не вкладених накопичень, які не працюють і з часом знецінюються</p>
      <p>— низький поріг входу на майданчик для інвестування</p>
      <p>— бажання заробити або ж благодійно підтримати соціальні або культурні проекти</p>
      <p>— можливість вкласти невелику суму</p>
      <p>— можливість отримати унікальний продукт або іншу нефінансову подяку від автора проекту в разі його реалізації.</p>
      <p>
        <b>Стосовно автора проекту:</b>
      </p>
      <p>— більш простий і ефективний механізм порівняно зі складною механікою отримання кредиту і його дорожнечею</p>
      <p>— альтернативний механізм отримання фінансування від фізичних осіб (особливо актуально на регіональному рівні, де не представлені великі венчурні фонди)</p>
      <p>— мінімальний набір формальних процедур для реєстрації свого проекту на майданчику для збору коштів.</p>
      <p>Втім, при всій популярності краудфандингу в світі, в Україні цей бізнес в класичному його вигляді (збір коштів на підтримку бізнес-проектів) фактично не розвинений. Є кілька краудфандингових платформ, але їх діяльність здебільшого спрямована на підтримку культурних і соціальних проектів (кіно, видавництво книг, різні доброчинні проекти). Тобто весь потенціал цього механізму не задіяний.</p>
      <p>
        <b>Що ж заважає розвиткові краудфандингу в Україні</b>
      </p>
      <p><b>Краудфандинг, як і будь-який інший спосіб залучення коштів, містить в собі низку ризиків для учасників цього процесу.</b> Тож варто їх розглянути.</p>
      <p>Відсутність якісних процедур попередньої перевірки бізнес-проекту, аналізу його життєздатності, перевірки супровідних документів про проект (бізнес-план, фінансово-економічне обґрунтування, документи фізичних осіб — авторів проекту, патентів, ліцензій та ін.). Такі перевірки повністю регулюються правилами краудфандингового майданчика і можуть бути цілком формальними.</p>
      <p>Також великим ризиком є відсутність чітко визначених правил повернення зібраних коштів в разі, коли проект не набрав мінімально необхідної для запуску суми. Такий ризик буде усунено тоді, коли на законодавчому рівні зобов’язати платформи чітко визначати в своїх правилах умови і порядок такого повернення.</p>
      <p>Є ризик шахрайства з боку недобросовісних авторів проекту, які можуть «прикриватися» краудфандинговою платформою для збору коштів під фейковий проект. В такому випадку на початковому етапі складно визначити, що це шахрайство, і не вкладати кошти в такий псевдопроект. Також не захищені спонсори і автори проекту від махінацій самого краудфандінгового майданчика, який в разі різкого припинення роботи залишає їх без механізму проведення розрахунків за укладеними через такий майданчик договорами.</p>
      <p><b>Одним з головних недоліків також є відсутність законодавчої бази.</b> Введення в правове поле базових понять в сфері краудфандінга дозволить використовувати його потенціал в повному обсязі.</p>
      <p>Так, експерт Олександр Сорока, засновник професійної мережі для учасників венчурного ринку Startup. Network, вважає розробку та прийняття такого законодавства вельми необхідним. Адже це відкриє нові можливості для бізнесу:</p>
      <p>— Існуючі краудфандингові майданчики за відсутності належного законодавства в Україні змушені будувати свої юридичні моделі в рамках загальних норм законодавства, — каже Олександр Сорока. — Це призводить до додаткових витрат і хиткої правової позиції платформи. Водночас відсутність належного регулювання, яке могло б забезпечити необхідний рівень безпеки всіх зацікавлених сторін, створює високий рівень недовіри до краудфандингу як з боку потенційних донаторов, так і з боку стартапу. Останній, своєю чергою, втрачає можливість залучення додаткових фінансових ресурсів і переїздить до інших країн в пошуках фінансування на прозорих умовах.</p>
      <aside>Перелік стартапів, які могли б розвиватися в Україні, але через відсутність чіткої законодавчої бази тут їх немає, зростає щороку. Це й інноваційні гаджети, й інтерактивні рюкзаки, ба навіть творчі продукти</aside>
      <p>Список стартапів, які могли б відбутися в Україні, але через відсутність чіткої законодавчої бази так тут і не відбуваються, зростає з кожним роком. Це й інноваційні гаджети, й інтерактивні рюкзаки, ба навіть творчі продукти. Все, що не змогла забезпечити авторам таких проектів Україна, просто «переїхало» до інших країн. А «народна любов», виражена в донейтах на краудфандингових платформах, довела неабиякий попит на продукцію таких стартапів.</p>
      <p>Водночас варто зазначити, що існуючі українські платформи не заборонені і можуть функціонувати. <b>Але є низка юридичних нюансів, які можна трактувати по-різному.</b> Наприклад, факт транзиту зібраних коштів через банківський рахунок краудфандингової платформи за всіма ознаками підпадає під поняття фінансової послуги. Тому необхідно усунути неоднозначність трактувань на рівні закону і чітко визначити, до якого виду належить така діяльність.</p>
      <p>Для вирішення однієї з головних проблем розвитку краудфандингу в Україні — прийняття законодавчої бази для цього виду бізнесу — створено робочу групу, куди входять представники органів виконавчої влади, експерти ринку краудфандингу, засновники платформ, юристи. Група, вивчаючи досвід розвинених країн, розробляє концепцію регулювання краудфандингу в Україні з урахуванням особливостей національного законодавства та його обмежень. Також групою підготовлено проект спеціального закону, що регулює основні поняття і процеси в сфері краудфандингу.</p>
      <p>Підсумовуючи, варто зазначити, що <b>ринок краудфандингу в Україні дуже перспективний.</b> Але для подальшого активного розвитку життєво необхідне законодавче поле. З одного боку, воно скерує діяльність краудфандингових платформ у певну правову площину, а з іншого — не обтяжить гравців ринку зайвим регулюванням, ліцензіями, вимогами і не перешкоджатиме його розвиткові.</p>
      <p>Також необхідно зауважити, що прийняття закону — це важливий, проте тільки перший крок у розвитку краудфандингу. Надалі потрібно популяризувати його шляхом розвитку інфраструктури підтримки стартапів загалом.</p>
    </article>
  </body>
</html>