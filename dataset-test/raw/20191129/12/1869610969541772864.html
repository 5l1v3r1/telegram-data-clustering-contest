<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/bucurestiul-gazduieste-tragerea-la-sorti-a-grupelor-euro-2020-care-sunt-zonele-cu-restrictii-de-trafic-18631004"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T12:09:00+00:00"/>
    <meta property="og:title" content="Bucureştiul găzduieşte tragerea la sorţi a grupelor EURO 2020. Care sunt zonele cu restricţii de trafic"/>
    <meta property="og:description" content="Bucureştiul găzduieşte tragerea la sorţi a grupelor EURO 2020, astfel că de vineri până duminică traficul rutier va fi restricţionat."/>
  </head>
  <body>
    <article>
      <h1>Bucureştiul găzduieşte tragerea la sorţi a grupelor EURO 2020. Care sunt zonele cu restricţii de trafic</h1>
      <h2>Bucureştiul găzduieşte tragerea la sorţi a grupelor EURO 2020, astfel că de vineri până duminică traficul rutier va fi restricţionat.</h2>
      <address><time datetime="2019-11-29T12:09:00+00:00">29 Nov 2019, 12:09</time> by <a rel="author" href="https://www.mediafax.ro/autor/departamentul-social-mediafax" target="_blank">Departamentul Social</a></address>
      <p>Pentru tragerea la sorţi a grupelor EURO 2020, eveniment ce va avea loc în Capitală, se vor institui mai multe restricţii de trafic.</p>
      <p>Astfel, vineri, 29 noiembrie, pe banda I de circulaţie de pe Calea Victoria, segmentul cuprins între Str. George Enescu până la Str. Ştirbei Vodă se va circula cu restricţii. La fel duminică, în data de 1 decembrie, pe banda I de circulaţie de pe Calea Victoria, segmentul cuprins între Str. General H.M. Berthelot până la Str. Ştirbei Vodă. De asemeena, tot în 1 decembrie vor fi restricţii pe banda I de circulaţie de pe Calea Dorobanţi, segmentul cuprins între Bd. Dacia şi Piaţa Lahovari, în faţa hotelului Sheraton.</p>
      <p>În zilele de 29 noiembrie şi 30 noiembrie, vor fi rezervate locuri pentru autoturisme în parcarea publică de la Romexpo.</p>
      <p>Organizatorii solicită şoferilor să circule cu prudenţă şi să respecte semnalele poliţiştilor rutieri.</p>
      <p>Pietonii au obligaţia să circule numai pe trotuare, traversarea străzii să o facă pe la locurile semnalizate şi marcate corespunzător ori la culoarea verde a semaforului electric şi numai după ce sunt siguri că intenţia lor de traversare a fost observată de către şoferi.</p>
      <p>
        <b>Casillas şi Totti, printre ambasadorii prezenţi la tragerea la sorţi a EURO 2020, de la Bucureşti</b>
      </p>
      <p>Federaţia Română de Fotbal a anunţat, vineri, că 11 ambasadori UEFA vor participa la tragerea la sorţi pentru EURO 2020, care va avea loc sâmbătă, în Bucureşti, la Romexpo. Printre aceste nume se află Iker Casillas, Francesco Totti, Philipp Lahm sau Ruud Gullit.<br/><br/>În cadrul unui eveniment special ce a avut loc vineri dimineaţă la Casa Fotbalului, Martin Kallen, CEO UEFA Events, a anunţat numele importante din fotbalul european care vor participa la tragerea la sorţi şi vor fi implicaţi în extragere.</p>
      <p>Alături de Giorgio Marchetti, directorul de competiţii UEFA, vor mai participa ambasadorii UEFA Iker Casillas (Spania), Philipp Lahm (Germania), John Sivebæk (Danemarca), Ricardo Carvalho (Portugalia), Marcel Desailly (Franţa), Theodoros Zagorakis (Grecia), João Mário (Portugalia), Karel Poborsky (Cehia), Ruud Gullit (Olanda), Andrey Arshavin (Rusia) şi Francesco Totti (Italia).</p>
      <p>Toate cele 12 gazde EURO 2020 au fost repartizate dinainte în grupe. Dacă trece de Islanda, în semifinalele barajului, şi apoi de câştigătoarea dintre Bulgaria şi Ungaria, România se va afla în grupa C, la fel ca şi o altă ţară gazdă – Olanda. De asemenea, Ucraina va fi repartizată în aceeaşi grupă.</p>
      <p>Urnele s-au realizat pe baza performanţei din grupele preliminare EURO 2020.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>