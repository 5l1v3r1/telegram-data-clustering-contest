<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/protesti-v-gruziyi-u-centri-tbilisi-zatrimano-kilkoh-lideriv-opoziciyi-331319_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T12:13:00+00:00"/>
    <meta property="og:title" content="Протести в Грузії: у центрі Тбілісі затримано кількох лідерів опозиції"/>
    <meta property="og:description" content="Як було відомо, сьогодні лідери опозиції і громадські активісти планували пікетувати парламент, однак члени парламентської більшості прийшли на роботу за три години до початку засідання законодавчого органу."/>
  </head>
  <body>
    <article>
      <h1>Протести в Грузії: у центрі Тбілісі затримано кількох лідерів опозиції</h1>
      <h2>Як було відомо, сьогодні лідери опозиції і громадські активісти планували пікетувати парламент, однак члени парламентської більшості прийшли на роботу за три години до початку засідання законодавчого органу.</h2>
      <address>
        <time datetime="2019-11-29T12:13:00+00:00">29 Nov 2019, 12:13</time>
      </address>
      <p>У п'ятницю, 29 листопада, <a href="https://dt.ua/WORLD/protesti-v-gruziyi-proti-protestuvalnikiv-zastosuvali-vodometi-i-slozoginniy-gaz-330910_.html"><b>поліція в Тбілісі затримала ексмера міста Гігі Угулаву </b></a>і ще кількох лідерів опозиційної партії "Європейська Грузія" під час протестної акції, повідомляє <a href="https://www.newsgeorgia.ge/smi-gigi-ugulava-zaderzhan-na-protestnoj-aktsii-v-tbilisi/">Новини-Грузії</a>.</p>
      <p>"Колишній мер Тбілісі Гігі Угулава та ще кілька лідерів опозиційної партії "Європейська Грузія" були затримані під час протестної акції біля Національної парламентської бібліотеки в центрі Тбілісі", - йдеться в повідомленні.</p>
      <p>Наголошується, що сьогодні лідери опозиції і громадські активісти планували пікетувати парламент, однак члени парламентської більшості прийшли на роботу за три години до початку засідання законодавчого органу.</p>
      <p>Через несподівані зміни графіка депутатів правлячої партії "Грузинська мрія", протестувальники вирішили провести пікет біля Національної бібліотеки, яка знаходиться приблизно в 300 метрах від парламенту.</p>
      <p>Учасники акції намагалися підсунути кордон, щоб підійти ближче до входу в бібліотеку. Саме в цей момент поліцейські затримали Гігі Угулава. Крім Угулава поліція вивела з акції депутатів парламенту від "Європейської Грузії" Георгія Канделакі і Іраклія Абесадзе, а також кількох активістів. Всіх їх посадили в патрульні машини і відвезли в невідомому напрямку.</p>
      <p>Нагадаємо, 28 листопада, <b><a href="https://zn.ua/WORLD/protesty-v-gruzii-protiv-protestuyuschih-primenili-vodomety-i-slezotochivyy-gaz-337324_.html">біля будівлі парламенту Грузії в центрі Тбілісі </a></b>з'явився металевий паркан, аби протестувальники не змогли наблизитися до воріт держустанови.</p>
      <p>Нагадаємо, 26 листопада, <a href="https://dt.ua/WORLD/protesti-v-gruziyi-proti-protestuvalnikiv-zastosuvali-vodometi-i-slozoginniy-gaz-330910_.html"><b>сили спеціального призначення МВС Грузії розігнали протестувальників,</b></a> які заблокували входи до парламенту в Тбілісі.</p>
      <p>25 листопада, <a href="https://dt.ua/WORLD/protesti-v-gruziyi-zitknennya-u-ofisiv-mazhoritarnih-deputativ-330518_.html"><b>генеральний секретар партії "Грузинська мрія" і мер Тбілісі Каха Каладзе </b></a>заявив про те, що вибори 2020 року пройдуть за змішаною системою незважаючи на вимоги протестувальників провести їх за пропорційною.</p>
      <p>14 листопада на проспекті Руставелі під парламентом Грузії почалися протести, оскільки парламент провалив голосування за зміну виборчої системи. Головні вимоги учасників акцій - це проведення парламентських виборів за пропорційною системою, а також відставка уряду і зміна нинішнього складу ЦВК.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>