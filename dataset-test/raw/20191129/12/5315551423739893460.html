<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/uccide-la-moglie-a-colpi-di-pietra-e-pugni-poi-chiama-il-118-fermato-dai-carabinieri_it_5de10a8ce4b0d50f32a09aef?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-11-29T12:17:09+00:00"/>
    <meta property="og:title" content="Uccide la moglie a colpi di pietra e pugni, poi chiama il 118: fermato dai carabinieri"/>
    <meta property="og:description" content="Omicidio a Torino di Sangro, in provincia di Chieti"/>
  </head>
  <body>
    <article>
      <h1>Uccide la moglie a colpi di pietra e pugni, poi chiama il 118: fermato dai carabinieri</h1>
      <h2>Omicidio a Torino di Sangro, in provincia di Chieti</h2>
      <address><time datetime="2019-11-29T12:17:09+00:00">29 Nov 2019, 12:17</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5de10c0b2500005723d2e9f3.jpeg?cache=p6OTV5kROx&amp;ops=crop_0_1380_3426_2547,scalefit_630_noupscale"/>
        <figcaption>AlexLinch via Getty Images</figcaption>
      </figure>
      <p>Omicidio a Torino di Sangro dove un uomo ha ucciso la moglie, sembra al culmine di una lite. L’uomo è stato fermato. Sul posto i Carabinieri della Compagnia di Ortona (Chieti) coordinati dal maggiore Roberto Ragucci. L’indagine è coordinata dalla Procura di Vasto (Chieti).</p>
      <p>Marito e moglie erano in auto quando è cominciata la lite, lungo una strada di campagna che dalla loro casa conduce al paese, poco distante. In base a una prima ricostruzione dei fatti, la macchina si è fermata, la donna, Luisa Ciarelli, 65 anni, è scesa per fuggire, ma il marito, Domenico Giannicchi, 67enne, l’ha rincorsa, per poi colpirla ripetutamente con una grossa pietra o un bastone, fino a lasciarla esanime tra gli alberi. Quando lui si è reso conto di quello che aveva fatto ha chiamato il 118, dicendo di avere colpito la moglie; sono arrivati i carabinieri della locale stazione coordinati dal comandante, luogotenente Michele Cefaratti, al quale l’uomo ha sommariamente riferito l’accaduto, prima di essere accompagnato in caserma dove è attualmente in custodia.<br/>Tra i primi a giungere sul posto il sindaco di Torino di Sangro, Nino Di Fonso, “Siamo sgomenti”, ha detto.<br/><br/>“Stiamo raccogliendo elementi utili per ricostruire la vicenda - dice il comandante della Compagnia di Ortona (Chieti), Roberto Ragucci - in attesa dell’arrivo del medico legale anche per capire la dinamica dell’omicidio”. Le indagini sono coordinate da Gabriella De Lucia, sostituto procuratore della Repubblica presso il Tribunale di Vasto (Chieti). Per i rilievi scientifici e per capire quale oggetto sia stato usato come arma sono al lavoro i Carabinieri del Ris.</p>
      <ul>
        <li>HuffPost</li>
      </ul>
    </article>
  </body>
</html>