<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/sulle-etichette-alimentari-litalia-svela-il-bluff-dei-francesi_it_5de0f3cae4b00149f72d4f94"/>
    <meta property="og:site_name" content="L'HuffPost"/>
    <meta property="article:published_time" content="2019-11-29T12:01:47+00:00"/>
    <meta property="og:title" content="Sulle etichette alimentari l’Italia svela il bluff dei francesi"/>
    <meta property="og:description" content="Sì alla soda dietetica, no al latte fresco intero. Luce verde all’olio di semi di colza, ma alt all’olio extravergine di oliva. Non è la scena di un film di fantascienza dist..."/>
  </head>
  <body>
    <article>
      <h1>Sulle etichette alimentari l’Italia svela il bluff dei francesi</h1>
      <address><time datetime="2019-11-29T12:01:47+00:00">29 Nov 2019, 12:01</time> by <a rel="author" href="https://www.huffingtonpost.it/author/ivano-vacondio" target="_blank">Ivano Vacondio</a></address>
      <figure>
        <img src="https://img.huffingtonpost.com/asset/5de0f7242500005827d2e9c9.jpeg?cache=de7yAC16Pp&amp;ops=scalefit_630_noupscale"/>
        <figcaption>asiandelight via Getty Images</figcaption>
      </figure>
      <p>Sì alla soda dietetica, no al latte fresco intero. Luce verde all’olio di semi di colza, ma alt all’olio extravergine di oliva. Non è la scena di un film di fantascienza distopica: sono alcuni degli effetti distorsivi dell’utilizzo delle cosiddette “etichette a semaforo” applicate sui prodotti alimentari in base ad arbitrari criteri di salubrità, in genere connessi al livello di sali, zuccheri e grassi presenti nel singolo alimento. Meccanismi concepiti come misura per <a href="https://www.huffingtonpost.it/news/obesita/">contrastare l’obesità</a> e le malattie derivanti dalla malnutrizione che, a partire dal 2013, sono stati introdotti prima nel Regno Unito, poi in Equador e quindi in Cile e che oggi, su impulso soprattutto della Francia, potrebbero trovare spazio nell’Unione Europea.</p>
      <p>Ma se questa doveva essere una battaglia contro il fenomeno dell’obesità, a essere magrissimi sono stati i risultati. Le <a href="https://www.oecd.org/development/the-heavy-burden-of-obesity-67450d67-en.htm">statistiche dell’Ocse</a> testimoniano come non solo non siano stati compiuti progressi in America Latina o nel Regno Unito, ma in certi casi la situazione sia peggiorata: in Cile, ad esempio, nel 2015 il tasso di obesità era del 25,1%, per poi attestarsi al 34,4% nel giro di un paio d’anni.</p>
      <p>Il problema ci riguarda da vicino. Nel 2017 la Francia ha presentato il <a href="http://www.ansa.it/canale_terraegusto/notizie/cibo_e_salute/2019/06/26/nestle-adottera-presto-etichetta-a-semaforo-nutriscore_f9037e45-2184-4ff6-986e-b21749d57ea6.html">Nutriscore</a>, un nuovo sistema di etichettatura basato su cinque colori associati a cinque lettere, dal verde al rosso e dalla A alla E, che afferma di essere in grado di effettuare una valutazione complessiva di un prodotto con un unico codice.</p>
      <p>Il Nutriscore si basa però su criteri privi di evidenza scientifica, come sottolineato anche dall’Efsa, l’<a href="http://www.efsa.europa.eu/">Autorità europea per la sicurezza alimentare</a>, che ha sottolineato anche la “difficoltà intrinseca nel cercare di applicare ai singoli prodotti alimentari raccomandazioni sull’assunzione di nutrienti stabilite per la dieta generale”. Il problema è proprio questo: non si fa riferimento alle quantità di cibo ingerito, né a quali altri alimenti venga associato, ma solo ai valori del singolo prodotto. Così congegnato, il meccanismo finisce per mettere sullo stesso piano alimenti molto diversi, a discapito delle eccellenze della dieta mediterranea, celebrata in tutto il mondo come la più sana, e di prodotti come il parmigiano, il prosciutto crudo o, appunto, l’olio extravergine di oliva, tutti classificati negativamente dal Nutriscore.</p>
      <p>Oltre all’evidente paradosso ingenerato in nome della salute pubblica, il danno per il Made in Italy alimentare sarebbe enorme. In America Latina all’inizio l’etichetta a semaforo è stata solo un’indicazione per i consumatori. Il secondo passaggio è stato quello di vietare la pubblicità sui prodotti col bollino rosso. E il terzo passaggio è stato quello di tassarli. Una demonizzazione priva di senso sulla quale Federalimentare da tempo ha dato l’allarme, contribuendo a far nascere un team di lavoro in grado di sviluppare un’alternativa credibile e convincente, una controproposta per un sistema di etichettatura nutrizionale fronte pacco armonizzato a livello europeo che preveda l’indicazione di tutti i valori espressi relativi alla singola porzione, ma nell’ambito della dieta che si è scelto di seguire.</p>
      <p>È stata chiamata “<a href="http://www.ansa.it/canale_terraegusto/notizie/istituzioni/2019/11/22/guerra-in-ueetichetta-a-batteria-sui-cibi-contro-semaforo_143b99ac-6b0b-4ed5-b37f-e3d09c46c9c7.html">etichetta a batteria</a>” per l’analogia grafica con l’icona, universalmente nota, che segnala la carica dei telefoni cellulari. Indica, sia attraverso dati sia attraverso la grafica, la quantità di calorie, zuccheri, sale, grassi e grassi saturi contenuti in una porzione di prodotto e in percentuale rispetto al fabbisogno quotidiano. Il consumatore avrà modo così di scegliere consapevolmente e comporre ogni giorno una dieta sana, varia ed equilibrata. La Batteria è il frutto di due anni di lavoro e del contributo di quattro ministeri (quello della Salute, quello degli Esteri, quello dell’Agricoltura e quello dello Sviluppo economico), che hanno portato avanti il progetto nonostante sia cambiata la compagine di governo.</p>
      <p>Alle basi scientifiche di questo sistema di etichette hanno lavorato l’Istituto superiore di Sanità, il Consiglio superiore dell’Agricoltura e il Crea. All’Università Luiss è stato commissionato lo studio sul campo: è stato interpellato un campione di famiglie italiane alle quali sono state sottoposte entrambe le etichette, il Nutriscore francese e la Batteria italiana. E nelle scorse settimane è arrivato il verdetto: le famiglie italiane si trovano indiscutibilmente meglio con la Batteria.</p>
      <p>Forte di questa conferma, il governo italiano, che ha già incassato l’appoggio di altri Paesi membri, consegnerà alla Commissione Ue una proposta ben più equilibrata e lungimirante di quella francese. Un confronto da vincere assolutamente. Ne va del futuro del Made in Italy e della dieta mediterranea.</p>
    </article>
  </body>
</html>