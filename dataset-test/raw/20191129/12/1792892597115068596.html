<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/cloud/49696/alibaba-plaatst-broncode-voor-eigen-machine-learning-algoritme-op-github/"/>
    <meta property="og:site_name" content="Techzine"/>
    <meta property="article:published_time" content="2019-11-29T12:45:00+00:00"/>
    <meta property="og:title" content="Alibaba plaatst broncode voor eigen machine learning-algoritme op Github"/>
    <meta property="og:description" content="Chinese cloudreus Alibaba deelt de broncode voor zijn Alink-platform op Github. Het bedrijf zet de machine learning-code zelf in voor onder andere productaanbevelingen online. Chinese cloudprovider Alibaba wil laten zien dat het de opensource-gemeenschap serieus neemt. Alibaba is naar eigen zeggen één van de tien grootste bijdragers aan de gemeenschap en dat wil het bedrijf […]"/>
  </head>
  <body>
    <article>
      <h1>Alibaba plaatst broncode voor eigen machine learning-algoritme op Github</h1>
      <address><time datetime="2019-11-29T12:45:00+00:00">29 Nov 2019, 12:45</time> by <a rel="author">Michaël Aussems</a></address>
      <p>
        <b>Chinese cloudreus Alibaba deelt de broncode voor zijn Alink-platform op Github. Het bedrijf zet de machine learning-code zelf in voor onder andere productaanbevelingen online.</b>
      </p>
      <p>Chinese cloudprovider Alibaba wil laten zien dat het de opensource-gemeenschap serieus neemt. Alibaba is naar eigen zeggen één van de tien grootste bijdragers aan de gemeenschap en dat wil het bedrijf nog eens in de verf zetten. Daarom plaatst het ‘core’-onderdelen van de machine learning-code achter het Alink-platform online <a href="https://github.com/alibaba/alink">op Github</a>. Dat dient om zaken als productaanbevelingen te ondersteunen met slimme algoritmes.</p>
      <h3>Zelf ontwikkelen</h3>
      <p>Het is de bedoeling dat ontwikkelaars zelf aan de slag kunnen gaan met de code. Alibaba ziet hen de gedeelde bibliotheken gebruiken om bijvoorbeeld voorspellende algoritmes of foutdetectiesystemen te bouwen. Alink is gebaseerd op Flink en ondersteunt naast Alibaba heel wat andere data-opslagplatformen zoals HBase en HDFS. De cloudreus laat nog optekenen als strategie zo snel mogelijk te willen terugkoppelen naar de opensourcegemeenschap. Daar moet deze zet een illustratie van zijn.</p>
      <p>Alibaba gebruikt Alink zelf ter ondersteuning van zijn Tmall-marktplaats. Het systeem zou de clickthrough-rate bij klanten met vier procent de lucht in hebben geduwd. Hoe populair de Alibaba-code bij ons zal zijn, valt af te wachten. Hoewel de cloudprovider op het vlak van schaal een wereldspeler is, kijken bedrijven bij ons toch vooral naar Westerse alternatieven zoals marktleider AWS, Microsoft Azure en het Google Cloud Platform.</p>
    </article>
  </body>
</html>