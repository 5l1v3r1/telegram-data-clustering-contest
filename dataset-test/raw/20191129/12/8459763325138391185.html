<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/170112/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-29T12:53:28+00:00"/>
    <meta property="og:title" content="کالدرون: برخی بازیکنان از بازی نکردن ناراحت هستند/ به علیپور نیاز داریم"/>
    <meta property="og:description" content="سرمربی تیم فوتبال پرسپولیس می‌گوید اینکه برخی از بازیکنانش به خاطر قرار نگرفتن در ترکیب ناراحت هستند، طبیعی است."/>
  </head>
  <body>
    <article>
      <h1>کالدرون: برخی بازیکنان از بازی نکردن ناراحت هستند/ به علیپور نیاز داریم</h1>
      <h2>سرمربی تیم فوتبال پرسپولیس می‌گوید اینکه برخی از بازیکنانش به خاطر قرار نگرفتن در ترکیب ناراحت هستند، طبیعی است.</h2>
      <address>
        <time datetime="2019-11-29T12:53:28+00:00">29 Nov 2019, 12:53</time>
      </address>
      <p>به گزارش<b> ستاره ها</b> و به نقل از ایسنا، گابریل کالدرون، سرمربی تیم فوتبال پرسپولیس در نشست خبری پیش از دیدار با نساجی اظهار کرد: این بازی هم مثل بازی‌های قبل خیلی بسته و سخت خواهد بود. ما باید سه امتیاز را به دست بیاوریم. بازیکنان هم این را می‌دانند. بازیکنان با روحیه خیلی بالایی کار می‌کنند و می‌دانم که تمام توانشان را در این بازی می‌گذارند.<br/>او درباره شایعه‌ای که این روزها درباره احتمال کم کاری برخی بازیکنان تیمش مطرح شده بود توضیح داد: بازیکنانی که در زمین هستند که همیشه با تمام توان بازی می‌کنند. آن‌ها روحیه و رفتار فوق‌العاده‌ای دارند که باید به آن‌ها تبریک بگوییم. ممکن است بازیکنانی که بازی نمی‌کنند از این شرایط نارارحت باشند. مسلما بازیکنانی هستند که بازی نمی‌کنند و از این شرایط ناراحت هستند و این عادی است. این‌جا اولویت با باشگاه است. همه بازیکنان مهم هستند چون ما یک رقابت طولانی داریم.<br/>کالدرون اضافه کرد: من بازی‌های دوستانه زیادی قبل از فصل در نظر گرفتم و همه بازی کردند. هر وقت که فرصتی داشته باشند باید خوشان را نشان دهند. اکثر بازیکنان فوق‌العاده هستند. حتی زمانی هم که دریافتی مالی نداشتند با تمام وجود تلاش کردند. آن‌ها طرفداران را دوست دارند و مبارزه برای تیم از همه چیز مهم‌تر است.<br/>سرمربی پرسپولیس درباره تمرینات تیمش هم بیان کرد: امروز به خاطر آلودگی هوا مجبور شدیم زمین تمرین را عوض و در چمن مصنوعی تمرین کنیم. دیروز همه چیز عادی بود.<br/>او درباره فسخ قرارداد جونیور، مهاجم برزیلی سابق تیمش و همچنین جذب جایگزین برای او هم اظهار کرد: چند بازیکن را مدنظر دارم تا در نیم فصل آن‌ها را جذب کنیم. دیگر جای اشتباه نداریم چون لیگ قهرمانان آسیا هم شروع می‌شود. نیاز به یک مهاجم خارجی گلزن داریم. با تمام دقت به دنبال بازیکن هستیم چون دیگر فرصت اشتباه نداریم.<br/>کالدرون در پاسخ به این پرسش که آیا لیست ورودی و خروجی به مدیرعامل باشگاه داده است یا خیر، گفت: لیست خروجی را آماده نکرده‌ایم و باشگاه هم هنوز چنین لیستی نداده است. باید ببینیم چه بازیکنانی را می‌توانیم جذب کنیم. بعد از رفتن جونیور یک جای خالی داریم و باید ببینیم می‌توانیم بازیکن خارجی دیگری جذب کنیم. باید فکر کنیم که چگونه می‌توانیم در لیست جایی خالی کنیم.<br/>او درباره بشار رسن هم اظهار کرد: او بعد از بازی در جام حذفی به ما پیوست. فردا متوجه می‌شویم که بازی می‌کند یا خیر. برنامه این بود که از اول بازی نکند. اگر بازیکن مصدوم داشته باشیم مسلما رسن گزینه اول است.<br/>سرمربی پرسپولیس درباره دریافتی‌اش از باشگاه هم توضیح داد: همین چند روز پیش درصدی از قرارداد من را پرداخت کردند. این درصدی جزئی بود و فکر می‌کنم هفته آینده نیز بخشی از قرارداد پرداخت می‌شود.<br/>کالدرون درباره علیپور هم گفت: او بازیکنی جوان است و باید احیا شود. تمام تلاش‌مان را ی‌کنیم او در بهترین شرایط احیا کنیم. تیم به او نیاز دارد. به خاطر همین در بازی جام حذفی به او استراحت دادیم تا استرسش کمتر شود.<br/>او درباره اینکه تیمش هنوز شکل مناسبی پیدا نکرده و از او و بازیکنانش انتقاداتی صورت گرفته، بیان کرد: این بحثی را که یک مربی ممکن است هفته بعد در تیمش باشد یا نباشد، خبرنگاران مطرح می‌کنند. من به همه صحبت‌ها احترام می‌گذارم و قوانین حرفه‌ای فوتبال را می‌دانم. مسلما مربی مسئول اول همه اتفاقات است ولی آنالیز و نظرهایی که داده می‌شود باید با واقعیت هم‌خوانی داشته باشند. در دو بازی قبلی ۳۶ شوت زدیم. هیچ تیمی این‌جا نمی‌تواند ۱۹ ضربه بزند. فرق تیم ما با تیم‌های دیگر این است که آن‌ها شوت‌های کمتر ولی گل‌های بیشتری می‌زنند. به نظر من وقتی تیم این همه موقعیت ایجاد می‌کند یعنی خوب بازی می‌کند ولی هنوز به چیزی که مد نظر من است نرسیده‌ایم. این‌جا یک باشگاه بزرگ است و توقعات هم بزرگ هستند. وقتی بدون بازیکن خارجی و مهاجم گلزن باز می‌کنیم باید توقعات کمتر باشند. همیشه توقعاتی وجود دارد. من می‌دانم که اگر چند بازیکن خوب داشتم و به گل می‌رسید مسلما تیم بهتر می‌شد. بازیکنان ایرانی‌ای که داریم واقعا خوب هستند. این تیم با بازیکن خارجی گلزن می‌تواند در لیگ با همه تیم‌ها مقابله کند. در آسیا هم می‌توانیم عملکرد خوبی داشته باشیم.<br/>کالدرون در پاسخ به این پرسش که چرا با این وضعیت از بشار رسن، بازیکن خارجی تیمش استفاده نمی‌کند هم، گفت: او شانه‌اش مصدوم بود. از شما می‌خواهم وقتی حرف می‌کنید کمی فکر کنید. او را احیا کردیم و بعد از خوب شدن برابر شهر خودرو ۸۰ دقیقه بازی کرد و به تیم ملی عراق رفت. دفعه اول دیر برگشت و این بار هم یر آمد. الان چهار روز است که برگشته. این تقصیر من است که رسن دیر برگشته است؟ او مشکل پاسپورت داشته است. رسن وقت کمی با ما بوده است. موضوع جونیور هم تمام شده است.<br/><br/> </p>
    </article>
  </body>
</html>