<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014723/%D8%B9%D8%A8%D8%AF%D8%A7%D9%84%D8%B7%DB%8C%D9%81-%D9%BE%D8%AF%D8%B1%D8%A7%D9%85-%D8%AD%D8%B6%D9%88%D8%B1-%D9%85%D8%A7%D9%84%DA%A9%D8%A7%D9%86%D9%87-%D8%AA%D8%B1%D8%A7%D9%85%D9%BE-%D8%AF%D8%B1-%D8%A8%DA%AF%D8%B1%D8%A7%D9%85-%D8%AA%D8%AD%D9%82%DB%8C%D8%B1-%D9%85%D8%B1%D8%AF%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T12:13:58+00:00"/>
    <meta property="og:title" content="«عبدالطیف پدرام»: حضور «مالکانه» ترامپ در «بگرام» تحقیر مردم افغانستان بود"/>
    <meta property="og:description" content="نامزد ریاست جمهوری افغانستان با اشاره به سفر رئیس جمهور آمریکا به کشورش گفت که حضور مالکانه ترامپ در پایگاه بگرام تحقیر مردم بود."/>
  </head>
  <body>
    <article>
      <h1>«عبدالطیف پدرام»: حضور «مالکانه» ترامپ در «بگرام» تحقیر مردم افغانستان بود</h1>
      <address>
        <time datetime="2019-11-29T12:13:58+00:00">29 Nov 2019, 12:13</time>
      </address>
      <p>
        <i>نامزد ریاست جمهوری افغانستان با اشاره به سفر رئیس جمهور آمریکا به کشورش گفت که حضور مالکانه ترامپ در پایگاه بگرام تحقیر مردم بود.</i>
      </p>
      <p>به گزارش مشرق، «عبدالطیف پدرام» نامزد ریاست جمهوری افغانستان در واکنش به سفر «دونالد ترامپ» رئیس جمهور آمریکا به پایگاه بگرام در شمال کابل گفت که این حضور تحقیر مردم افغانستان بود.</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1014693/%D8%A7%D9%88%D8%AC-%D8%AD%D9%82%D8%A7%D8%B1%D8%AA-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%B1%D8%A7-%D8%AF%D8%B1-%D8%A7%DB%8C%D9%86-%D8%AA%D8%B5%D9%88%DB%8C%D8%B1-%D9%BE%DB%8C%D8%AF%D8%A7-%DA%A9%D9%86%DB%8C%D8%AF-%D8%B9%DA%A9%D8%B3">اوج حقارت؛ رئیس جمهور افغانستان را در این تصویر پیدا کنید! +عکس<br/></a>
        </b>
        <b>
          <a href="https://www.mashreghnews.ir/news/1014691/%D9%BE%D8%AF%D8%B1%D8%AE%D9%88%D8%A7%D9%86%D8%AF%D9%87-%D8%A7%DB%8C-%DB%8C%D8%A7-%D8%A7%D9%84%DA%A9%D8%A7%D9%BE%D9%88%D9%86">پدرخوانده‌ای یا الکاپون؟</a>
        </b>
      </blockquote>
      <p>وی در فیسبوکش نوشت: «با آن چه که در بگرام اتفاق افتاد آیا هنوز می‌توان از آزادی و استقلال و سربلندی یک مردم سخن گفت؟».</p>
      <p>پدرام افزود: ترامپ به عنوان صاحب این سرزمین به اشرف غنی دستور می‌داد که در بین سربازان آمریکا و پشت سرش حضور داشته باشد.</p>
      <p>رهبر حزب کنگره ملی افغانستان خاطرنشان کرد: «ترامپ از سر آگاهی توهین کرد و به جهان نشان داد که سران حکومت کنونی افغانستان دلقک‌های کوچکی بیش نیستند».</p>
      <p>وی با اشاره به برخورد آمرانه ترامپ تاکید کرد که برای یک کشور در بند هیچ چیزی مهمتر از مبارزه برای حفظ استقلال نیست. ما باید بیش از هر چیزی برای آزادی سرزمین خودمان کمر همت ببندیم و دست اشغالگران را کوتاه کنیم.</p>
      <p>دونالد ترامپ رئیس‌جمهور آمریکا شامگاه پنج‌شنبه در سفری غیرمنتظره وارد افغانستان شد.</p>
      <p>منابع آمریکایی گزارش دادند در سفر بیش از دو ساعته ترامپ به خبرنگاران دستور داده شده بود که برای حفظ امنیت، این سفر را مخفی نگاه دارند.</p>
      <p>ترامپ که ادعا می‌شود به‌منظور دیدار با نظامیان آمریکایی در افغانستان به مناسبت «روز شکرگزاری» به افغانستان سفر کرده بود، بیش از دو ماه قبل از این سفر به‌طور ناگهانی مذاکرات صلح با طالبان را متوقف کرد.</p>
      <p>منبع: تسنیم</p>
    </article>
  </body>
</html>