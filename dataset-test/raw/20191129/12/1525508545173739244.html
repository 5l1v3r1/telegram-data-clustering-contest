<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783921/%D8%A7%D8%B4%DA%A9%D8%A7%D9%84-%D8%B9%D9%85%D8%AF%D9%87-%D8%AF%D8%B1-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AF%D9%88%D9%84%D8%AA-%D9%86%D8%B8%D8%A7%D8%B1%D8%AA-%DA%A9%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T12:02:10+00:00"/>
    <meta property="og:title" content="امام جمعه بروجرد مطرح کرد: اشکال عمده در اجرای طرح افزایش قیمت بنزین/ دولت نظارت کند"/>
    <meta property="og:description" content="بروجرد- امام‌جمعه بروجرد با تاکید بر اشکال در نحوه اجرای طرح اصلاح قیمت بنزین گفت: دولت باید نظارت‌های خود را افزایش دهد."/>
  </head>
  <body>
    <article>
      <h1>امام جمعه بروجرد مطرح کرد: اشکال عمده در اجرای طرح افزایش قیمت بنزین/ دولت نظارت کند</h1>
      <address>
        <time datetime="2019-11-29T12:02:10+00:00">29 Nov 2019, 12:02</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام سید علی حسینی در خطبه های این هفته نماز جمعه بروجرد در مصلی امام خمینی(ره) شهرستان با اشاره به سالروز شهادت مجید شهریاری دانشمند شهید هسته ای اظهار داشت: در همه مجامع بین المللی و مردمی برای دانشمندان احترام و ارزش قائل هستند و آنها را ترور نمی کنند اما دولت آمریکا و رژیم صهیونیستی چون چشم دیدن دانشمند علمی را ندارند خبیث گونه مجید شهریاری را ترور کرده و به شهادت می رسانند برای اینکه نمی توانستند فعالیت های علمی این شهید را ببینند.</p>
      <p>وی همچنین با اشاره به روز جهانی فلسطین ادامه داد: فلسطین دیگر آن فلسطین چهل سال پیش نیست و امروز به یک قدرت تبدیل شده است به گونه ای که مردم فلسطین تهدیدی برای رژیم صهیونیستی هستند.</p>
      <p>امام جمعه بروجرد ادامه داد: توطئه عمیق علیه جبهه انقلاب انواع مختلفی دارد که یک نوع آن، همین اغتشاشات اخیر در ایران و عراق بود که اتفاق افتاد و در دیگر کشورها هم ممکن است رخ دهد.</p>
      <p>حجت الاسلام حسینی با بیان اینکه طرح افزایش قیمت بنزین در کشور هوشمندانه نبود، خاظر نشان کرد: قیمت بنزین باید در طول چند سال افژایش پیدا می کرد به کسی هم فشار نمی آمد نه اینکه یکدفعه سه برابر گران شود آن هم محرمانه بدون اینکه مردم، مراجع تقلید و یا مقام معظم رهبری از آن خبر داشته باشند و این رویه هوشمندانه نبود.</p>
      <p>وی افزود: اعلام ناگهانی این طرح شوکی بر مردم و جامعه وارد کرد که این اشکالی عمده بر اجرای طرح افزایش قیمت بنزین است.</p>
      <p>امام جمعه بروجرد گفت: مسئول دفتر ریاست جمهور گفته که محرمانه بوده است، مگر مردم نامحرم هستند چرا ضد انقلابیون باید خبر داشته باشند.</p>
      <p>وی خطاب به مسئولین تاکید کرد: چرا نمی توانیم شبکه ملی اینترنت داخلی راه اندازی کنیم و مانند کشورهای چین، روسیه، آلمان و ... شبکه ملی داشته باشیم و از آمریکا اینترنت نخریم.</p>
      <p>امام جمعه بروجرد افزود: دولت باید همت کند و شبکه اینترنتی ملی راه اندازی کند و این شدنی است چرا که مدیریت اینترنت ایران در حال حاضر دست دشمن است آنها توانستند اغتشاشگران را علیه نظام و مردم ایران بسیج کنند، مراکز حساس را تحت کنترل درآوردند اما نتوانستند کاری از پیش ببرند.</p>
      <p>حجت الاسلام حسینی ادامه داد: مقام معظم رهبری هم برای اینکه ارکان نظام را حفظ کند، گفتند: «من از این طرح پشتیبانی می کنم»؛ چرا رئیس جمهور می گوید به شورای امنیت و سران قوا گفتم بروید اجرا کنید من هم اطلاع نداشتم. مگر رئیس قوه مجریه نیستید پس چرا شانه خالی می کنید بیایید با شجاعت به مردم بگویید اشتباه کرده اید.</p>
      <p>وی تاکید کرد: باید دولت را حمایت کنیم تا ضد انقلاب سوء استفاده نکند و از دولت هم می خواهیم نظارت کنند قیمت ها افزایش پیدا نکند.</p>
      <p>امام جمعه بروجرد گفت: حمایت کنیم دولتی جوان، انقلابی و حزب الهی به روی کار بیاید تا بهتر به مردم خدمت کند.</p>
    </article>
  </body>
</html>