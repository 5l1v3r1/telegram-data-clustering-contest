<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/29/death-toll-iraq-at-least-411-iraq-s-top-shi-ite-cleric-condemns-attacks"/>
    <meta property="og:site_name" content="euronews"/>
    <meta property="article:published_time" content="2019-11-29T12:36:23+00:00"/>
    <meta property="og:title" content="درگیری‌های خونین در عراق؛ عادل عبدالمهدی از استعفای خود خبر داد"/>
    <meta property="og:description" content="معترضان عراقی می‌گویند تا «سقوط رژیم» و تغییر کامل طبقۀ سیاسی حاکم که به فساد و سرکوب معترضان متهم است، دست از اعتراض برنمی‌دارند."/>
  </head>
  <body>
    <article>
      <h1>درگیری‌های خونین در عراق؛ عادل عبدالمهدی از استعفای خود خبر داد</h1>
      <address><time datetime="2019-11-29T12:36:23+00:00">29 Nov 2019, 12:36</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/33/25/16/773x435_cmsv2_20110ab3-9644-52bd-ba27-cf4ed3f9c2e2-4332516.jpg"/>
      </figure>
      <p>عادل عبدالمهدی، نخست وزیر عراق روز جمعه اعلام کرد که استعفای خود را به پارلمان این کشور ارائه می کند.</p>
      <p>تصمیم نخست وزیر عراق یک روز پس درگیری های خونین در شهرهای ناصریه و بغداد اتخاذ می شود که دستکم ۴۵ کشته بر جای گذاشت. به دنبال اعلام این خبر معترضان در میدان تحریر بغداد به شادی و پایکوبی پرداختند.</p>
      <p>شمار قربانیان اعتراضات عراق که از روز اول اکتبر (۹ مهر) آغاز شده است، به دست‌کم ۴۱۱ نفر رسیده است. بخش قابل توجهی از معترضان کشته شده، غیرمسلح بودند و آمار به دست آمده پس از دریافت گزارش‌های پلیس و منابع پزشکی این کشور حاصل شده است.</p>
      <p>پس از سپری کردن پنج شنبه‌ای خونین در عراق بویژه در شهرهای بغداد و ناصریه، معترضان عراقی بار دیگر روز جمعه در شهرهای مختلف از جمله بغداد، نجف، دیوانیه، ناصریه و حله به خیابان‌ها آمدند.</p>
      <p>آنها همزمان با تشییع اجساد شماری از جان باختگان این اعتراضات، سرکوب شدید معترضان توسط نیروهای دولتی را محکوم و تهدید کردند که در صورت ادامۀ رفتار خشونت‌آمیز نیروهای حکومتی، کشور را به آشوب خواهند کشاند.</p>
      <p>معترضان تاکید کردند که تا «سقوط رژیم» و تغییر کامل طبقۀ سیاسی حاکم که به فساد و سرکوب معترضان متهم است، دست از اعتراض برنمی‌دارند.</p>
      <p>تنها در جریان اعترضات روز پنج‌شنبه ۲۸ نوامبر، دست‌کم ۴۶ نفر در جریان درگیری‌های شهر ناصریه در جنوب عراق کشته شدند. بنا بر اعلام منابع بیمارستانی ناصریه، این درگیری‌ها نزدیک به هزار زخمی نیز برجای گذاشته است و بسیاری از کشته شدگان این روز، به دلیل شدت جراحات در بیمارستانها جان باخته‌اند.</p>
      <p>سرکوب اعتراضات روز پنج‌شنبه بویژه پس از آن شدت گرفت که مردانی با لباس شخصی به معترضان حمله کرده و مرگ شمار قابل توجهی از آنها را باعث شدند.</p>
      <p>روز جمعه نیز تا زمان تهیه این خبر دست‌کم سه نفر بار دیگر در جریان اعتراضات شهر ناصریه کشته شدند.</p>
      <figure>
        <img src="https://static.euronews.com/articles/stories/04/33/19/42/606x404_cmsv2_6abe3dbc-b2ac-50e5-947c-6ad5dbb07cce-4331942.jpg"/>
        <figcaption>REUTERS/Alaa al-Marjani</figcaption>
      </figure>
      <h3>هشدار آیت‌الله سیستانی</h3>
      <p>در واکنش به این اعترضات، آیت‌الله سیستانی، روحانی برجستۀ شیعه در عراق روز جمعه استفاده از سلاح‌های مرگبار علیه معترضان را محکوم کرد و از معترضان نیز خواست تا از اقدام به خشونت و خرابکاری خودداری کنند.</p>
      <p>او دربارۀ وقوع چرخه دیگری از خشونت در کشور جنگ زده عراق هشدار داد.</p>
      <p>آیت‌الله سیستانی همچنین از پارلمان عراق خواست با توجه به پنج‌شنبۀ خونینی که در عراق رقم خورده است، رای اعتماد خود به دولت کنونی را پس بگیرند.</p>
      <p>نمایندۀ آیت‌الله سیستانی خطاب به شرکت کنندگان در نماز جمعۀ شهر کربلا گفت: «حمله به افرادی که دست به اعتراض مسالمت‌آمیز می‌زنند، ممنوع است... معترضان نباید اجازه دهند که تظاهرات مسالمت‌آمیز به حمله به مال و جان مردم منتهی شود... و شرکت کنندگان در تظاهرات مسالمت‌آمیز باید در بیرون راندن خرابکاران از این اعتراضات همکاری کنند.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/28/unrests-in-iraq-13-protesters-killed-in-nasiriyah">روز خونین در عراق؛ شمار کشته‌شدگان در سه شهر به ۴۵ تن رسید</a>
        </li>
        <li>
          <a href="https://farsi.euronews.com/2019/11/18/hello-francoise-yasir-and-ali-as-discussed-with-ali-we-really-need-a-live-blogging-too">معترضان بار دیگر ورودی بندر‌ ام قصر در جنوب عراق را بستند</a>
        </li>
        <li>
          <a href="https://farsi.euronews.com/2019/10/31/iran-intervenes-to-prevent-ousting-of-iraqi-prime-minister">منابع آگاه: قاسم سلیمانی در عراق برای جلوگیری از سقوط دولت عبدالمهدی</a>
        </li>
      </ul>
    </article>
  </body>
</html>