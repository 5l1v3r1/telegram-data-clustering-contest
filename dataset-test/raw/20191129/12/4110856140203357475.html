<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/xrysoxoidis_den_allazei_to_plaisio_gia_ti_xrisi_tou_ypiresiakou_oplou_apo_astynomikous-590604/"/>
    <meta property="og:site_name" content="Real.gr"/>
    <meta property="article:published_time" content="2019-11-29T12:40:00+00:00"/>
    <meta property="og:title" content="Υπ. Περιβάλλοντος και Ενέργειας κατά ΣΥΡΙΖΑ: Το πιο παλιό και από το παλιό - «Πινόκιο» της πολιτικής ζωής"/>
    <meta property="og:description" content="Δεν εξετάζεται αναθεώρηση του πλαισίου που διέπει τη χρήση του υπηρεσιακού όπλου από τους αστυνομικούς, απαντά το υπουργείο Προστασίας του Πολίτη στην επισήμανση του προέδρου της Ελληνικής Λύσης, Κυριάκου Βελόπουλου ότι θα έπρεπε ενδεχομένως να υπάρξουν αλλαγές."/>
  </head>
  <body>
    <article>
      <h1>
        <a href="https://www.real.gr/politiki/arthro/yp_periballontos_kai_energeias_kata_syriza_to_pio_palio_kai_apo_to_palio_pinokio_tis_politikis_zois-590585/">Υπ. Περιβάλλοντος και Ενέργειας κατά ΣΥΡΙΖΑ: Το πιο παλιό και από το παλιό - «Πινόκιο» της πολιτικής ζωής</a>
      </h1>
      <address><time datetime="2019-11-29T12:40:00+00:00">29 Nov 2019, 12:40</time> by <a rel="author">Real.gr</a></address>
      <p>
        <b>Δεν εξετάζεται αναθεώρηση του πλαισίου που διέπει τη χρήση του υπηρεσιακού όπλου από τους αστυνομικούς, απαντά το υπουργείο Προστασίας του Πολίτη στην επισήμανση του προέδρου της Ελληνικής Λύσης, Κυριάκου Βελόπουλου ότι θα έπρεπε ενδεχομένως να υπάρξουν αλλαγές.</b>
      </p>
      <p>Ο Κυριάκος Βελόπουλος και ο κοινοβουλευτικός εκπρόσωπος του κόμματος, Κωνσταντίνος Χήτας, είχαν καταθέσει ερώτηση στο υπουργείο Προστασίας του Πολίτη και ζητούσαν να ενημερωθούν αν το υπουργείο έχει σκοπό να αλλάξει κάποιες τουλάχιστον από τις διατάξεις του νομικού πλαισίου αναφορικά με τις συνθήκες χρήσης του υπηρεσιακού όπλου από αστυνομικούς.</p>
      <p>Οι Κυρ. Βελόπουλος και Κ. Χήτας ανέφεραν ότι τα τελευταία χρόνια έχει παρατηρηθεί έξαρση των επιθέσεων σε αστυνομικά όργανα και αύξηση των ένοπλων επιθέσεων σε πολίτες και φορείς. «Δυστυχώς το νομικό πλαίσιο περί χρήσης όπλου είναι τόσο περιοριστικό, που όπως και οι ίδιοι οι αστυνομικοί δηλώνουν, έχει καταστήσει το όπλο αξεσουάρ της στολής τους», ανέφεραν και σημείωναν ότι θα έπρεπε ενδεχομένως να αναθεωρηθούν τα δικαιώματα των αστυνομικών ως προς τη χρήση του υπηρεσιακού όπλου και ότι η σχετική νομοθεσία ψηφίστηκε σε διαφορετική εποχή με διαφορετικές κοινωνικές ανάγκες αναφορικά με την πρόληψη και την πάταξη εγκληματικών δράσεων.</p>
      <p>Στην έγγραφη απάντηση που διαβιβάζει στη Βουλή ο υφυπουργός Προστασίας του Πολίτη Λευτέρης Οικονόμου υπενθυμίζει στους κ.κ. Βελόπουλο και Χήτα τις διατάξεις για τις αρχές που διέπουν τη χρήση πυροβόλου όπλου και βρίσκονται σε ισχύ. Απαντά δε ότι την παρούσα χρονική στιγμή, δεν εξετάζεται από το αρχηγείο της Ελληνικής Αστυνομίας η τυχόν αναθεώρηση του ισχύοντος νομικού πλαισίου.</p>
    </article>
  </body>
</html>