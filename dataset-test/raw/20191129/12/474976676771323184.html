<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121979/nieoficjalnie-banas-poda-sie-do-dymisji.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T12:30:00+00:00"/>
    <meta property="og:title" content="Nieoficjalnie: Banaś poda się do dymisji"/>
    <meta property="og:description" content="Prezes NIK Marian Banaś wkrótce poda się do dymisji – informuje nieoficjalnie &quot;Gazeta Wyborcza&quot;. Dziennik twierdzi, że Banaś niedługo ma się zjawić w Sejmie, by na ręce marszałek Elżbiety Witek złożyć rezygnację."/>
  </head>
  <body>
    <article>
      <h1>Nieoficjalnie: Banaś poda się do dymisji</h1>
      <address>
        <time datetime="2019-11-29T12:30:00+00:00">29 Nov 2019, 12:30</time>
      </address>
      <h4>Prezes NIK Marian Banaś wkrótce poda się do dymisji – informuje nieoficjalnie "Gazeta Wyborcza". Dziennik twierdzi, że Banaś niedługo ma się zjawić w Sejmie, by na ręce marszałek Elżbiety Witek złożyć rezygnację.</h4>
      <p>Wczoraj doszło do spotkania Jarosława Kaczyńskiego i Mariusza Kamińskiego z prezesem Najwyższej Izby Kontroli Marianem Banasiem. Władze Prawa i Sprawiedliwości przekazały mu oczekiwanie złożenia dymisji. Informację o spotkaniu przekazał za pośrednictwem Twittera wicerzecznik Prawa i Sprawiedliwości Radosław Fogiel.</p>
      <p>– Zapoznałem się z raportem CBA w sprawie pana Mariana Banasia i doszedłem do przekonania, że wnioski z tego raportu powinny skłonić pana Banasia do podania się do dymisji – podkreślił dzisiaj Mateusz Morawiecki. Jak podał "Fakt", premier stwierdził w rozmowie z mediami, że dymisji Banasia spodziewa się jeszcze dzisiaj.</p>
      <p>Przypomnijmy, że o szefie NIK Marianie Banasiu zrobiło się głośno po ujawnieniu przez "Superwizjer" TVN sprawy hotelu na godziny, który mieścił się w kamienicy należącej do szefa NIK. Wiele wątpliwości narosło także wokół oświadczeń majątkowych polityka.</p>
      <footer>/ Źródło: <a href="http://wyborcza.pl/">Gazeta Wyborcza<br/></a>/ zdą</footer>
    </article>
  </body>
</html>