<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642656/%D8%AA%D9%82%D8%A7%D8%A8%D9%84-%D8%B4%D8%A7%DA%AF%D8%B1%D8%AF-%D9%88-%D8%A7%D8%B3%D8%AA%D8%A7%D8%AF-%D8%AF%D8%B1-%D8%B1%D9%88%D8%B2-%D8%AF%D8%B1%D8%A8%DB%8C-%D8%A8%D9%88%D8%B4%D9%87%D8%B1%DB%8C%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T12:48:00+00:00"/>
    <meta property="og:title" content="تقابل شاگرد و استاد در روز دربی بوشهری‌ها"/>
    <meta property="og:description" content="هفته دوازدهم رقابت‌های لیگ برتر فوتبال با برگزاری سه دیدار دیگر امروز (جمعه) پیگیری می‌شود که دو تیم بوشهری دربی این استان را برگزار خواهند کرد."/>
  </head>
  <body>
    <article>
      <h1>
        <a href="https://www.bultannews.com/fa/news/642656/%D8%AA%D9%82%D8%A7%D8%A8%D9%84-%D8%B4%D8%A7%DA%AF%D8%B1%D8%AF-%D9%88-%D8%A7%D8%B3%D8%AA%D8%A7%D8%AF-%D8%AF%D8%B1-%D8%B1%D9%88%D8%B2-%D8%AF%D8%B1%D8%A8%DB%8C-%D8%A8%D9%88%D8%B4%D9%87%D8%B1%DB%8C%E2%80%8C%D9%87%D8%A7">تقابل شاگرد و استاد در روز دربی بوشهری‌ها</a>
      </h1>
      <h2>هفته دوازدهم رقابت‌های لیگ برتر فوتبال با برگزاری سه دیدار دیگر امروز (جمعه) پیگیری می‌شود که دو تیم بوشهری دربی این استان را برگزار خواهند کرد.</h2>
      <address><time datetime="2019-11-29T12:48:00+00:00">29 Nov 2019, 12:48</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> رقابت‌های لیگ برتر فوتبال به هفته دوازدهم رسید. هفته‌ای که روز گذشته با پیروزی خانگی ماشین‌سازی مقابل سایپا آغاز شد. در زیر به دیدارهای روز دوم از هفته دوازدهم لیگ برتر اشاره خواهد شد:</p>
      <p><b>نفت - ذوب‌آهن</b><br/>به گزارش <a href="https://www.bultannews.com/">بولتن نیوز</a> به نقل از تسنیم، دو برد ناپلئونی یک بر صفر، اندوخته نفت و ذوب‌آهن از هفته گذشته بود. دو تیمی که با برتری مقابل سرخپوشان تهرانی و خوزستانی پا به هفته دوازدهم گذاشته‌اند تا با روحیه با یکدیگر دوئل کنند. نفت مسجدسلیمان که تیم شکست‌ناپذیر لیگ برتر است، با برتری مقابل پرسپولیس جایگاه خود را میان بالانشین‌های لیگ برتر استحکام بخشید. هرچند مهدی تارتار، سرمربی این تیم معتقد است که تیمش توانایی رقابت با بالانشین‌ها حتی برای کسب سهمیه را ندارد. البته این انتظار هم از نفت مسجدسلیمان وجود ندارد که بخواهد چهره یک مدعی را داشته باشد، اما این تیم با پتانسیلی که دارد، بهتر از برخی مدعیان نتیجه گرفته است. شاگردان مهدی تارتار این هفته از ذوب‌آهنی میزبانی خواهند کرد که کم کم خودش را از شرایط بحران خارج می‌کند.</p>
      <p>ذوب‌آهن با علیرضا منصوریان این فصل شرایط خوبی را تجربه نکرد. شکست‌های متوالی و اوضاع به‌هم ریخته شرح حال ذوبی‌ها در لیگ نوزدهم بوده است. منصوریان حتی تا آستانه اخراج هم پیش رفت که پیروزی مقابل شاهین شهرداری بوشهر فرصت تازه‌ای به او داد. ذوب‌آهن هفته گذشته هم توانست در یک بازی حیثیتی مقابل فولاد خوزستان به پیروزی برسد که همین مسئله روحیه ذوبی‌ها را افزایش داده است. با این حال آنها این هفته کار سختی را پیش رو خواهند داشت. مقابل تیمی که هنوز شکستی در کارنامه‌اش ندارد و روزهای خوبی را تجربه می‌کند. باید دید در این دوئل چه تیمی پیروز خواهد بود.</p>
      <p><b>شاهین شهرداری - پارس جنوبی</b><br/>دربی بوشهری‌ها در لیگ برتر در وضعیت بحرانی دو تیم برگزار می‌شود. دو تیمی که مانند خیلی دیگر از تیم‌های لیگ برتر شرایط مالی خوبی ندارند و حالا در این وضعیت باید رو در روی یکدیگر قرار بگیرند. تیم‌هایی که در قعر جدول قرار گرفته‌اند و چیزی جز پیروزی آنها را از شرایط بحرانی خارج نمی‌کند. شاهین شهرداری که میزبان است، با سه امتیاز از 11 هفته ابتدایی لیگ رتبه شانزدهم را در اختیار گرفته و پارس جنوبی هم با هشت امتیاز از 10 هفته (دیدار هفته یازدهم این تیم مقابل پیکان لغو شد) در رتبه چهاردهم قرار دارد.</p>
      <p>تیم شاهین با تغییر روی نیمکتش امیدوار است با میشو کریستیچوویچ از این شرایط بحرانی خارج شود. شاهینی‌ها در اولین تجربه مربی جدیدشان روی نیمکت در بازی خارج از خانه مقابل سایپا به تساوی رسیدند و حالا امیدهای آنها زنده‌تر از قبل شده است. با این حال تیم پارس جنوبی هم با هدایت فراز کمالوند همچنان امیدوار به کسب نتایج بهتر است. پارس جنوبی که در سومین فصل حضورش در لیگ برتر، شرایطش بحرانی‌تر از قبل شده، اما از طرفی نمی‌خواهند با ادامه این وضعیت راهی لیگ پایین‌تر شوند و از حالا باید امتیازها را جمع‌آوری کنند.</p>
      <p><b>فولاد - گل‌گهر </b><br/>تقابل شاگرد و استاد در خوزستان می‌تواند تماشایی باشد. جواد نکونام، شاگرد قدیمی جلالی است که در پاس تهران و سایپا زیر نظر او فعالیت می‌کرد و مسلماً از اندیشه‌های سرمربی سابقش به خوبی شناخت دارد. از سویی وضعیت فولاد خوزستان در جدول رده‌بندی بهتر از گل‌گهر تحت هدایت مجید جلالی است. هرچند جلالی هم تیمی را تحویل گرفته که وینکو بگوویچ نتوانست با آن نتیجه بگیرد و حالا او به این امید به سیرجان آمده تا بلکه بتواند این تیم را از بحران خارج کند، تیمی که با پنج امتیاز در رتبه پانزدهم جدول است و با این وضعیت نمی‌تواند چندان به آینده امیدوار باشد، مگر اینکه بتواند خیلی سریع با چند برد خود را به منطقه امن برساند.</p>
      <p>جلالی که در دوره‌ای هدایت فولاد خوزستان را به عهده داشت و خاطرات خوبی از این تیم دارد، حالا باید در شرایطی با تیم سابقش روبه‌رو شود که یکی از شاگردانش، جواد نکونام روی نیمکت این تیم می‌نشیند، نکونامی که در ابتدای راه مربیگری قرار دارد و تا به اینجا هم نتایج نسبتاً خوبی گرفته است. با این حال فولادی‌ها توقعات بیشتری از مربی جوان خود دارند و ایستادن در رتبه‌های بالای جدول را طلب می‌کنند، آنهم در فصلی که مدعیان قدرتمندی در بالای جدول حضور دارند و فولاد کار سختی برای این کار خواهد داشت. با این حال پیروزی مقابل گل‌گهر در خانه بعد از دو شکست مقابل پرسپولیس و ذوب‌آهن، تنها چیزی است که هواداران متعصب فولاد به آن راضی می‌شوند.</p>
      <p>
        <b> برنامه کامل رقابت‌های باقیمانده هفته دوازدهم لیگ برتر به شرح زیر است:</b>
      </p>
      <p><b>جمعه - 8 آذر ماه 98</b><br/><b>* نفت مسجدسلیمان - ذوب‌آهن اصفهان، ساعت 15:30، ورزشگاه شهیدبهنام محمدی مسجدسلیمان<br/>داور: </b>محمدرضا اکبریان<br/><b>کمک‌ها: </b>محمد عطایی و علی رعیت<br/><b>کمک‌های اضافی:</b> روح‌الله شریفی و میثم حیدری<br/><b>داور چهارم:</b> محسن سلطانی<br/><b>ناظر: </b>محمود رفیعی</p>
      <p><b>* شاهین شهرداری بوشهر - پارس جنوبی جم، ساعت 16:30، ورزشگاه شهیدمهدوی بوشهر<br/>داور: </b>حمید حاج‌ملک<br/><b>کمک‌ها: </b>عسگر محمدی و حمید نادری<br/><b>کمک‌های اضافی:</b> کمیل غلامی و حامد سیری<br/><b>داور چهارم: </b>رضا قیم<br/><b>ناظر: </b>حسین نجاتی</p>
      <p><b>* فولاد خوزستان - گل‌گهر سیرجان، ساعت 16:40، ورزشگاه شهدای فولاد خوزستان<br/>داور:</b> علی بای<br/><b>کمک‌ها:</b> محمد راهی و میلاد قاسمی<br/><b>کمک‌های اضافی:</b> ایمان کهیش و محمدرضا تارخ<br/><b>داور چهارم: </b>امید افخمی<br/><b>ناظر:</b> حسین خانبان</p>
      <p><b>شنبه - 9 آذر ماه 98</b><br/><b>* پرسپولیس - نساجی مازندران، ساعت 17:30، ورزشگاه آزادی<br/>داور: </b>مرتضی منصوریان<br/><b>کمک‌ها: </b>مهدی عالیقدر و یعقوب سخندان<br/><b>کمک‌های اضافی:</b> سیدمهدی مرجان‌زاده و سعاد وفاپیشه<br/><b>داور چهارم:</b> داریوش صابرمطلق<br/><b>ناظر: </b>علیرضا کهوری</p>
      <p><b>* پیکان - تراکتورسازی تبریز، ساعت 15، ورزشگاه شهدای شهر قدس<br/>داور:</b> اشکان خورشیدی<br/><b>کمک‌ها: </b>علیرضا مرادی و دانیال باشنده<br/><b>کمک‌های اضافی: </b>عبدالنبی پورخلف و پیمان فرخی‌مهر<br/><b>داور چهارم:</b> علی‌اکبر عظیم‌پور<br/><b>ناظر:</b> بهرام مهرپیما</p>
      <p><b>* شهر خودرو - صنعت نفت آبادان، ساعت 17، ورزشگاه امام رضا (ع) <br/>داور:</b> علی‌اصغر مومنی<br/><b>کمک‌ها:</b> محمدرسول ذورقی و فرهاد فرهادپور<br/><b>کمک‌های اضافی:</b> رضا عادل و سیدرضا مهدوی<br/><b>داور چهارم:</b> یوسف مغروری<br/><b>ناظر:</b> نادر جعفری</p>
      <p><b>* سپاهان اصفهان - استقلال، ساعت 15، ورزشگاه نقش جهان اصفهان<br/>داور: </b>محمدحسین زاهدی‌فرد<br/><b>کمک‌ها:</b> تورج عیوض‌محمدی و رحیم شاهین<br/><b>کمک‌های اضافی:</b> کوپال ناظمی و علی صفایی<br/><b>داور چهارم: </b>حسن انتظاری<br/><b>ناظر:</b> یدالله جهانبازی</p>
    </article>
  </body>
</html>