<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80190359/"/>
    <meta property="og:site_name" content="Janam TV"/>
    <meta property="article:published_time" content="2019-11-29T12:52:04+00:00"/>
    <meta property="og:title" content="കൈകാണിക്കാതെ ലാത്തി കൊണ്ട് എറിഞ്ഞു; ആശുപത്രിയിലെത്തിച്ച ശേഷം പൊലീസുകാര്‍ മുങ്ങിയെന്നും സിദ്ദിഖ്"/>
    <meta property="og:description" content="തിരുവനന്തപുരം: കൊല്ലം കടയ്ക്കലില്‍ വാഹന പരിശോധനയ്ക്കിടെ ബൈക്ക് യാത്രികനെ ലാത്തി കൊണ്ട് എറിഞ്ഞു വീഴ്ത്തിയ സംഭവത്തില്‍ യുവാവിന്റെ മൊഴി എടുത്തു. പൊലീസ്"/>
  </head>
  <body>
    <article>
      <h1>കൈകാണിക്കാതെ ലാത്തി കൊണ്ട് എറിഞ്ഞു; ആശുപത്രിയിലെത്തിച്ച ശേഷം പൊലീസുകാര്‍ മുങ്ങിയെന്നും സിദ്ദിഖ്</h1>
      <address><time datetime="2019-11-29T12:52:04+00:00">29 Nov 2019, 12:52</time> by <a rel="author">Janam TV Web Desk</a></address>
      <p>തിരുവനന്തപുരം: കൊല്ലം കടയ്ക്കലില്‍ വാഹന പരിശോധനയ്ക്കിടെ ബൈക്ക് യാത്രികനെ ലാത്തി കൊണ്ട് എറിഞ്ഞു വീഴ്ത്തിയ സംഭവത്തില്‍ യുവാവിന്റെ മൊഴി എടുത്തു. പൊലീസ് കൈകാണിക്കാതെ ലാത്തി എറിയുകയായിരുന്നുവെന്ന് യുവാവ് മൊഴി നല്‍കി. ബൈക്കുമായി താന്‍ വരുമ്പോള്‍ പൊലീസുകാര്‍ കൈ കാണിച്ചിരുന്നില്ല.</p>
      <p>ബൈക്ക് അടുത്തെത്തിയപ്പോള്‍ കണ്‍ട്രോള്‍ റൂമിന്റെ വാഹനത്തിന് മുന്നിലുണ്ടായിരുന്ന പൊലീസുകാരന്‍ പെട്ടെന്ന് ചാടിയിറങ്ങി ലാത്തി എറിയുകായിരുന്നു. ലാത്തി ബൈക്കിന്റെ ടയറില്‍ കുരുങ്ങിയാണ് അപകടമുണ്ടായതെന്നും സിദ്ദിഖ് മൊഴി നല്‍കി.</p>
      <p>വാഹനം നിര്‍ത്താന്‍ പൊലീസുകാര്‍ ആവശ്യപ്പെട്ടിരുന്നില്ല. കൈകാണിച്ചിട്ടും വാഹനം നിര്‍ത്തിയില്ല എന്ന പൊലീസിന്റെ വാദം കളവാണെന്നും സിദ്ദിഖ് പറഞ്ഞു. ലാത്തി ടയറില്‍ കുരുങ്ങിയതോടെ നിയന്ത്രണം വിട്ട് എതിരെ വന്ന വാഹനത്തിലിടിക്കുകയായിരുന്നു. പരിക്കേറ്റ സിദ്ദിഖ് അല്‍പ നേരം റോഡില്‍ കിടന്നു.</p>
      <p>സംഭവ സ്ഥലത്തുണ്ടായിരുന്നവര്‍ ബഹളം വെച്ചതിനെ തുടര്‍ന്നാണ് പൊലീസുകാര്‍ യുവാവിനെ ആശുപത്രിയിലെത്തിച്ചത്. താലൂക്ക് ആശുുപത്രിയിലെത്തി സിദ്ദിഖിനെ ഒരു കമ്പൗണ്ടറിനെ ഏല്‍പ്പിച്ച ശേഷം പൊലീസുകാര്‍ മുങ്ങിയെന്നും തുടര്‍ന്ന് അര മണിക്കൂറോളം തനിക്ക് ചികിത്സ വൈകിയെന്നും സിദ്ദിഖ് പറഞ്ഞു.</p>
    </article>
  </body>
</html>