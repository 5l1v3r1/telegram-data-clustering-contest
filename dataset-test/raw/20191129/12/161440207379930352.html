<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/29/imprese-l-allarme-del-cna-225-fallimenti-nel-2019-2-958678.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-29T12:21:45+00:00"/>
    <meta property="og:title" content="Imprese, l'allarme del Cna: 225 fallimenti nel 2019"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Il dato</h6>
      <h1>Imprese, l'allarme del Cna: 225 fallimenti nel 2019</h1>
      <h2>Segnali di ripresa arrivano invece dal settore delle costruzioni</h2>
      <address>
        <time datetime="2019-11-29T12:21:45+00:00">29 Nov 2019, 12:21</time>
      </address>
      <p>Sono ben 225 le imprese sarde che, nei primi nove mesi del 2019, hanno portato i libri in tribunale. In tutto lo scorso anno erano state 250, contro le 217 del 2017 (+15%).</p>
      <p>A sottolinearlo sono gli ultimi dati elaborati dal Centro studi della Cna Sardegna.</p>
      <p>Secondo l'analisi della Confederazione artigiana, il numero di procedure concorsuali in Sardegna ha segnato un +35% rispetto al valore medio del triennio precedente, e contro la media nazionale del +12%.</p>
      <p>Situazione peggiore si registra solo in Valle d'Aosta (+38%) e nel Lazio (+37%), ma il dato è superiore a quello di tutte le altre regioni, anche di quelle del Mezzogiorno.</p>
      <p>Segnali di ripresa si confermano invece per le imprese del settore costruzioni: nei primi nove mesi del 2019 sono stati registrati 16 fallimenti, mentre per l'intero anno se ne possono stimare 21, cinque in meno rispetto ai risultati del 2018.</p>
      <p>"I dati parziali dell'anno in corso confermano i segnali negativi degli ultimi tre anni - commentano Pierpaolo Piras e Francesco Porcu, presidente e segretario regionale della CNA Sardegna - allontanando le aspettative per una significativa inversione di rotta della congiuntura economica regionale".</p>
      <p>"La dinamica dei fallimenti in Sardegna - aggiungono - rende bene l'idea delle crescenti difficoltà in cui versa il tessuto imprenditoriale locale: un'impressionante progressione in crescita che nel 2018 porta al record storico dall'inizio della crisi. Purtroppo, i dati dei primi tre trimestri dell'anno in corso non lasciano ben sperare".</p>
      <p>(Unioneonline/v.l.)</p>
    </article>
  </body>
</html>