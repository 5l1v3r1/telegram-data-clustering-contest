<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/northamerica/article/1626853/%E0%A6%93%E0%A7%9F%E0%A6%BE%E0%A6%9C%E0%A7%87%E0%A6%A6-%E0%A6%8F-%E0%A6%96%E0%A6%BE%E0%A6%A8%E0%A6%95%E0%A7%87-%E0%A6%AA%E0%A7%8D%E0%A6%B0%E0%A6%AC%E0%A6%BE%E0%A6%B8%E0%A7%80-%E0%A6%9F%E0%A6%BE%E0%A6%99%E0%A7%8D%E0%A6%97%E0%A6%BE%E0%A6%87%E0%A6%B2%E0%A6%AC%E0%A6%BE%E0%A6%B8%E0%A7%80%E0%A6%A6%E0%A7%87%E0%A6%B0-%E0%A6%B8%E0%A6%82%E0%A6%AC%E0%A6%B0%E0%A7%8D%E0%A6%A7%E0%A6%A8%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T12:38:00+00:00"/>
    <meta property="og:title" content="ওয়াজেদ এ খানকে প্রবাসী টাঙ্গাইলবাসীদের সংবর্ধনা"/>
    <meta property="og:description" content="আমেরিকাপ্রবাসী টাঙ্গাইলবাসীদের সভায় নিউইয়র্ক বাংলাদেশ প্রেসক্লাবের পুনর্নির্বাচিত সভাপতি ও সাপ্তাহিক বাংলাদেশ সম্পাদক ডা. ওয়াজেদ এ খানকে সংবর্ধনা দেওয়া হয়েছে। ডা. ওয়াজেদ দ্বিতীয়বারের মতো প্রেসক্লাবের সভাপতি নির্বাচিত হওয়ায় তাঁকে ফুলের তোড়া ও স্মারক দিয়ে সম্মানিত করা হয়। নগরীর জ্যামাইকার একটি রেস্তোরাঁয় ২৩ নভেম্বর সন্ধ্যায় এ সংবর্ধনা সভার আয়োজন করা হয়।সভায় সভাপতিত্ব করেন প্রবাসী টাঙ্গাইলবাসী..."/>
  </head>
  <body>
    <article>
      <h1>ওয়াজেদ এ খানকে প্রবাসী টাঙ্গাইলবাসীদের সংবর্ধনা</h1>
      <address><time datetime="2019-11-29T12:38:00+00:00">29 Nov 2019, 12:38</time> by <a rel="author">উত্তর আমেরিকা অফিস</a></address>
      <p>আমেরিকাপ্রবাসী টাঙ্গাইলবাসীদের সভায় নিউইয়র্ক বাংলাদেশ প্রেসক্লাবের পুনর্নির্বাচিত সভাপতি ও সাপ্তাহিক বাংলাদেশ সম্পাদক ডা. ওয়াজেদ এ খানকে সংবর্ধনা দেওয়া হয়েছে। ডা. ওয়াজেদ দ্বিতীয়বারের মতো প্রেসক্লাবের সভাপতি নির্বাচিত হওয়ায় তাঁকে ফুলের তোড়া ও স্মারক দিয়ে সম্মানিত করা হয়। নগরীর জ্যামাইকার একটি রেস্তোরাঁয় ২৩ নভেম্বর সন্ধ্যায় এ সংবর্ধনা সভার আয়োজন করা হয়।<br/>সভায় সভাপতিত্ব করেন প্রবাসী টাঙ্গাইলবাসী ইউএসএ ইনকের সভাপতি খন্দকার বদরুজ্জামান পিকলু। সুলতান বোখারীর সঞ্চালনায় অনাড়ম্বর এ সভায় আমন্ত্রিত অতিথি হিসেবে শুভেচ্ছা বক্তব্য রাখেন প্রেসক্লাবের সাবেক সাধারণ সম্পাদক সালাহউদ্দিন আহমেদ। এ ছাড়া সভায় সংগঠনের সাধারণ সম্পাদক শরীফ শিকদারসহ অন্যদের মধ্যে বক্তব্য রাখেন আশিক শামীম, মোজাম্মেল হক, মোহাম্মদ মোজহারুল ইসলাম খান, ফরিদ খান, সৈয়দ আশরাফ দুলাল, খন্দকার জাকির হোসেন, আব্দুল হাকিম, শাহীনুর রহমান, তৌফিকুর রহমান, সানোয়ার হোসেন, মোহাম্মদ আলম, রাশেদ চৌধুরী তুষার প্রমুখ।<br/>সভায় বক্তারা বলেন, ‘বাংলাদেশের অন্যতম ঐতিহ্যবাহী জেলা টাঙ্গাইল। দেশের মতো প্রবাসেরও টাঙ্গাইলবাসী হিসেবে আমরা গর্বিত। ডা. ওয়াজেদ এ খান তাঁর মেধা ও কাজের দ্বারা সবাইকে মুগ্ধ করেছেন। তিনি পরপর দুবার প্রেস ক্লাবের সভাপতি নির্বাচিত হওয়ায় ব্যক্তিগতভাবে তিনি যেমন সম্মানিত হয়েছেন, তেমনি টাঙ্গাইলবাসীও সম্মানিত হয়েছে। সভায় বক্তারা টাঙ্গাইলের মির্জাপুরের ভারেতশ্বরী মেডিকেল কলেজে শিক্ষার্থী ভর্তিতে যোগ্যতার ভিত্তিতে টাঙ্গাইলবাসীদের জন্য কোটা নির্ধারণের দাবি জানান।<br/>ওয়াজেদ এ খান তাঁর বক্তব্যে প্রবাসী টাঙ্গাইলবাসীদের এই আয়োজনের জন্য সংশ্লিষ্ট সবার প্রতি কৃতজ্ঞতা জানিয়ে বলেন, ‘টাঙ্গাইলের সন্তান হিসেবে জেলাবাসী ও প্রবাসীদের জন্য তাঁর সাধ্যমতো যা করা সম্ভব, তা-ই করার চেষ্টা করবেন।</p>
    </article>
  </body>
</html>