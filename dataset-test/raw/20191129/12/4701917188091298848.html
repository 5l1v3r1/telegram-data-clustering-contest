<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.pravda.rs/2019/11/29/amerika-izgubila-presto-kina-dobija-prevlast-u-mrezi-diplomatskih-misija-u-odnosu-na-sad/"/>
    <meta property="og:site_name" content="www.pravda.rs"/>
    <meta property="article:published_time" content="2019-11-29T12:01:00+00:00"/>
    <meta property="og:title" content="АМЕРИКА ИЗГУБИЛА ПРЕСТО: Кина добија превласт у мрежи дипломатских мисија у односу на САД"/>
    <meta property="og:description" content="Кина је постала централна сила у глобалној политици, а како пише амерички лист &quot;Forin Afers&quot; од 2019., превазишла је САД по величини дипломатске мреже."/>
  </head>
  <body>
    <article>
      <h1>АМЕРИКА ИЗГУБИЛА ПРЕСТО: Кина добија превласт у мрежи дипломатских мисија у односу на САД</h1>
      <address>
        <time datetime="2019-11-29T12:01:00+00:00">29 Nov 2019, 12:01</time>
      </address>
      <p>
        <b>Кина је постала централна сила у глобалној политици, а како пише амерички лист "Forin Afers" од 2019., превазишла је САД по величини дипломатске мреже.</b>
      </p>
      <p>Деценијама је Вашингтон имао највећу такву мрежу на свету. Сада је има Кина која може да се похвали са 276 диломатских мисија - укључујући амбасаде, конзулате и сталне мисије при међународним организацијама.</p>
      <p>САД, са друге стране, имају 273 дипломатских мисија, наводи лист.</p>
      <p>Ова промена би могла да представља прекретницу у такмичењу великих сила.</p>
      <p>Некада су САД уживале глобални примат у тој области, али сада се однос изједначава. Тако је Пекинг отворио пет нових амбасада у последње две године: у Буркини Фасо, Доминиканској Републици, Ел Салвадору, Гамбији и Сао Томе Принципеу.</p>
      <p>Док су Пекинг и Вашингтон изједначени по броју амбасада, Кина је непревазиђена по броју конзулата у свету - има их 96 док САД има 88.</p>
      <p>Амбасаде рефлектују политичку моћ, а конзулати су одраз економске снаге. Фокус Кине на конзулате је у складу са њеним усредсређивањем на унапређење економске дипломатије у односу на традиционалну.</p>
      <p>Тако је 41 конзулат Кине лоциран у Азији а 28 их је у Европи . То је у складу са кинеском инфраструктурном иницијативом Појас и пут, чија се вредност мери трилионима долара а циљ јој је да боље повеже Кину са овим регионима, наводи амерички магазин.</p>
      <p>Русија прави нове ракете за авионе пете генерације, више о оме прочитајте <b><a href="https://www.pravda.rs/2019/11/29/ala-u-vazduhu-rusija-pravi-nove-rakete-vazduh-vazduh-za-lovce-pete-generacije-su-57/"><b><b>ОВДЕ.</b></b></a></b></p>
      <p>​​​​​​​Извор: Танјуг</p>
    </article>
  </body>
</html>