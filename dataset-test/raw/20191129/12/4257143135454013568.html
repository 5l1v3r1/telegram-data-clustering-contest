<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/29/dontottek-a-nepligeti-eroszak-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-29T12:12:00+00:00"/>
    <meta property="og:title" content="Döntöttek a népligeti erőszak ügyében"/>
    <meta property="og:description" content="Súlyosította a népligeti erőszak másodrendű és harmadrendű vádlottjának büntetését a Fővárosi Törvényszék - közölte a bíróság."/>
  </head>
  <body>
    <article>
      <h1>Döntöttek a népligeti erőszak ügyében</h1>
      <address><time datetime="2019-11-29T12:12:00+00:00">29 Nov 2019, 12:12</time> by <a rel="author">Infostart / MTI</a></address>
      <h3>Súlyosította a népligeti erőszak másodrendű és harmadrendű vádlottjának büntetését a Fővárosi Törvényszék - közölte a bíróság.</h3>
      <p>Másodfokon hirdettek ítéletet abban a büntetőügyben, amelyben négy férfit azzal vádoltak, hogy 2015 nyarán egy külföldi nő ellen szexuális erőszakot követtek el Budapesten, a Népligetben.</p>
      <p>Az ítélet szerint a vádlottak egy este egy erősen ittas külföldi állampolgárságú nőt vettek fel az autójukba, azzal a céllal, hogy mindannyian közösüljenek vele. A gépkocsiban a sértett további szeszes italt fogyasztott, és akaratnyilvánításra, védekezésre képtelen állapotba került. A nőt a X. kerületbe, a Népliget melletti erdős területre vitték, ahol a gépkocsiban a másodrendű vádlott közösült a vele. Az első- és a negyedrendű vádlott szexuális cselekményt nem követett el, a harmadrendű vádlott esetében pedig nem volt megállapítható, hogy megpróbált-e közösülni a nővel - közölte a bíróság.</p>
      <p>Hozzátették: kétséget kizáróan bizonyítást nyert, hogy a sértett a cselekmény idején akaratnyilvánításra képtelen állapotban volt. A szexuális bűncselekmény megtörténtét a vádlottak vallomásai, a szakértői vélemények és az egyéb okirati bizonyítékok támasztották alá.</p>
      <p>A másodfokú bíróság az elsőfokú ítéletet megváltoztatta, a cselekményt többek által elkövetett szexuális erőszak bűntettének kísérletéről átminősítette szexuális erőszak bűntettére, amelyet a másodrendű vádlott tettesként, társai pedig bűnsegédként követtek el azzal, hogy a sértettet útközben itatták és a tett helyszínére szállították a szexuális cselekmény elkövetése érdekében.</p>
      <blockquote>A törvényszék a másodrendű vádlottra első fokon kiszabott négy év fegyházbüntetést öt évre, a harmadrendű vádlott két és fél éves börtönbüntetését pedig három évre súlyosította.</blockquote>
      <p>A negyedrendű vádlottra kiszabott három év fegyházbüntetést helybenhagyták, a fiatalkorú elsőrendű rendű vádlott két év fiatalkorúak börtönében végrehajtandó szabadságvesztését pedig öt év próbaidőre felfüggesztették és elrendelték a pártfogó felügyeletét.</p>
      <p>
        <i>Nyitókép: Pixabay</i>
      </p>
    </article>
  </body>
</html>