<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783935/%D8%B6%D8%B1%D9%88%D8%B1%D8%AA-%D8%AA%D8%B4%DA%A9%DB%8C%D9%84-%D8%B4%D8%A8%DA%A9%D9%87-%D9%85%D9%84%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D9%85%D8%B1%D8%AF%D9%85-%D8%AF%D8%B1-%D9%85%D9%82%D8%A7%D8%A8%D9%84-%D8%AF%D8%B4%D9%85%D9%86-%D9%87%D9%88%D8%B4%DB%8C%D8%A7%D8%B1-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T12:38:17+00:00"/>
    <meta property="og:title" content="امام جمعه کرمان: ضرورت تشکیل شبکه ملی اطلاعات/ مردم در مقابل دشمن هوشیار هستند"/>
    <meta property="og:description" content="کرمان _ امام جمعه کرمان گفت: شبکه ملی اطلاعات در کشورمان از ضرورت‌هاست و توسعه و گسترش این شبکه نیاز ما از آنچه که از خارج کشور به ما تحمیل می‌شود را بر طرف می‌کند."/>
  </head>
  <body>
    <article>
      <h1>امام جمعه کرمان: ضرورت تشکیل شبکه ملی اطلاعات/ مردم در مقابل دشمن هوشیار هستند</h1>
      <address>
        <time datetime="2019-11-29T12:38:17+00:00">29 Nov 2019, 12:38</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت‌الاسلام حسن علیدادی سلیمانی صبح امروز جمعه در خطبه‌های نماز جمعه با اشاره به مناسبت‌های هفته آینده و ولادت امام حسن عسکری بیان داشت: امام حسن عسکری جامعه را به بهترین وجه آماده غیبت صغری و کبری کرد.</p>
      <p>وی افزود:آبانماه امسال شاهد ایجاد ناآرامی‌هایی بودیم که با درایت ‌ تیزهوشی مردم ناکام ماند اما در ارتباط با این ناآرامی‌ها و حوادثی که شاهد آن بودیم باید مطالبی را مد نظر بگیریم اول این که شبکه ملی اطلاعات در کشورمان از ضرورت‌هاست و توسعه و گسترش این شبکه نیاز ما را از آنچه که از خارج کشور به ما تحمیل می‌شود را بر طرف می‌کند.</p>
      <p>نماینده ولی فقیه و امام جمعه کرمان گفت: باید مثل چین و روسیه ما نیز شبکه ملی خود را کامل کنیم لذا نخست باید زیرساخت شبکه ملی در سراسر کشور ایجاد شود.</p>
      <p>علیدادی سلیمانی تصریح کرد: دوم محتوای متناسب با ذائقه مردم در چارچوب اخلاق و دین است که باید این محتوا در شبکه ملی تولید و در اختیار مردم قرار گیرد تا نیاز به خارج نباشد و بیگانگان بر شبکه‌های اینترنتی سوار نشوند و برای کشور مشکل ایجاد کنند.</p>
      <p>وی خاطرنشان کرد: چند سد نفوذناپذیر در این کشور دشمن را ناامید می‌کند اول سد اسلام است که با مدیریت معصومانه در میدان و روحیه و رویه، اسلام را در چارچوب قانون و احکام دینی به مردم آموزش داد لذا امروز همان اسلام این کشور را مدیریت می‌کند.</p>
      <p>امام جمعه کرمان ادامه داد: اسلام هم نیازهای جامعه سنتی و هم جامعه مدرن و فوق مدرن را پاسخگو است و لیبرالیسم و هیچ قدرت و نگاه دیگری نمی‌تواند در مقابل آن قد علم کند  زیرا هر جا اسلام قد علم می‌کند لیبرال و سکولار باید بساط خود را جمع کند.</p>
      <p>علیدادی سلیمانی اظهار داشت: سد دوم ولایت و رهبری است و در این شرایط که از مدیریت میدانی معصوم محرومین فقیه جامع‌الشرایط این وظیفه را عهده‌دار است که در طول ۵۰ سال در میدان مبارزه با استکبار و استعمار همچون کوه استوار ایستاد و کشور را حفظ کرد که نه تنها توطئه دشمنان را خنثی کرد بلکه ایران را به کشوری پیشرو در جهان معاصر تبدیل کرد.</p>
      <p>نماینده ولی فقیه در استان کرمان یادآور شد: سد سوم مردم فهیم و قدرشناس و ایثارگر هستند که در همه صحنه‌ها با درایت و هوشیاری در مقابل دشمن ایستاده‌اند و هجمه‌های پررنگ دشمن و نقشه‌های شومشان را خنثی می‌کنند و با همه سختی‌ها که تحمل می‌کنند از جمله بالا رفتن و اصلاح نرخ بنزین ( که باید به مسئولان در جهت کنترل قیمت‌ها و عدم گرانی کالاها گوشزد کرد ) در دنیا به مردمی نمونه تبدیل شده‌اند که از صدر اسلام به بعد بی‌نظیر بوده‌اند بنابراین این مردم فهیم و وظیفه‌شناس سرمایه تمام نشدنی هستند که کشور را حفظ می‌کنند.</p>
      <p>وی خاطرنشان ساخت: از درون این مردم بسیج پا به عرصه وجود گذاشت که از یادگاران امام راحل است لذا امید مردم آزاده به بسیج است.</p>
    </article>
  </body>
</html>