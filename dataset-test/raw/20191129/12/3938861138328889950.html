<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/krym/_okupanti-nezakonno-kachali-ropu-do-aneksovanogo-krimu-z-hersonschini/940573"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T12:18:00+00:00"/>
    <meta property="og:title" content="Окупанти незаконно качали ропу до анексованого Криму з Херсонщини"/>
    <meta property="og:description" content="Кримські окупанти незаконно використовували насосну станцію у Херсонській області. Заручившись підтримкою чиновників одного з київських підприємств постачали сировину для заводу на анексованій території. Збитки завдані Україні сягають 30 млн грн. Про це повідомив начальник Головного ..."/>
  </head>
  <body>
    <article>
      <h1>Окупанти незаконно качали ропу до анексованого Криму з Херсонщини</h1>
      <address><time datetime="2019-11-29T12:18:00+00:00">29 Nov 2019, 12:18</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940573_w_300.jpg?v=0"/>
        <figcaption>Ропу брали з озера Сиваш. Фото: Fb/prok.arkrym</figcaption>
      </figure>
      <p>Кримські окупанти незаконно використовували насосну станцію у Херсонській області. Заручившись підтримкою чиновників одного з київських підприємств постачали сировину для заводу на анексованій території. Збитки завдані Україні сягають 30 млн грн.</p>
      <p>Про це повідомив начальник Головного управління Нацполіції в АР Крим та м. Севастополі <b>Віталій Стрижак</b>, передає прес-служба Нацполіції.</p>
      <p>"Ця насосна станція розташована у Новотроїцькому районі Херсонської області. Всупереч діючому законодавству станція забезпечувала сировиною у вигляді кондиційної ропи з озера Сиваш "Кримський содовий завод". Це підприємство здійснює свою діяльність на окупованій Росією території Криму", – розповів він.</p>
      <p>Обшук у приміщенні насосної станції правоохоронці провели 27 листопада.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/krym/_zpid-dna-postukali-v-krimski-shkoli-ne-puskatimut-batkiv/940071"/>
      </related>
      <p>"Виявили 6 промислових насосів, за допомогою яких сировину подавали до содового заводу. Також знайшли електролінію, яка незаконно подавала електроенергію з окупованого Криму до зазначеної насосної станції", – розповів керівник поліції Криму.</p>
      <p>Обшуки провели і у київському підприємстві. Вилучили документацію, створену представниками Росії на тимчасово окупованій території.</p>
      <p>Кримінальне провадження відкрили за чотирма статтями Кримінального кодексу України.</p>
      <p>Ропа - це насичена солями вода соляних озер (лиманів), морських заток, порожнин і пор донних відкладень, яка має лікувальні властивості. В Україні таких роп всього три.</p>
      <figure>
        <iframe src="https://www.youtube.com/embed/nv-G8WGBA4k" width="560" height="315" data-service="Youtube" scrolling="no"/>
      </figure>
      <blockquote>В окупованому Криму річка в Сімферополі <a href="https://gazeta.ua/articles/krym/_richku-u-krimu-peretvorili-na-smitnik/939617">перетворили </a>на сміттєзвалище.</blockquote>
    </article>
  </body>
</html>