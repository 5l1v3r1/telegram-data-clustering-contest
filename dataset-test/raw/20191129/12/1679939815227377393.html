<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/irakul-in-doliu-dupa-cea-mai-sangeroasa-zi-de-la-inceputul-manifestatiilor-anti-iran-bilantul-mortilor-creste-la-400_3060422.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T12:25:13+00:00"/>
    <meta property="og:title" content="Irakul, în doliu după cea mai sângeroasă zi de la începutul manifestaţiilor anti-Iran: Bilanţul morţilor creşte la 400"/>
    <meta property="og:description" content="Irakul a avut parte joi de cea mai sângeroasă zi de la începutul actualei mişcări de contestare, cu 43 de manifestanţi ucişi şi peste o mie răniţi în sudul ţării, unde un consulat al Iranului a fost atacat şi incendiat.Din 1 octombrie, irakienii ies aproa"/>
  </head>
  <body>
    <article>
      <h1>Irakul, în doliu după cea mai sângeroasă zi de la începutul manifestaţiilor anti-Iran: Bilanţul morţilor creşte la 400</h1>
      <address><time datetime="2019-11-29T12:25:13+00:00">29 Nov 2019, 12:25</time> by <a rel="author">PUBLIKA.MD</a></address>
      <p>Irakul a avut parte joi de cea mai sângeroasă zi de la începutul actualei mişcări de contestare, cu 43 de manifestanţi ucişi şi peste o mie răniţi în sudul ţării, unde un consulat al Iranului a fost atacat şi incendiat.</p>
      <p>Din 1 octombrie, irakienii ies aproape zilnic în stradă pentru a cere plecarea întregii clasei politice, apreciind-o drept coruptă şi subjugată Iranului. În total, 400 de persoane au fost ucise şi peste 15.000 rănite în cursul protestelor. Situaţia este departe de a se calma, mai ales după manifestaţiile de joi, zi în care 15 manifestanţi au fost ucişi la Nasiriyah şi alţii 16 la Najaf. La Nasiriyah, oraşul natal al premierului Adel Abdel Mahdi, medicii s-au declarat depăşiţi de situaţie, fiind nevoiţi să trateze 250 de răniţi, dintre care 80 au necesitat intervenţii chirugicale dificile, scrie <a href="https://adevarul.ro/international/in-lume/irakul-doliu-cea-mai-sangeroasa-zi-inceputul-manifestatiilor-anti-iran-antiguvernamentale-bilantul-mortilor-creste-400-1_5de10d9c5163ec427188adeb/index.html">adevarul.ro</a><br/><br/>Arătat cu degetul pentru folosirea excesivă a forţei, Mahdi refuză însă să-şi dea demisia. În schimb, îi roteşte pe generalii care ordonă deschiderea focului, cum s-a întâmplat şi în cazul celui trimis special joi de la Bagdad la Nasiriyah pentru a potoli furia protestatarilor.</p>
      <p>„Vom rămâne în stradă până la căderea regimului“, strigă protestatarii, unii dintre ei punând deja mâna pe arme şi mobilizându-se pe drumuri principale.</p>
      <p>Evocând „scene de război“ la Nasiriyah, Amnesty International a îndemnat comunitatea internaţională să intervină pentru „oprirea băii de sânge“. Puţin mai la nord, la Najaf, confruntări au avut loc în cursul nopţii de joi spre vineri între manifestanţi şi bărbaţi înarmaţi îmbrăcaţi în civil. „Iranul afară!“ şi „Victorie Irakului“, au scandat joi sute de manifestanţi care au incendiat un consulat al ţării vecine.</p>
      <p>„Este un mesaj clar la adresa Iranului pentru a-şi revizui rolul în Irak“, spune pentru AFP Ali Hussein, un manifestant din Najaf. Pe lângă subjugarea clasei politice, manifestanţii îi mai reproşează Iranului că distruge industria irakiană inunând piaţa cu diferite produse, chiar şi cu roşii, pentru doar şase miliarde de euro pe an.</p>
      <p>Marele ayatollah Ali Sistani, cu reşedinţa la Najaf, s-a declarat de partea protestatarilor, dar a făcut doar apel la reţinere. Abia vineri a cerut demisia Guvernului. În schimb, regimul şiit de la Teheran cere o „acţiune decisivă“ împotriva manifestanţilor.</p>
    </article>
  </body>
</html>