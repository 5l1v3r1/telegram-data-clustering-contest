<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/oshche-ne-e-gotov-dokladt-za-smrtta-aleks-407875.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-29T12:53:00+00:00"/>
    <meta property="og:title" content="Още не е готов докладът за смъртта на Алекс"/>
    <meta property="og:description" content="Това стана ясно от думите на здравния министър Кирил Ананиев пред журналисти"/>
  </head>
  <body>
    <article>
      <h1>Още не е готов докладът за смъртта на Алекс</h1>
      <address>
        <time datetime="2019-11-29T12:53:00+00:00">29 Nov 2019, 12:53</time>
      </address>
      <p>Окончателният доклад за смъртта на 3-годишния Алекс все още не е готов, тъй като още пристигат медицински документи по случая. Това стана ясно от думите на здравния министър Кирил Ананиев пред журналисти.</p>
      <p>Преди дни той посочи, че очаква окончателният доклад да е готов до края на седмицата. Днес обаче е получил само предварителен доклад, чакат се и резултатите от четирите независими експертизи.</p>
      <p>„Сутринта разговорях с директора на Изпълнителна агенция „Медицински надзор“. Докладът отново е предварителен, а не окончателен. Мотивите са, че все още пристигат нови и нови медицински документи, резултатите от кръвни изследвания, очакваме и резултатите от четиримата независими експерти, които също са много важни. За съжаление ще се наложи да удължа още малко срока. Казвам го със съжаление, защото поех ангажимент пред родителите на Алекс и пред главния прокурор да действаме бързо, но такива случаи изискват технологично време“, обясни здравният министър.</p>
      <p>Той обаче не уточни с колко точно ще бъде удължен срокът за окончателния доклад.</p>
      <p>На въпрос дали има доказателства, които да потвърдят поставената диагноза на починалото дете, министърът посочи, че такова е мнението на повечето специалисти.</p>
      <p>„Надали мога да го кажа. Но повечето от медицинските специалисти смятат, че това е двустранна бронхопневмония със силна инфекция, която се развива в изключително бързо“, каза Ананиев.</p>
    </article>
  </body>
</html>