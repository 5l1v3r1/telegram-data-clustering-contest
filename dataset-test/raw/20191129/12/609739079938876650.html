<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hurriyet.com.tr/dunya/irak-basbakani-istifasini-sunacagini-acikladi-41385844"/>
    <meta property="og:site_name" content="Hürriyet"/>
    <meta property="article:published_time" content="2019-11-29T12:47:00+00:00"/>
    <meta property="og:title" content="Irak Başbakanı istifasını sunacağını açıkladı"/>
    <meta property="og:description" content="Irak Başbakanı Adil Abdulmehdi, milletvekilerinin yeni hükümet seçilebilmesi için meclise istifasını sunacağını açıkladı."/>
  </head>
  <body>
    <article>
      <h1>Irak Başbakanı istifasını sunacağını açıkladı</h1>
      <h2>Irak Başbakanı Adil Abdulmehdi, milletvekilerinin yeni hükümet seçilebilmesi için meclise istifasını sunacağını açıkladı.</h2>
      <address><time datetime="2019-11-29T12:47:00+00:00">29 Nov 2019, 12:47</time> by <a rel="author">Hurriyet.com.tr / Dış Haberler</a></address>
      <p>Abdulmehdi'nin bu kararı, Şiilerin dini lideri Ayetullah Ali Sistani’nin yaptığı uyarılar sonrasında geldi.</p>
      <p>Sistani, Cuma namazı sonrası temsilcisi tarafından okunan mesajında göstericilere yapılan müdahaleleri eleştirdi ve milletvekillerinden hükümete verdikleri desteği gözden geçirmeleri tavsiyesinde bulundu.</p>
      <p>Necef Milletvekili Talal Bilal, kentteki hükümet karşıtı gösterilerde protestocuların öldürülmesi nedeniyle <a href="http://www.hurriyet.com.tr/haberleri/istifa">istifa</a> ettiğini açıklamıştı. </p>
      <p><a href="http://www.hurriyet.com.tr/haberleri/irak">Irak</a>’ın Nasıriye şehrinde dün 46 gösterici polis tarafından vurularak öldürüldü. Bu hafta boyunca eylemlerde yaralanan kişi sayısının da en az 408 olduğu ifade ediliyor.</p>
      <p><b>KERKÜK'TE SEVİNÇLE KARŞILANDI</b><br/><br/>Irak Başbakanı Adil Abdulmehdi'nin istifa kararı sonrası Kerkük'te sevinç gösterileri düzenlendi.<br/><br/>Kerkük kent merkezinde düzenlenen gösterilere onlarca kişi katıldı. Irak bayrakları ve Bağdat'taki protestolarda hayatını kaybedenlerin resimlerini taşıyan göstericiler, sık sık Abdulmehdi hükümeti karşıtı sloganlar attı.</p>
      <p>Kerküklü gösterici Abdullah Ubeydi, AA muhabirine yaptığı açıklamada, “Abdulmehdi'nin istifa kararı bizi sevindirdi." dedi.</p>
      <p>İstifa açıklamasının geç geldiğini belirten Ubeydi, halkın tüm haklı taleplerinin en kısa zamanda yerine getirilmesi gerektiğini söyledi.</p>
      <p>
        <b>"HALKIN İRADESİ KARŞISINDA HİÇBİR GÜÇ DURAMAZ"</b>
      </p>
      <p>Gösteri alanındaki Kerküklü Ali Hüseyin de "Halkın iradesi karşısında hiçbir güç duramaz." ifadesini kullandı.</p>
      <p>Irak Başbakanı Adil Abdulmehdi, yaptığı yazılı açıklamada, Şii dini merci Ali es-Sistani'nin "ülkenin kaosa sürüklenmemesi" çağrısına uyarak hükümet başkanlığından istifa ettiğine ilişkin resmi yazıyı Meclis'e göndereceğini bildirmişti.<br/><br/>Sistani, bugün cuma namazı sonrası okunan "siyasi mesaj"ında, hükümetin son iki aydır devam eden protestolar karşısında sorumluluklarını yerine getirmede aciz kaldığını belirterek, Meclis'ten "şeffaf ve özgür bir seçim için yeni seçim yasasının çıkarılması konusunda hızlı davranmasını" istemişti.<br/><br/>Irak'ta işsizlik, yolsuzluk ve kamu hizmeti yetersizliğini protesto etmek amacıyla 1 Ekim'de başlayan gösterilerde şu ana kadar 350'den fazla kişi hayatını kaybetti, 15 binden fazla kişi yaralandı.</p>
    </article>
  </body>
</html>