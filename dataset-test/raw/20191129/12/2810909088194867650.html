<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360154"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-29T12:07:00+00:00"/>
    <meta property="og:title" content="Под знаком питања опредјељење Европске комисије за проширење ЕУ"/>
    <meta property="og:description" content="Српски члан Предсједништва БиХ Милорад Додик изјавио је данас да чињеница да у Европској унији /ЕУ/ постоје земље које не дају сагласност за њено проширење доводи у питање опредјељење и политику Европске комисије да се настави са тим процесом."/>
  </head>
  <body>
    <article>
      <h1>Под знаком питања опредјељење Европске комисије за проширење ЕУ</h1>
      <address>
        <time datetime="2019-11-29T12:07:00+00:00">29 Nov 2019, 12:07</time>
      </address>
      <p>
        <i>Српски члан Предсједништва БиХ Милорад Додик изјавио је данас да чињеница да у Европској унији /ЕУ/ постоје земље које не дају сагласност за њено проширење доводи у питање опредјељење и политику Европске комисије да се настави са тим процесом.</i>
      </p>
      <p>Додик је истакао да треба сагледати шта значе најаве да ће бити мијењане процедуре у вези са приступањем ЕУ.</p>
      <p>- Ми те процедуре не доносимо, нити на њих можемо да утичемо, али оне су још непознате. Приједлог Француске говори о томе да треба мијењати брзину и тај процес учинити реверзибилним, што значи да можете да дођете до уласка у ЕУ и да једна земља каже морате се вратити на почетак - рекао је Додик новинарима у Бањалуци, говорећи о томе која су очекивања од новог сазива Европске комисије у погледу европске интеграције балканских земаља.</p>
      <p>Према његовим ријечима, чињенице указују да данас 16 од 28 земаља чланица ЕУ не би могло да прође процедуру коју ЕУ захтијева од кандидата за чланство.</p>
      <p>- Ми смо дошли до краја тог процеса и пролазимо најжешћу и најригорознију процедуру. Они који су раније ушли у ЕУ то нису пролазили и данас не могу чак да испуне оно што ЕУ тражи од нас - каже Додик.</p>
      <p>Он је додао да БиХ треба да настави европске интеграције, али да би било добро да буде анализирано колико је то корисно и да кретање на том путу прилагоди својим потребама, а не само пројекцијама и плановима које јој намећу са стране.</p>
      <p>- Залажем се за то да Република Српска, Федерација БиХ и заједнички ниво развију капацитете који ће више рачуна водити о нама. Мораћемо да се више оспособимо за дијалог - рекао је Додик.</p>
      <p>Он је оцијенио да ће нова администрација ЕУ бити суочена са озбиљним унутрашњим изазовима и да ће Брегзит бити главна тема првих година рада нове Европске комисије.</p>
    </article>
  </body>
</html>