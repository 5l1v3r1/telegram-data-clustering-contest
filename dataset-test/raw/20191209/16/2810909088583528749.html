<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361442"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T16:25:00+00:00"/>
    <meta property="og:title" content="Срамотна казна Веселијевој; Суд БиХ наградио све који су звјерски убијали Србе"/>
    <meta property="og:description" content="Организација породица заробљених и погинулих бораца и несталих цивила из Сребренице оцјењује да је срамотна и увредљива другостепена одлука Апелационог вијећа Суда БиХ којом је Елфети Весели казна повећана са 10 на само 13 година затвора за мучење и свирепо убиство дванаестогодишњег дјечака Слободана Стојановића код Зворника 1992.године."/>
  </head>
  <body>
    <article>
      <h1>Срамотна казна Веселијевој; Суд БиХ наградио све који су звјерски убијали Србе</h1>
      <address>
        <time datetime="2019-12-09T16:25:00+00:00">09 Dec 2019, 16:25</time>
      </address>
      <p>
        <i>Организација породица заробљених и погинулих бораца и несталих цивила из Сребренице оцјењује да је срамотна и увредљива другостепена одлука Апелационог вијећа Суда БиХ којом је Елфети Весели казна повећана са 10 на само 13 година затвора за мучење и свирепо убиство дванаестогодишњег дјечака Слободана Стојановића код Зворника 1992.године.</i>
      </p>
      <figure>
        <img src="https://www.rtrs.tv/vijesti/../_FOTO/nwz/0903/090313.jpg"/>
        <figcaption>Елфетa Весели и Слободан Стојановић<br/>Фото: Screenshot</figcaption>
      </figure>
      <p>У овој организацији сматрају да се мора стати украј једностраном раду Суда БиХ који оптуженим Србима изриче драконске казне за било какав, некада и недоказани злочин, док се Бошњацима изричу минималне казне и ослобађајуће пресуде за бруталне и масовне злочине.</p>
      <p>У саопштењу ове организације наводи се да је пресудом Веселијевој још једном послата порука да су сви који су силовали, мучили, клали и на други начин звјерски убијали Србе награђени од Суда БиХ.</p>
      <p>- Чињеница да је жена убила дијете, које је ни криво ни дужно доспјело у њене крвљу испрљане руке, јасно говори да она није имала никакав осјећај жаљења, а начин егзекуције био је крајње крвнички и заслужује највећу законом предвиђену казну - сматрају у овој организацији.</p>
      <p>Породице српских жртава оцјењују да је ово симболична казна и позивају српске представнке у институцијама БиХ да преиспитају своје даље дјеловање јер се, како истичу, не смије прећи преко овог судског омаловажавања и увреда породица страдалих Срба и српског народа.</p>
      <p>Апелационо вијеће Суда БиХ другостепеном пресудом повећало је данас <a href="https://www.rtrs.tv/vijesti/vijest.php?id=361391"><b>Елфети Весели затворску казну са 10 на 13 година</b> </a>за убиство дванаестогодишњег дјечака Слободана Стојановића 1992. на подручју Зворника.</p>
      <p>Тужилаштво БиХ терети другооптужену Елфету Весели да је као припадник Диверзантског вода Команде здружених јединица Липље, Каменица, у другој половини јула или првој половини августа 1992. године убила Стојановића у насељу Бајрићи-Ново Село, на подручју Каменице.</p>
      <p>Према оптужници, Веселијева је на најсвирепији начин убила Стојановића, тако што му је, док је био на бициклу, пришла с леђа и заклала га ножем.</p>
    </article>
  </body>
</html>