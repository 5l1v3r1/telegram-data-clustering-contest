<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/ministrul-afacerilor-externe-intalnit-comisarul-european-pentru-transporturi-bogdan-aurescu-adina-valean-prioritatile-romaniei-309950.html"/>
    <meta property="og:site_name" content="B1 TV"/>
    <meta property="article:published_time" content="2019-12-09T16:15:50+00:00"/>
    <meta property="og:title" content="Ministrul Afacerilor Externe s-a întâlnit cu comisarul european pentru Transporturi: Bogdan Aurescu și Adina Vălean au trecut în revistă prioritățile României"/>
    <meta property="og:description" content="Bogdan Aurescu, ministrul Afacerilor Externe, s-a întâlnit luni cu Adina Vălean, comisarul european pentru Transporturi, cu care a trecut în revistă „o serie de aspecte cu relevanță deosebită pentru România î..."/>
  </head>
  <body>
    <article>
      <h1>Ministrul Afacerilor Externe s-a întâlnit cu comisarul european pentru Transporturi: Bogdan Aurescu și Adina Vălean au trecut în revistă prioritățile României</h1>
      <address><time datetime="2019-12-09T16:15:50+00:00">09 Dec 2019, 16:15</time> by <a rel="author">Redacția B1.ro</a></address>
      <p><a href="https://www.b1.ro/tag/bogdan-aurescu-63853.html">Bogdan Aurescu</a>, ministrul Afacerilor Externe, s-a întâlnit luni cu Adina Vălean, comisarul european pentru Transporturi, cu care a trecut în revistă „o serie de aspecte cu relevanță deosebită pentru România în raport cu agenda europeană curentă”, anunță MAE, printr-un comunicat de presă.<br/><br/>Astfel, au fost abordate negocierile în curs privind Cadrul Financiar Multianual 2021-2027, precum și importanța facilitării mobilității la nivel european de o manieră care să ţină cont de particularitățile tuturor statelor membre, inclusiv de decalajele de dezvoltare și de așezarea geografică a acestora, mai arată comunicatul.<br/><br/>Discuția a prilejuit un schimb de opinii asupra principalelor teme aflate pe agenda europeană, cu accent pe prioritățile politice majore ale noii Comisii Europene. Au fost abordate, de asemenea, aspecte de interes cu privire la politica europeană în domeniul transporturilor, potrivit aceleiași surse.</p>
      <p>Ministrul afacerilor externe a subliniat susținerea pentru obiectivele de politică anunțate de noua Comisie Europeană, exprimând totodată deschiderea pentru o cooperare activă și constructivă a României cu legislativul european în avansarea dosarelor prioritare majore, scrie sursa citată.<br/><br/>Nu în ultimul rând, au fost discutate pe scurt aspecte privind mobilitatea militară și privind proiectele prioritare de interconectare din cadrul Inițiativei celor Trei Mări, conchide comunicatul.</p>
    </article>
  </body>
</html>