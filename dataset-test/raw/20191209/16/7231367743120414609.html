<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/pagamento-rottamazione-ter-entro-il-9-dicembre-2019-per-non-perdere-i-benefici/"/>
    <meta property="og:site_name" content="InvestireOggi"/>
    <meta property="article:published_time" content="2019-12-09T16:24:44+00:00"/>
    <meta property="og:title" content="Pagamento rottamazione-ter entro il 9 dicembre 2019 per non perdere i benefici"/>
    <meta property="og:description" content="Il 9 dicembre 2019 è l’ultimo giorno utile per i ritardatari per pagare le cartelle saldo e stralcio e rottamazione-ter. Tutte le modalità di pagamento."/>
  </head>
  <body>
    <article>
      <h1>Pagamento rottamazione-ter entro il 9 dicembre 2019 per non perdere i benefici</h1>
      <h2>Il 9 dicembre 2019 è l’ultimo giorno utile per i ritardatari per pagare le cartelle saldo e stralcio e rottamazione-ter. Tutte le modalità di pagamento.</h2>
      <address><time datetime="2019-12-09T16:24:44+00:00">09 Dec 2019, 16:24</time> by <a rel="author" href="https://www.investireoggi.it/fisco/author/qquebec/" target="_blank">Mirco Galbusera</a></address>
      <p>Ultima chiamata per pagare la rata della “<b>rottamazione-ter</b>” e del “<b>saldo e stralcio</b>“. I contribuenti che hanno aderito ai due provvedimenti di definizione agevolata delle cartelle hanno tempo fino a <b>lunedì 9 dicembre</b>, grazie alla possibilità di avvalersi della cosiddetta tolleranza per i versamenti effettuati in ritardo.</p>
      <p>Lo rende noto l’Agenzia delle entrate-Riscossione aggiungendo che la <b>tolleranza di 5 giorni</b> ha di fatto spostato il termine del 2 dicembre per i pagamenti (<a href="https://www.investireoggi.it/fisco/rottamazione-ter-nuova-scadenza-in-arrivo/">già posticipato rispetto a quello iniziale del 30 novembre che cadeva di sabato</a>) al 7 dicembre che, coincidendo nuovamente con il sabato, fa slittare la scadenza a lunedì prossimo 9 dicembre.</p>
      <h3>Pagamento cartelle entro il 9 dicembre 2019</h3>
      <p>Non c’è più tempo da perdere, quindi, per i contribuenti. Si tratta di un appuntamento molto importante perché il mancato, insufficiente o tardivo pagamento della rata il 9 dicembre determina l’inefficacia della definizione agevolata, il debito non potrà essere più rateizzato e l’Agente della riscossione dovrà riprendere le azioni di recupero. Rientrano nel “saldo e stralcio” i contribuenti persone fisiche che versano in una situazione di grave e comprovata difficoltà economica con <b>Isee del nucleo familiare inferiore a 20.000 euro</b>. Per questa tipologia di agevolazione è previsto il pagamento nella misura che varia dal 16 al 35% dell’importo dovuto, già scontato di sanzioni e interessi. La “rottamazione-ter” prevede invece l’annullamento esclusivamente delle sanzioni e degli interessi di mora.</p>
      <h3>Modalità di pagamento</h3>
      <p>Ci sono diverse modalità di pagamento previste. Per effettuare il versamento non è necessario andare agli sportelli di Agenzia delle entrate-Riscossione. I contribuenti hanno a disposizione molteplici canali, inclusi quelli telematici che consentono di procedere al versamento a qualsiasi ora del giorno, anche di sabato e domenica quando i tradizionali uffici sono chiusi. In particolare, si può pagare in banca, agli sportelli bancomat abilitati ai servizi di <b>pagamento Cbill</b>, con il proprio <b>internet banking</b>, <b>agli uffici postali</b>, nei <b>tabaccai</b> aderenti a Banca 5 SpA e tramite i circuiti <b>Sisal</b> e <b>Lottomatica</b>, agli sportelli di <b>Agenzia delle entrate-Riscossione</b>, sul portale www.agenziaentrateriscossione.gov.it e con l’App Equiclick tramite la piattaforma <b>PagoPa</b>.</p>
      <p>Infine, è possibile pagare mediante compensazione con i crediti commerciali non prescritti, certi liquidi ed esigibili (crediti certificati) maturati per somministrazioni, forniture, appalti e servizi nei confronti della Pubblica Amministrazione. Per il pagamento si devono utilizzare i bollettini Rav contenuti nella “Comunicazione delle somme dovute” inviata da Agenzia delle entrate-Riscossione insieme al piano complessivo dei pagamenti.</p>
      <h3>La possibilità di compensazione</h3>
      <p>E’ infine possibile regolarizzare  le cartelle saldo e stralcio e rottamazione-ter mediante <b>compensazione con i crediti commerciali non prescritti</b>, certi liquidi ed esigibili (c.d. crediti certificati) maturati per somministrazioni, forniture, appalti e servizi nei confronti della Pubblica Amministrazione. In tutti i casi per il pagamento si devono utilizzare i bollettini Rav contenuti nella “Comunicazione delle somme dovute” inviata da Agenzia delle entrate- Riscossione insieme al piano complessivo dei pagamenti.</p>
    </article>
  </body>
</html>