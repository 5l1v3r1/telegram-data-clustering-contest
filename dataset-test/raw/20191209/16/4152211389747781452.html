<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/sport/news/598362/%E0%A6%B6%E0%A6%BF%E0%A6%B6%E0%A7%81-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A6%A6%E0%A7%87%E0%A6%B0-%E0%A6%AB%E0%A7%81%E0%A6%9F%E0%A6%AC%E0%A6%B2-%E0%A6%95%E0%A7%8D%E0%A6%AF%E0%A6%BE%E0%A6%AE%E0%A7%8D%E0%A6%AA%E0%A7%87-%E0%A6%87%E0%A6%89%E0%A6%B0%E0%A7%8B%E0%A6%AA%E0%A7%87%E0%A6%B0-%E0%A6%A6%E0%A7%81%E0%A6%87-%E0%A6%AB%E0%A7%81%E0%A6%9F%E0%A6%AC%E0%A6%B2%E0%A6%BE%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T16:21:00+00:00"/>
    <meta property="og:title" content="শিশু-কিশোরদের ফুটবল ক্যাম্পে ইউরোপের দুই ফুটবলার"/>
    <meta property="og:description" content="শিশু-কিশোরদের নিয়ে আয়োজিত দুই দিনের ফুটবল প্রশিক্ষণ ক্যাম্প করতে কুমিল্লায় এসেছেন ইউরোপের দুই ফুটবলার জার্মান নাগরিক মার্সেল ও ভেসিন। তারা খেলেন হংকংয়ের কেসিসি ক্লাবে। মার্সেল ও ভেসিন ফুটবলার হলেও পেশায় পোশাক আমদানিকারক প্রতিষ্ঠান ফ্রেইমলেস এশিয়া গ্রুপের ডিরেক্টর হিসেবে কর্মরত রয়েছেন।..."/>
  </head>
  <body>
    <article>
      <h1>শিশু-কিশোরদের ফুটবল ক্যাম্পে ইউরোপের দুই ফুটবলার</h1>
      <address><time datetime="2019-12-09T16:21:00+00:00">09 Dec 2019, 16:21</time> by <a rel="author">মাসুদ আলম, কুমিল্লা</a></address>
      <figure>
        <img src="https://cdn.banglatribune.com/contents/cache/images/700x0x1/uploads/media/2019/12/09/2f57c46197f7d70b037b01706a063257-5dee74f29e22c.jpg"/>
        <figcaption>কুমিল্লার বার্ডে শিশু-কিশোরদের প্রশিক্ষণ ক্যাম্প</figcaption>
      </figure>
      <p>
        <b>শিশু-কিশোরদের নিয়ে আয়োজিত দুই দিনের ফুটবল প্রশিক্ষণ ক্যাম্প করতে কুমিল্লায় এসেছেন ইউরোপের দুই ফুটবলার জার্মান নাগরিক মার্সেল ও ভেসিন। তারা খেলেন হংকংয়ের কেসিসি ক্লাবে।</b>
      </p>
      <p>মার্সেল ও ভেসিন ফুটবলার হলেও পেশায় পোশাক আমদানিকারক প্রতিষ্ঠান ফ্রেইমলেস এশিয়া গ্রুপের ডিরেক্টর হিসেবে কর্মরত রয়েছেন। প্রতি বছর কোম্পানির স্পন্সরে আফ্রিকার সুবিধাবঞ্চিত শিশু-কিশোর ফুটবলারদের নিয়ে প্রশিক্ষণ ক্যাম্প করেন তারা। এবার এসেছেন দক্ষিণ এশিয়ায়, এই বছর প্রশিক্ষণ ক্যাম্প করতে বেছে নেন বাংলাদেশকে।</p>
      <p>এই প্রশিক্ষণ ক্যাম্পে কুমিল্লার বুড়িচং ও ব্রাহ্মণপাড়া উপজেলা থেকে ৩০ জন খুদে ফুটবলারকে বাছাই করেন তারা। গত শনিবার ও রবিবার দুই দিনের এই প্রশিক্ষণ হয়েছে বাংলাদেশ পল্লী উন্নয়ন একাডেমিতে (বার্ড)।</p>
      <p>প্রশিক্ষণ ক্যাম্পের খুদে ফুটবলার মো. শুভ জানায়, ‘ইউরোপ ও আমেরিকার ফুটবলারদের খেলা আমরা সবসময় টিভিতে দেখি। বিদেশি এসব খেলোয়াড়দের সরাসরি দেখা অনেকটা সৌভাগ্যের ব্যাপার। আর তারাই আমাদেরকে নিয়ে ফুটবল প্রশিক্ষণ ক্যাম্প করেছেন, এটা অত্যন্ত আনন্দের।’</p>
      <figure>
        <img src="https://cdn.banglatribune.com/contents/cache/images/700x0x1/uploads/media/2019/12/09/e207f94c59baa96ba749b23bcc2acb9f-5dee74f29a8f4.jpg"/>
        <figcaption>প্রশিক্ষণ ক্যাম্পে শিশু-কিশোররা</figcaption>
      </figure>
      <p>আরেক খুদে ফুটবলার জানায়, ‘দুই দিনের ফুটবল প্রশিক্ষণ আমাদেরকে অনেক কিছু শিখতে সহযোগিতা করবে। ভবিষ্যতে ফুটবল খেলায় আরও উৎসাহিত ও অনুপ্রাণিত করবে।’  </p>
      <p>প্রশিক্ষক ফুটবলার মার্সেল বলেছেন, ‘আমরা আফ্রিকার শিশু-কিশোর ফুটবলারদের নিয়ে আগে অনেক প্রশিক্ষণ ক্যাম্প করেছি। এই প্রথম দুই দিনের ফুটবল প্রশিক্ষণ ক্যাম্প করতে বাংলাদেশে এসেছি। এই ক্যাম্পের কিশোররা অনেক প্রতিভাবান। তাদের মধ্যে সম্ভাবনা রয়েছে। এছাড়াও বাংলাদেশের পরিবেশ ও আতিথেয়তাও আমাদের মুগ্ধ করেছে।’</p>
      <p>কুমিল্লার বিশিষ্ট ক্রীড়াবিদ বদরুল হুদা জেনু বলেছেন, ‘শিশুদের মনোদৈহিক বিকাশে খেলাধুলার বিকল্প নেই। আর ভালো খেলোয়াড় তৈরির জন্য এই ধরনের ক্যাম্প গুরুত্বপূর্ণ ভূমিকা রাখবে। আমরা চাই যেন তারা এই ধরনের ফুটবল ক্যাম্প করতে আরও এগিয়ে আসেন।’</p>
      <footer>/এফএইচএম/</footer>
    </article>
  </body>
</html>