<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/galatasaray-in-eski-futbolcusu-leo-franco-icin-sike-karari-1219698.html"/>
    <meta property="og:site_name" content="Bursada Bugün"/>
    <meta property="article:published_time" content="2019-12-09T16:55:00+00:00"/>
    <meta property="og:title" content="Galatasaray'ın eski futbolcusu Leo Franco için şike kararı!"/>
    <meta property="og:description" content="La Liga tarihinin, 8 yıl sonra sonuçlanan en büyük şike davasında, 36 futbolcu hakkında beraat kararı çıktı - Mahkeme, Real Zaragoza'nın eski kulüp başkanı ve eski sportif direktörüne &quot;evrakta sahtecilikten&quot; 1 yıl 3'er ay hapis cezası verdi"/>
  </head>
  <body>
    <article>
      <h1>Galatasaray'ın eski futbolcusu Leo Franco için şike kararı!</h1>
      <h2>La Liga tarihinin, 8 yıl sonra sonuçlanan en büyük şike davasında, 36 futbolcu hakkında beraat kararı çıktı - Mahkeme, Real Zaragoza'nın eski kulüp başkanı ve eski sportif direktörüne "evrakta sahtecilikten" 1 yıl 3'er ay hapis cezası verdi</h2>
      <address>
        <time datetime="2019-12-09T16:55:00+00:00">09 Dec 2019, 16:55</time>
      </address>
      <p><b>İspanyol </b>futbolunun en büyük şike davasında yargılanan 36 futbolcu hakkında beraat kararı verildi.<br/><br/><b>La Liga'</b>da 2010-2011 sezonunun son haftasında oynanan ve deplasmanda Levante'yi 2-1 yenen Real Zaragoza'nın ligde kalmasıyla sonlanan maçta şike yapıldığı iddiasıyla açılan dava sonuçlandı.</p>
      <p><b>Valensiya Mahkemesi</b>, savcılığın suçlamalarını yeterli bulmayarak sanık 36 futbolcu ile Real Zaragoza Kulübü hakkında beraat kararı açıkladı.</p>
      <p>Mahkeme, evrakta sahtecilik suçlamasıyla Real Zaragoza'nın eski kulüp başkanı Agapito Iglesias ve eski sportif direktörü <b>Javier Porquera'ya </b>ise 1 yıl 3'er ay hapis cezası verilmesini karara bağladı.</p>
      <p>Sanıklar arasında 2009-2010 sezonunda Galatasaray'da forma giyen eski kaleci Leo Franco ve 2004-2005 sezonunda <b>Beşiktaş'ta </b>oynayan eski futbolcu Juanfran Garcia da bulunuyordu.</p>
      <p>İspanyol savcı iddianamesinde, Real Zaragoza Kulübünün maçı kaybetmeleri karşılığında Levante'de forma giyen futbolculara 965 bin avro ödemeyi taahhüt ettiği öne sürülüyordu.</p>
      <p>La Liga'da 2010-2011 sezonunun son haftasında 21 Mayıs 2011 tarihinde oynanan karşılaşmada Real Zaragoza deplasmanda <b>Levante'yi </b>2-1 yenerek ligde kalmış ve bu skordan dolayı düşen 3. takım <b>Deportivo La Coruna </b>olmuştu.</p>
    </article>
  </body>
</html>