<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205394-kiyivmiskbud-vidmovivsya-dobudovuvati-skandalni-budinki-vojcehovskogo-kushnir"/>
    <meta property="og:site_name" content="Mind UA"/>
    <meta property="article:published_time" content="2019-12-09T16:07:00+00:00"/>
    <meta property="og:title" content="«Київміськбуд» відмовився добудовувати скандальні будинки Войцеховського – Кушнір"/>
    <meta property="og:description" content="Добудовувати ЖК Войцеховського економічно невигідно та сумнівно для репутації"/>
  </head>
  <body>
    <article>
      <h1>«Київміськбуд» відмовився добудовувати скандальні будинки Войцеховського – Кушнір</h1>
      <h2>Добудовувати ЖК Войцеховського економічно невигідно та сумнівно для репутації</h2>
      <address>
        <time datetime="2019-12-09T16:07:00+00:00">09 Dec 2019, 16:07</time>
      </address>
      <p>Київміськбуд» відмовився добудовувати столичні житлові комплекси компанії «Укогруп» (так звані об’єкти Войцеховського) через те, що жоден з них не має ані технічних умов, ані дозволів.</p>
      <p>Про це президент ПрАТ «Холдингова компанія «Київміськбуд» Ігор Кушнір заявив в <a href="https://mind.ua/publications/20205375-prezident-kiyivmiskbudu-situaciya-na-rinku-ce-tak-zvanij-prirodnij-vidbir">ексклюзивному інтерв’ю </a>для Mind.<br/><br/>Кушнір вважає, що у скандальних недобудов «занадто великий шлейф»:<br/>«Є квартири, що продані двічі-тричі. Усі проєкти мають проблеми із законністю, при цьому жоден з них не має ані технічних умов, ані дозволів, ані землі. Почати займатися цими об'єктами – рівносильно будівництву нового будинку».</p>
      <p>Братися за такий проєкт не лише економічно недоцільно, але й неоднозначно для репутації компанії, вважає Кушнір.</p>
      <p>«Необхідно думати про наших інвесторів, зарплати співробітникам колективу, про дивіденди місту. А щоб добудовувати проєкти Войцеховського, необхідно кинути наші об'єкти, почати добудовувати чуже. Я не бачу в цьому доцільності!» – наголосив він.</p>
      <p>На думку президента «Київміськбуду», на ринку наразі є всього п’ять-шість компаній, у яких можна купувати  квартиру у недобудованому будинку, але ситуація може дестабілізуватися в будь-який момент.</p>
      <p>Натомість в «Київміськбуді» ситуація більш стабільна, велику роль у цьому відіграє форма власності компанії – 80% належить міській громаді, у разі форс-мажору КМДА підставить своє плече, впевнений Ігор Кушнір.</p>
      <p>Нагадаємо, в лютому Печерський районний суд м. Києва <a href="https://mind.ua/news/20193952-sud-areshtuvav-bilshe-10-nezavershenih-budivel-vojcehovskogo">арештував незавершене будівництво компанії «Укогруп»</a>, яку пов'язують зі скандальним київським забудовником Анатолієм Войцеховским.<br/><br/>Як повідомляв Mind, компанії, афілійовані із Войцеховським, звели близько 40 новобудов. Більшість з них так і не здані в експлуатацію, практично всі побудовано з різними порушеннями. Загалом від діяльності його компаній постраждало 14 000 інвесторів.</p>
      <p>У листопаді Київрада затвердила детальний план території на Троєщині, що передбачає <a href="https://mind.ua/news/20204473-u-kievi-zabuduyut-47-ga-na-troeshchini-ta-nareshti-dobuduyut-kompleks-vojcehovskogo">добудову скандального житлового комплексу «Перспектива»</a> («новобудови Войцеховського»).<br/><br/><a href="https://mind.ua/publications/20194977-stop-budivnictvo-chomu-dosvid-z-vojcehovskim-navchiv-stolichnu-vladu">Найгучніші будівельні скандали</a> за попередній рік та чому досвід з Войцеховським навчив столичну владу – читайте в матеріалі Mind.</p>
      <related>
        <h4>Також читайте</h4>
        <a href="https://mind.ua/news/20205500-novij-zakon-pro-reklamu-chastina-zabudovnikiv-mae-pripiniti-reklamu-svoyih-ob-ektiv-ekspert"/>
        <a href="https://mind.ua/news/20205424-na-dobudovu-vsih-proektiv-ukrbudu-treba-60-mln-zmi"/>
        <a href="https://mind.ua/publications/20205375-prezident-kiyivmiskbudu-situaciya-na-rinku-ce-tak-zvanij-prirodnij-vidbir"/>
      </related>
    </article>
  </body>
</html>