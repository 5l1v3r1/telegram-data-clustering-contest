<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/12/09/4003164_arsenal_otchete_zagubi_ot_23_mln_paunda/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T16:30:00+00:00"/>
    <meta property="og:title" content="&quot;Арсенал&quot; отчете загуби от 23 млн. паунда"/>
    <meta property="og:description" content="Само преди година клубът беше на печалба от над 97 милиона."/>
  </head>
  <body>
    <article>
      <h1>"Арсенал" отчете загуби от 23 млн. паунда</h1>
      <address><time datetime="2019-12-09T16:30:00+00:00">09 Dec 2019, 16:30</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Арсенал" се намира в най-тежкото си състояние от 42 години, като няма победа в девет поредни мача, но това не са единствените проблеми на "артилеристите". Клубът обяви загуби от 23.5 милиона паунда (30.9 млн. долара) за финансовата година, която приключва на 31 май.</p>
      <p>Само преди година "Арсенал" отчете печалба от над 97 милиона.</p>
      <p>Приходите на клуба бележат спад с над 20 милиона (от 388.6 до 367.5 млн. паунда). Това се дължи на драстичното намаление на суми, които тимът получи от трансфери на футболисти. Те са едва 16.8 милиона, сравнени със 122.3 млн. паунда преди година.</p>
      <p>"Арсенал" отчита и неблагоприятното влияние на участието в Лига Европа през миналия сезон. Въпреки че стигна финала в турнира, където загуби от "Челси" с 1:4, клубът отбеляза далеч по-ниски приходи от всички клубове, които играят в Шампионската лига. За последно "артилеристите" бяха част от най-престижната европейска надпревара през 2017 г.</p>
      <p>Приходите от продажба на билети падат с 30 милиона паунда въпреки поредното увеличение на цените.</p>
      <p>Според специализирания блог за футболни финанси Swiss Ramble е възможно окончателният доклад на "Арсенал" да отчете още по-големи загуби. Към момента не са взети под внимание данъците и амортизацията.</p>
    </article>
  </body>
</html>