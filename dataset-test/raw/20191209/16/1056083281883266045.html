<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813729/%D8%B5%D8%A7%D8%AF%D8%B1%D8%A7%D8%AA-%DB%B2-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%D9%85%D8%AD%D8%B5%D9%88%D9%84%D8%A7%D8%AA-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%DA%AF%D9%84%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:53:43+00:00"/>
    <meta property="og:title" content="صادرات ۲ میلیون دلاری محصولات دانش‌بنیان گلستان"/>
    <meta property="og:description" content="ایسنا/گلستان رئیس پارک علم و فناوری گلستان بابیان اینکه صادرات، اولویت فعالیت شرکت‌های دانش‌بنیان استان است، گفت: سال گذشته ۲ میلیون دلار محصولات و نرم‌افزار تولیدی توسط این شرکت‌ها صادر شد."/>
  </head>
  <body>
    <article>
      <h6 class="kicker">رئیس پارک علم و فناوری گلستان خبرداد:</h6>
      <h1>صادرات ۲ میلیون دلاری محصولات دانش‌بنیان گلستان</h1>
      <address><time datetime="2019-12-09T16:53:43+00:00">09 Dec 2019, 16:53</time> by <a rel="author">سیدحسین حسینی</a></address>
      <p>ایسنا/گلستان رئیس پارک علم و فناوری گلستان بابیان اینکه صادرات، اولویت فعالیت شرکت‌های دانش‌بنیان استان است، گفت: سال گذشته ۲ میلیون دلار محصولات و نرم‌افزار تولیدی توسط این شرکت‌ها صادر شد.</p>
      <p>مهدی غفاری در نشست خبری با اصحاب رسانه استان اظهار کرد: در سفر دکتر ستاری به استان، ۸ میلیارد تومان اعتبار برای ایجاد دو کارخانه نوآوری در گرگان و گنبدکاووس در نظر گرفته‌شده بود.</p>
      <p>وی افزود: تفاهم‌نامه‌ای با شورای شهر گرگان برای تأمین محل ایجاد کارخانه نوآوری امضاء شده و نقشه اولیه آن در حال تهیه است تا فاز اجرایی شود. در گنبدکاووس هنوز تعاون روستایی و جهادکشاورزی زمینی که برای ایجاد کارخانه نوآوری قول داده شده بود، به پارک علم و فناوری واگذار نشده است.</p>
      <p>رئیس پارک علم و فناوری گلستان در ادامه با اشاره به راه‌اندازی نمایشگاه دستاوردهای پژوهش و فناوری، تصریح کرد: در حاشیه این نمایشگاه از دستاوردهای پژوهشی یک سال گذشته پارک علم و فناوری استان گلستان رونمایی شد و شگفتی مسئولان بازدیدکننده از این نمایشگاه را به دنبال داشت.</p>
      <p>غفاری خاطرنشان کرد: دستاوردهای پژوهشی ارائه‌شده در نمایشگاه هفته پژوهش سال گذشته، منتهی به انعقاد قرارداد تجاری بین پژوهشگران و بنگاه‌های اقتصادی نشد.</p>
      <p>وی در خصوص حمایت‌های پارک علم و فناوری، گفت: به شرکت‌هایی که در مرحله رشد قرار دارند تا چند ده میلیون تومان و برای تجاری‌سازی ایده‌ها و تولیدات شرکت‌ها هم تا ۲۵۰ میلیون تسهیلات پرداخت می‌شود.</p>
      <p>همچنین امروز با حضور اصحاب رسانه، رویداد فرش فناوری در حاشیه بیستمین نمایشگاه دستاوردهای پژوهش، فناوری و فن‌بازار استان برگزار شد. در این رویداد، برخی از طرح‌ها و محصولات فناورانه در استان توسط فناوران معرفی شد.</p>
      <p>انتهای پیام</p>
    </article>
  </body>
</html>