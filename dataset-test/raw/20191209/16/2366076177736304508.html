<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965157/%D8%AD%D8%B3%D9%86-%D8%B9%D8%A8%D8%A7%D8%B3%DB%8C-%D8%AD%D9%88%D8%A7%D8%AF%D8%AB-%D8%A2%D8%A8%D8%A7%D9%86-%D9%85%D8%A7%D9%87-%D8%A8%D9%87-%D8%AE%D8%A7%D8%B7%D8%B1-%D8%A8%D9%87%D8%B1%D9%87%E2%80%8C%DA%AF%DB%8C%D8%B1%DB%8C-%D8%A7%D8%B2-%D8%A7%D9%82%D8%AA%D8%B5%D8%A7%D8%AF%D9%90-%D8%BA%D9%84%D8%B7-%D8%A8%D9%88%D8%AF"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T16:27:00+00:00"/>
    <meta property="og:title" content="حسن عباسی: حوادث آبان ماه به خاطر بهره‌گیری از اقتصادِ غلط بود"/>
    <meta property="og:description" content="رئیس اندیشکده یقین گفت: حوادث بهمن ماه به خاطر بهره‌گیری از اقتصادِ غلط بود و یک شبه شوک به مردم وارد شد."/>
  </head>
  <body>
    <article>
      <h1>حسن عباسی: حوادث آبان ماه به خاطر بهره‌گیری از اقتصادِ غلط بود</h1>
      <address><time datetime="2019-12-09T16:27:00+00:00">09 Dec 2019, 16:27</time> by <a rel="author">پایگاه خبری تحلیلی فردا | Farda News</a></address>
      <p>
        <b>رئیس اندیشکده یقین گفت: حوادث بهمن ماه به خاطر بهره‌گیری از اقتصادِ غلط بود و یک شبه شوک به مردم وارد شد.</b>
      </p>
      <p>خبرگزاری فارس: حسن عباسی امروز در جمع دانشجویان دانشگاه ولیعصر(عج) رفسنجان با موضوع شکست مدل‌های اقتصادی غربی در جهان و ایران اظهار داشت: اینکه چرا مجبوریم مدام قیمت‌ها را گران کنیم به این دلیل است که مدلی در اقتصاد پیاده می‌کنیم که شکست خورده است و سال ۹۲ که روحانی دولت را در دست گرفت اجرای این الگو را به‌دست گرفت.</p>
      <p>رئیس اندیشکده یقین با بیان اینکه موتور محرکه اقتصادهای لییرال طمع است و نسخه‌ای که انگلیس برای اقتصاد می‌پیچد مردم جهان را اسیر طمع و ربا می‌کند، افزود: مردم وقتی بیشتر می‌خواهند بیشتر می‌دوند و حرص و طمع به خرج می‌دهند.</p>
      <p>عباسی گفت: اقتصاد لیبرالی برای رونق اقتصادی جامعه را با آگهی‌های بازرگانی تحریک و ذائقه‌سازی می‌کند و مردم را در مصرف‌گرایی و طمع ورزی تحریک و تحریص می‌کنند.</p>
      <p>وی ابراز داشت: ربا به زبان ساده یعنی سودخواری یعنی کاری که شرکت‌های هرمی انجام می‌دهند، ربا در اسلام جنگ با خداست، کتاب‌های پایه علم اقتصاد جهان «ثروت ملل» و « دفاع از ربا» هستند تلویزیون ده‌ها میلیارد تومان برای تبلیغ یک بانک می‌گیرد در حالی که در یک سال گذشته هفت نفر از مراجع تقلید ۱۵۰ بار فریاد زدند که سیستم بانکی ربوی است.</p>
      <p>رئیس اندیشکده یقین عنوان داشت: بدهی جهان در حال حاضر ۷۵ تریلیون دلار است و کل اقتصاد جهان در ۲۰۰ کشور ۴۵ تریلیون دلار درآمد دارد و این بدهی از آن کشورهای پیشرفته همچون آمریکا، هند، چین، ژاپن، استرالیا و... است که اگر مدل این اقتصاد خوب بوده چرا کشورهای پیشرفته صاحب بیشترین بدهی هستند.</p>
      <p>عباسی اضافه کرد: از این میزان بدهی ۲۳ تریلیون مربوط به ایالات متحده آمریکاست و هر کودکی که تازه به دنیا می آید چندصدهزار دلار بدهی دارد و اقتصاد جهان به چاپ پول بدون پشتوانه بدهی دارد که ناشی از فرمول غلط در علم اقتصاد است.</p>
      <p>وی خاطرنشان کرد: پولی که چاپ می‌شود دست به دست می‌چرخد و بدهی به‌بار می‌آورد و همه دولت‌ها امروز کسری بودجه دارد در واقع خلق پول خلق ثروت نیست خلق بدهی است.</p>
      <p>عباسی با بیان اینکه خلق پول پیچیده‌ترین ربایی است که در تاریخ شکل گرفته است و اقتصاد جهان به جایی رسیده که مانند حباب است، اظهار کرد: حکم اصلی در خصوص ربا طبق فتوای آیت‌الله مکارم شیرازی «اکل مال حرام» است.</p>
      <p>رئیس اندیشکده یقین ابراز کرد: امروز اگر دولت انقلابی سرکار بود پول کارنسی را کنار می‌گذاشت با همین ریال می‌شود مشکلات را برطرف کرد وقتی مدل اقتصادی سقوط کرد اساتید اقتصادی که از بیت‌المال حقوق می‌گیرند باید پاسخگو باشند استاد حوزه و دانشگاه باید درد مشکلات مردم را تئوریزه کنند.</p>
      <p>وی با اشاره به اینکه حوادث آبان ماه به خاطر بهره‌گیری از اقتصاد غلط بود و یک شبه شوک به مردم وارد شد، گفت: دکترین شوک یک مکتب اقتصادی مربوط به فریدمن است که معروف به اقتصاد فاجعه است و در کشورهای شیلی، آمریکا، انگلیس، روسیه شکست خورده که متأسفانه در ایران در حال اجراست.</p>
      <p>رئیس اندیشکده یقین با بیان اینکه ربا را نباید به اسم و حساب اسلام گذاشت، افزود: الان در عصر مبارزه با کاپیتالیسم هستیم یعنی هر پدیده‌ای کالاست و انسان را یک قلم کالا می‌دانند.</p>
      <p>عباسی یادآور شد: وقتی یک پزشک ایرانی مقابل تلویزیون خجالت می‌کشد که بگوید مستأجر است اما ده‌ها نفر را رایگان جراحی مغز کرده او درد مردم را دیده و علمش را به عنوان کالا حساب نکرده، اما از طرفی برخی پزشکان حاضر نشدند کارتخوان نصب کنند.</p>
      <p>وی سلبریتی‌ها، فوتبالیست‌ها و خوانندگان را مانند برده دانست که قیمت دارند و قیمتشان را اعلام می‌کنند، تصریح کرد: چرا در حکومت اسلامی یک فرد بالای ۱۰۰ میلیون تومان حقوق می‌گیرد یا پول‌های بیت‌المال را به یک مربی اجنبی می‌دهیم و کسی اعتراض نمی‌کند.</p>
      <p>عباسی عنوان داشت: تا سال ۲۰۵۰ شیب بدهی جهانی بالا می‌رود و هر سال ۳.۵ تریلیون دلار بر دهی افزوده می‌شود تا جهان نابود شود، ریچارد واتسون اذعان می‌کند راه حل این مشکل نظام مالی اسلامی است.</p>
      <p>وی تأکید کرد: جمهوری اسلامی ایران برای عبور از این وضعیت باید مدل بومی یا دولتی جوان و باحوصله داشته باشد تا حدود چند سال جراحی اقتصادی انجام دهد و مدل‌های بومی توسعه یافته را پیاده کند و برای جهان الگو شود.</p>
      <p>عباسی در بخش دیگری از سخنان خود بیان داشت: جنگ ما جنگ باورها و عقیده‌هاست که اسمش جهاد کبیر است جهاد کبیر در دانشگاه است که باید مقابل مبانی نظری غرب بایستیم.</p>
    </article>
  </body>
</html>