<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/12/09/4003218_upraviteliat_na_vik-shumen_shte_e_noviiat_rukovoditel/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T16:23:00+00:00"/>
    <meta property="og:title" content="Управителят на &quot;ВиК Шумен&quot; ще е новият ръководител на водното дружество в Перник"/>
    <meta property="og:description" content="Междувременно бившият областен управител на Перник Ирена Соколова вече е отстранена и от поста лидер на ГЕРБ в града."/>
  </head>
  <body>
    <article>
      <h1>Управителят на "ВиК Шумен" ще е новият ръководител на водното дружество в Перник</h1>
      <address><time datetime="2019-12-09T16:23:00+00:00">09 Dec 2019, 16:23</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Досегашният управител на "ВиК Шумен" Илиян Илиев е избран за ръководител на водното дружество в Перник, предаде БНР. Днес се проведе общо събрание на акционерите на "ВиК Перник", а Илиев е предложен от държавата, която притежава 51% от капитала на дружеството.</p>
      <p>Илиян Илиев ще замени на поста досегашния управител на "ВиК Перник" Иван Витанов, <a href="https://www.dnevnik.bg/regioni/2019/11/20/3994943_upraviteliat_na_vik-pernik_shte_bude_uvolnen_zaradi/">който беше отстранен</a> след<a href="https://www.dnevnik.bg/regioni/2019/11/15/3992846_ot_ponedelnik_pernik_shte_ima_piteina_voda_po_grafik/"> въвеждането на воден режим в града на 18 ноември</a>. Това обаче не може да стане преди провеждане на конкурс за управител на дружеството в Шумен.</p>
      <p>Кметът на Радомир Пламен Алексиев, който е представителят на общината в общото събрание на акционерите на ВиК, е гласувал против кандидатурата на Илиян Илиев. "Реално той е предложен, избран от държавата. Ние не познаваме Илиев, не ни беше изпратено дори едно CV. Освен това казусът с неговото освобождаване от поста му – управител на "ВиК Шумен", не е решен", коментира той.</p>
      <h3>Ирена Соколова вече не е лидер на ГЕРБ в Перник</h3>
      <p>Към момента заради водната криза в Перник беше освободен и областният управител Ирена Соколова. Днес стана ясно, че Соколова вече не е и лидер на местната организация на ГЕРБ.</p>
      <p>Временно поста ще поеме депутатът д-р Александър Александров, който се счита за близък до бившия кмет на Перник Вяра Церовска. Очакванията са Ирена Соколова да бъде отстранена и от поста лидер на "Жени ГЕРБ". Така Соколова, която се счита за близка до Цветан Цветанов, ще приключи политическата си кариера в партията.</p>
      <p>Иначе виновни за водната криза в Перник <a href="https://www.dnevnik.bg/bulgaria/2019/11/21/3995310_prokuraturata_zapochva_proverki_zaradi_krizata_s/">търси и прокуратурата</a>, която започна проверки за експлоатацията на язовир "Студена" и за действията на администрацията в Перник и местното ВиК дружество. Към проблема отношение могат да имат също длъжностни лица от Министерството на околната среда и водите, което всеки месец посочва колко вода може да се черпи от язовира, както и от Министерството на регионалното развитие и благоустройството - принципал на "ВиК Перник".</p>
    </article>
  </body>
</html>