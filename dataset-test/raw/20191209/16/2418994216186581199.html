<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/koinwnia/article/govgr-erxetai-to-ilektroniko-kep---ti-tha-ginei-me-to-palio"/>
    <meta property="og:site_name" content="The TOC"/>
    <meta property="article:published_time" content="2019-12-09T16:12:51+00:00"/>
    <meta property="og:title" content="Gov.gr: Στα σκαριά το νέο ηλεκτρονικό ΚΕΠ"/>
    <meta property="og:description" content="Ο ιστότοπος gov.gr θα είναι το νέο ψηφιακό ΚΕΠ στην ηλεκτρονική επαφή του πολίτη με το Δημόσιο."/>
  </head>
  <body>
    <article>
      <h1>Gov.gr: Στα σκαριά το νέο ηλεκτρονικό ΚΕΠ</h1>
      <h2>Ο ιστότοπος gov.gr θα είναι το νέο ψηφιακό ΚΕΠ στην ηλεκτρονική επαφή του πολίτη με το Δημόσιο.</h2>
      <address>
        <time datetime="2019-12-09T16:12:51+00:00">09 Dec 2019, 16:12</time>
      </address>
      <p>Ο ιστότοπος gov.gr θα είναι το νέο ψηφιακό ΚΕΠ στην ηλεκτρονική επαφή του πολίτη με το Δημόσιο, ενώ το ΚΕΠ στη συμβατική του μορφή θα παραμένει για να εξυπηρετεί τους ανθρώπους τρίτης ηλικίας. Αυτό σημείωσε ο γενικός γραμματέας Πληροφοριακών Συστημάτων Δημόσιας Διοίκησης, Δημοσθένης Αναγνωστόπουλος, μιλώντας στην ημερίδα της Εθνικής Αρχής Διαφάνειας για την Παγκόσμια Ημέρα κατά της Διαφθοράς.</p>
      <p>Μιλώντας για την αποστολή της ΓΓ, σημείωσε ότι στηρίζει τεχνολογικά τη λειτουργία των συστημάτων του υπουργείου Οικονομικών. Έχει μηχανισμό που υλοποιεί έργα και υποδομές. «Φτάνει σε αποτελέσματα καίρια που μπορούν να βοηθήσουν στον τομέα που επιθυμούμε» σημείωσε και πρόσθεσε: «Έχουμε ήδη σημαντικά αποτελέσματα στον τομέα της διαλειτουργικότητας. Έχουμε πετύχει συνεργασία με φορείς, προκειμένου να φέρουμε έναν φορέα που έχει δεδομένα σε επαφή με έναν φορέα που τα χρειάζεται». Ως πρόσφατο παράδειγμα, έφερε την απόφαση διαλειτουργικότητας για μεταφορά στοιχείων από την ΑΑΔΕ προς το υπουργείο Δικαιοσύνης.</p>
      <p> Σε ό,τι αφορά την ωφέλεια του πολίτη από τη διαλειτουργικότητα, σημείωσε: «Αντί να τρέχει ο πολίτης για να προσκομίσει χαρτιά σε μια δημόσια υπηρεσία, φροντίζει η ίδια η υπηρεσία να τα παίρνει σε μορφή διαδικτυακής υπηρεσίας. Για παράδειγμα, έχουμε πάρει τα ληξιαρχικά γεγονότα και τα προωθούμε προς την ΑΑΔΕ, οπότε δεν θα δηλώνονται εκ νέου στην Εφορία, αλλά μόνον στο ληξιαρχείο».</p>
      <p>Ένας δεύτερος τομέας, στον οποίον εργάζεται η ΓΓ, είναι η ταυτοποίηση των στοιχείων του πολίτη. Η ταυτοποίηση αυτή σχετίζεται τόσο με τις υποχρεώσεις του πολίτη προς το δημόσιο, όσο και με τις υποχρεώσεις του δημοσίου προς τον πολίτη -για παράδειγμα, όταν ένας πολίτης είναι δικαιούχος κάποιου επιδόματος. Το δημόσιο έχει πάρα πολλά στοιχεία, σε πάρα πολλά πληροφοριακά συστήματα, που όμως λειτουργούν με διαφορετικό τρόπο αναγνώρισης μεταξύ τους. Υπάρχει ένα σύνολο κωδικών που δεν έχουν ακόμη ταυτοποιηθεί στους πολίτες. Κι έτσι, για παράδειγμα, πέρυσι κατά την προσπάθεια ενοποίησης στοιχείων μεταξύ ασφαλιστικών ταμείων, βρέθηκαν 600.000 άνθρωποι χωρίς ΑΜΚΑ, 1.800.000 άνθρωποι χωρίς ΑΦΜ, κάποιες χιλιάδες χωρίς πατρώνυμο ή μητρώνυμο ή δελτίο ταυτότητας.</p>
      <p>Ένα τρίτο έργο, που κάνει η Γενική Γραμματεία Πληροφοριακών Συστημάτων με τη Γενική Γραμματεία Δημοσιονομικής Πολιτικής, είναι ένα ολοκληρωμένο πληροφοριακό σύστημα για τους δημοσιονομικούς ελέγχους. Μέχρι τώρα, οι σχετικές διαδικασίες γίνονταν χειρόγραφα. Με αυτόν τον τρόπο, θα διευκολυνθεί το έργο 62 δημοσιονομικών υπηρεσιών εποπτείας και ελέγχου και 500 περίπου ελεγκτών, για τον έλεγχο 1.700 περίπου φορέων της γενικής κυβέρνησης.</p>
      <p>Αυτά είναι τα έργα που γίνονται για να διευκολυνθεί το έργο μεταξύ των φορέων δημόσιας διοίκησης και για να βελτιωθεί η καθημερινότητα του πολίτη είτε άμεσα είτε έμμεσα, με τη διευκόλυνση της επικοινωνίας μεταξύ των υπηρεσιών.</p>
      <p>Σε ό,τι αφορά θέματα που αφορούν το Πόθεν Εσχες και το ΕΣΗΔΗΣ (Εθνικό Σύστημα Ηλεκτρονικών Δημοσίων Συμβάσεων), που είναι ένα διαχρονικό έργο, ολοκληρώθηκε πριν από λίγες ημέρες η υποβολή 166.000 δηλώσεων Πόθεν Εσχες. Συνολικά τα τελευταία χρόνια, έχουν γίνει 1.300.000 δηλώσεις. «Όμως, μέχρι στιγμής έχουμε δώσει μεγάλη σημασία στο κομμάτι του έσχες και λιγότερο στο κομμάτι του πόθεν» σημείωσε ο κ. Αναγνωστόπουλος. Και τούτο, διότι υπάρχει ένα δεύτερο υποσύστημα που αναφέρεται στη διενέργεια ελέγχων, με αυτοματοποιημένη υπόδειξη, που δεν έχει λειτουργήσει μέχρι τώρα αποτελεσματικά.</p>
      <p>Το ΕΣΗΔΗΣ έχει διενεργήσει το 2019, 8.800 διαγωνισμούς, ύψους 8,8 δισ. ευρώ και περίπου 163.000 συμβάσεις. «Όμως, τα συστήματα χρειάζονται συντήρηση, έχουν μείνει πίσω από πλευράς υποδομής και εξοπλισμού και είναι συστήματα που δεν έχουν προάγει τη διαφάνεια στο βαθμό που θα μπορούσαν» σημείωσε. Για παράδειγμα, δεν υπάρχει σύστημα που να καταδεικνύει ποιες συμβάσεις αναφέρονται στην κατηγορία των απευθείας αναθέσεων (ύψος δαπάνης 20.000 ευρώ), ώστε να μπορεί κάποιος να κάνει ανάλυση στα δεδομένα αυτών των περιπτώσεων.</p>
      <p>Σε ό,τι αφορά εν γένει την προσφορά της τεχνολογίας στη διαφάνεια, ο κ. Αναγνωστόπουλος σημείωσε ότι τα ανοιχτά δεδομένα είναι μεν σημαντικά, αλλά θα πρέπει να είναι και «καθαρισμένα». Και εξήγησε ότι «καθαρισμένα» σημαίνει να είναι δομημένα με τέτοιον τρόπο, ώστε να μπορεί κάποιος να τα αξιοποιήσει και να μην είναι απλά ατελείωτα στοιχεία σε ένα φύλλο XL.</p>
    </article>
  </body>
</html>