<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191209_04758212"/>
    <meta property="og:site_name" content="De Standaard"/>
    <meta property="article:published_time" content="2019-12-09T16:35:00+00:00"/>
    <meta property="og:title" content="Standard aanvaardt drie weken schorsing voor Mehdi Carcela maar niet voor Paul José-Mpoku"/>
    <meta property="og:description" content="Het bondsparket van de Belgische voetbalbond heeft Standard-spelers Paul-José Mpoku en Mehdi Carcela allebei drie speeldagen schorsing voorgesteld als minn..."/>
  </head>
  <body>
    <article>
      <h1>Standard aanvaardt drie weken schorsing voor Mehdi Carcela maar niet voor Paul José-Mpoku</h1>
      <address>
        <time datetime="2019-12-09T16:35:00+00:00">09 Dec 2019, 16:35</time>
      </address>
      <p>
        <b>Het bondsparket van de Belgische voetbalbond heeft Standard-spelers Paul-José Mpoku en Mehdi Carcela allebei drie speeldagen schorsing voorgesteld als minnelijke schikking na hun rode kaarten tegen Moeskroen. Standard aanvaardt de straf voor Carcela maar niet die van Mpoku.</b>
      </p>
      <p>De tweede helft tussen Moeskroen en Standard was nog maar drie minuten ver of de Rouches moesten al met een man minder voort. Mpoku kwam veel te laat en plantte zijn studs op de kuit van Benjamin Van Durmen. Scheidsrechter Jan Boterberg stond er met zijn neus op en trok meteen de rode kaart.</p>
      <p>In de slotminuten liet Carcela zich bij een 2-1 achterstand ook betrappen op een onoordeelkundige tackle. Met gestrekt been pakte de Marokkaan uit met een tackle vol op de enkel van Moeskroen-aanvoerder Dimitri Mohamed. Opnieuw aarzelde Boterberg niet: rood was het verdict voor Carcela. Ondanks de numerieke minderheid sleepte Standard dankzij Lestienne nog een gelijkspel in de wacht (2-2).</p>
      <p>Standard aanvaardt de minnelijke schikking voor Carcela, waardoor hij geschorst is dit weekend tijdens de toppers op Sclessin tegen Anderlecht, voor de bekermatch tegen Antwerp en tijdens de verplaatsing naar Waasland-Beveren. Met de voorgestelde straf van Mpoku is Standard niet akkoord. Dinsdag wordt daarover gedebatteerd op de Geschillencommissie, die vervolgens oordeelt over de strafmaat.</p>
    </article>
  </body>
</html>