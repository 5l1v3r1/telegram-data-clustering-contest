<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/este-oficial-padurarii-vor-fi-dotati-cu-arme-letale_500933.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T16:09:32+00:00"/>
    <meta property="og:title" content="Este oficial. Pădurarii vor fi dotaţi cu arme letale"/>
    <meta property="og:description" content="Preşedintele Klaus Iohannis a promulgat, luni, Legea care prevede că pădurarii cu atribuţii de pază vor putea fi dotaţi cu armament de serviciu, letal sau neletal. De asemenea, pădurarii vor primi cinci salarii compensatorii la ieșirea la pen"/>
  </head>
  <body>
    <article>
      <h1>Este oficial. Pădurarii vor fi dotaţi cu arme letale</h1>
      <address><time datetime="2019-12-09T16:09:32+00:00">09 Dec 2019, 16:09</time> by <a rel="author" href="https://plus.google.com/111828348678880759933" target="_blank">Filip Stan</a></address>
      <p>Preşedintele Klaus Iohannis a promulgat, luni, Legea care prevede că pădurarii cu atribuţii de pază vor putea fi dotaţi cu armament de serviciu, letal sau neletal. De asemenea, pădurarii vor primi cinci salarii compensatorii la ieșirea la pensie.</p>
      <p>Preşedintele Klaus Iohannis a promulgat, luni, Legea de modificare şi completare a OUG 59/2000 privind Statutul personalului silvic, care prevede, printre altele, că personalul silvic cu atribuţii de pază va fi dotat cu armament de serviciu.<br/><br/>Legea a fost aprobată pe 27 noiembrie de plenul Camerei Deputaţilor.<br/><br/>"În exercitarea atribuţiilor de serviciu, personalul silvic cu atribuţii de paza fondului forestier naţional, a fondului cinegetic naţional, a fondului piscicol şi a ariilor naturale protejate are statut special, este dotat cu armament de serviciu letal sau neletal, după caz, şi poate face uz de armă, în condiţiile reglementărilor privind regimul armelor şi muniţiilor. Statutul special este conferit de portul de armă, de îndatoririle specifice în îndeplinirea atribuţiilor de serviciu şi de riscurile meseriei, care îi pot afecta integritatea fizică şi viaţa", este una dintre modificările aduse legii.<br/><br/>Un alt amendament adoptat menţionează că personalul silvic pensionat la vârsta standard beneficiază de o gratificaţie egală cu minimum cinci salarii brute pe ultima lună de activitate, suportată de angajator.<br/><br/>Proiectul de lege are ca obiect de reglementare corelarea actualului statut al personalului silvic cu realităţile derivate din evoluţiile domeniilor de activitate în care funcţionează.</p>
    </article>
  </body>
</html>