<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813728/%D8%AA%D9%82%D9%88%DB%8C%D8%AA-%D8%B5%D9%86%D8%B9%D8%AA-%DA%AF%D8%B1%D8%AF%D8%B4%DA%AF%D8%B1%DB%8C-%D9%86%DB%8C%D8%A7%D8%B2%D9%85%D9%86%D8%AF-%D9%86%DA%AF%D8%A7%D9%87-%D8%AA%D8%AE%D8%B5%D8%B5%DB%8C-%D8%B9%D9%84%D9%85%DB%8C-%D9%88-%D8%AD%D8%B1%D9%81%D9%87-%D8%A7%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:52:30+00:00"/>
    <meta property="og:title" content="تقویت صنعت گردشگری نیازمند نگاه تخصصی، علمی و حرفه ای است"/>
    <meta property="og:description" content="ایسنا/مرکزی مدیرکل میراث فرهنگی، صنایع دستی و گردشگری استان مرکزی گفت: تقویت صنعت گردشگری نیازمند نگاه تخصصی، علمی و حرفه‌ای است."/>
  </head>
  <body>
    <article>
      <h1>تقویت صنعت گردشگری نیازمند نگاه تخصصی، علمی و حرفه ای است</h1>
      <address><time datetime="2019-12-09T16:52:30+00:00">09 Dec 2019, 16:52</time> by <a rel="author">علی فرقانی</a></address>
      <p>ایسنا/مرکزی مدیرکل میراث فرهنگی، صنایع دستی و گردشگری استان مرکزی گفت: تقویت صنعت گردشگری نیازمند نگاه تخصصی، علمی و حرفه‌ای است.</p>
      <p>علیرضا ایزدی در آئین افتتاح مجتمع پذیرائی اقامتی ملل در شهر صنعتی کاوه شهرستان ساوه اظهار کرد: امروزه شاه بیت حوزه خدمات که یکی از اضلاع مثلث توسعه پایدار در کنار صنعت و کشاورزی به شمار می رود، صنعت گردشگری و صنایع وابسته به آن همچون صنعت هتلداری است که در دنیا با توجه به گردش مالی بالا می‌تواند بسیاری از مشکلات جوامع را در حوزه اقتصادی و اجتماعی برطرف کند.</p>
      <p>وی با تاکید بر اینکه صنعت گردشگری گوی سبقت را از بسیاری صنایع بویژه صنایع روز دنیا نظیر خودروسازی و پتروشیمی ربوده است، اظهار کرد: صنعت گردشگری و توریسم با یک اختلاف فاحش و چشمگیر با سایر صنایع مسیر توسعه را شتابان طی می‌کند.</p>
      <p>ایزدی با اشاره به پتانسیل ارزشمند ایران در حوزه‌های گوناگون تصریح کرد: ایران از ظرفیت بالایی به عنوان یکی از محورهای گردشگری دنیا برخوردار است و قریب به ۸۰ سال است که این کشور در حوزه گردشگری فعال است، اما به دلیل اینکه نتوانسته‌ایم نگاه تخصصی و علمی را وارد صنعت گردشگری کنیم، کمافی‌السابق در رتبه‌های پائین قرار داریم.</p>
      <p>وی به رتبه هفتم ایران در حوزه برخورداری از آثار تاریخی و  طبیعی گفت: بخش عمده‌ای از این داشته ها نظیر جاذبه‌های طبیعی موهبتی الهی است و بخشی دیگر به برکت تمدن ارزشمند کهن برای نسل های باقی مانده است.</p>
      <p>وی از شهرستان تاریخی و کهن ساوه به عنوان یکی از خاستگاه های تمدنی نام برد و افزود: برخورداری ساوه از آثار و ابنیه تاریخی در ادوار گوناگون و نیز وجود بقاع متبرکه در ساوه می‌تواند در حوزه گردشگری و جذب گردشگر جهشی ایجاد کند.</p>
      <p>مدیرکل میراث فرهنگی، صنایع دستی و گردشگری استان مرکزی تصریح کرد: ساوه علیرغم برخورداری از ترافیک مناسب ترددی متاثر از قرار گرفتن در شاهراه مواصلاتی کشور و برخورداری از ابنیه و آثار تاریخی متعدد نظیر مسجد جامع هزار ساله و کهن، متاسفانه سهم موثری در میزان جذب گردشگر نداشته است.</p>
      <p>وی تامین زیرساخت‌های گردشگری نظیر احداث مجتمع‌های پذیرایی و اقامتی را از جمله ضرورت‌های جذب گردشگر دانست و افزود: احداث دفاتر خدمات مسافری و هتل‌ها و حمایت از بخش خصوصی برای احداث زیرساخت‌های گردشگری می‌تواند جهشی را در توسعه صنعت گردشگری و رسیدن به افق ترسیم شده در چشم انداز سال ۱۴۰۴ ایجاد کند.</p>
      <p>ایزدی با اشاره به سند چشم‌انداز ۲۰ ساله کشور گفت: بر اساس این سند تا سال ۱۴۰۴ باید بتوانیم ۲۰ میلیون گردشگر جذب کنیم. با تلاش‌های صورت گرفته جذب گردشگر از ۷ میلیون و ۸۰۰ هزار نفر در سالجاری عبور کرد ولی تا رسیدن به ۲۰ میلیون نفر اختلاف فاحشی وجود دارد و امیدواریم با تامین زیرساخت‌ها و تاسیسات بتوانیم به این چشم‌انداز دست یابیم.</p>
      <p>وی افزود: ساوه به لحاظ مزیت تاریخی، صنعتی، کشاورزی و سایر جاذبه های اقتصادی می تواند نقش قدرتمندی را در توسعه صنعت گردشگری به شرط حمایت از سرمایه گذاران و بخش خصوصی ایفا کند.</p>
      <p>رئیس میراث فرهنگی، صنایع دستی و گردشگری ساوه نیز افتتاح مجتمع‌های گردشگری را زمینه ساز آرامش و رفاه گردشگران و مسافران دانست و افزود: احداث مجتمع های پذیرایی و اقامتی از زیرساخت های مهم توسعه صنعت گردشگری است.</p>
      <p>رضا ایاز از صنعت گردشگری به عنوان صنعت فاخر و فرهنگی نام برد و افزود: توسعه پایدار هر جامعه ای وابسته به توسعه صنعت گردشگری است و معرفی جوامع گامی در جهت تقویت سرمایه گذاری در حوزه های گوناگون خواهد شد.</p>
      <p>در ادامه جابر رضایی مدیر مجتمع پذیرایی اقامتی ملل شهر صنعتی کاوه گفت: این مجتمع با صرف اعتباری معادل ۳.۵ میلیارد تومان برای احداث و ۱.۵ میلیارد تومان برای تجهیز و با ایجاد اشتغال مستقیم برای ۲۵ نفر و غیرمستقیم برای ۶۰ نفر احداث شده است.</p>
      <p>وی ظرفیت پذیرایی این مجتمع را ۸۰۰ نفر و اقامتی را ۷۰ نفر بیان کرد و افزود: برای احداث این مجتمع یک میلیارد تومان تسهیلات گردشگری تخصیص یافته است.</p>
      <p>انتهای پیام</p>
    </article>
  </body>
</html>