<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/olomouc/zpravy/jesenik-byvaly-knez-kuszaj-osvobozeni-ministrant-obvineni-zneuzivani-vysetrovani.A191209_152958_olomouc-zpravy_stk"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T16:02:00+00:00"/>
    <meta property="og:title" content="Za nařčení kněze z pohlavního zneužívání vyšetřuje ministranta policie"/>
    <meta property="og:description" content="Policisté a žalobci začali prověřovat výpověď někdejšího ministranta, který v roce 2011 jako šestnáctiletý obvinil ze zneužívání kněze Adama Stanislava Kuszaje. Ten za to poté dostal podmíněný trest, letos v únoru ho ale soud v obnoveném řízení zprostil obžaloby."/>
  </head>
  <body>
    <article>
      <h1>Za nařčení kněze z pohlavního zneužívání vyšetřuje ministranta policie</h1>
      <address><time datetime="2019-12-09T16:02:00+00:00">09 Dec 2019, 16:02</time> by <a rel="author">ČTK</a></address>
      <p>Policisté a žalobci začali prověřovat výpověď někdejšího ministranta, který v roce 2011 jako šestnáctiletý obvinil ze zneužívání kněze Adama Stanislava Kuszaje. Ten za to poté dostal podmíněný trest, letos v únoru ho ale soud v obnoveném řízení zprostil obžaloby.</p>
      <p>Soud v únoru na základě revizního znaleckého posudku dospěl k závěru, že Kuszaj byl v roce 2011 odsouzen na základě nevěrohodné výpovědi. Mladík, který kněze obvinil, ale na své verzi u soudu stále trval. Nyní je tak sám vyšetřován.</p>
      <p>„Výpověď učiněná tehdejším ministrantem je předmětem probíhajícího trestního řízení. Toto se aktuálně nachází ve fázi vyšetřování, proto nyní nebudou k věci sdělovány další podrobnější informace,“ uvedla státní zástupkyně Okresního státního zastupitelství v Jeseníku Koláčková.</p>
      <p>Soud obnovu řízení na základě nových důkazů povolil v listopadu 2016 <a href="https://www.idnes.cz/olomouc/zpravy/jesenik-byvaly-knez-osvobozeni-zprosteni-obzaloby-zneuzivani-ministrant.A190213_113114_olomouc-zpravy_stk">a osvobozující rozsudek vynesl letos v únoru</a>. Soudce Miloš Kubíček uvedl, že nebylo prokázáno, že se skutek stal.</p>
      <p>„Absentuje jakýkoliv přímý důkaz o vině obžalovaného. Výpověď poškozeného ve světle revizního znaleckého posudku nemůže být důkazem, neboť podle revizního znaleckého posudku je nevěrohodná. Rovněž výpovědi svědků v obnoveném řízení svědčí ve prospěch obžalovaného a v neprospěch poškozeného,“ uvedl Kubíček.</p>
      <h3>K případnému soudu s ministrantem se bývalý kněz připojí</h3>
      <p>Kuszajova obhájkyně Zuzana Kožnárková řekla, že obhajoba trestní řízení neiniciovala. Pokud by však byl mladík souzen za křivou výpověď, hodlá se k řízení připojit.</p>
      <p>„Můj klient se hodlá v rámci takzvaného adhezního řízení domáhat škody, protože pociťuje újmu jak ve sféře majetkové, tak především v té nemajetkové, kdy máme za to, že bylo velmi fatálním způsobem poškozeno jeho dobré jméno, pověst, čin a důstojnost. Doufáme, že se dočkáme v této věci spravedlivého rozhodnutí,“ řekla Kožnárková.</p>
      <p>Bývalého kněze soud potrestal za pohlavní zneužívání a ohrožování výchovy mládeže v roce 2011 a uložil mu tehdy půlroční trest s podmíněným odkladem na dva roky, soud mu navíc zakázal po tři roky pracovat s dětmi ve věku do 18 let. Trest byl muži sice na základě amnestie později prominut, po odsouzení byl však Kuszaj suspendován a kněžskou práci již vykonávat nemohl.</p>
      <p>Kuszaj v únoru po vynesení osvobozujícího rozsudku řekl, že jeho největším snem je, vrátit se zpět ke kněžské službě. Proces zasáhl deset let jeho života, místo práce kněze zastával dělnické profese.</p>
      <p>O jeho návratu do církevních řad ale zatím rozhodnuto nebylo. Kuszaj je členem polské provincie salvatoriánů se sídlem v Krakově. Nejvyšším představeným je General a jeho rada v Římě, kam již byla Kuszajova žádost o návrat ke kněžské službě odeslána.</p>
      <p>„Obrátili jsme se na Vatikán a čekáme na rozhodnutí, může to trvat delší dobu,“ řekl představený salvatoriánů v České republice Leszek Rackowiak.</p>
    </article>
  </body>
</html>