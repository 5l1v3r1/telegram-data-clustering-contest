<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/automobili/recenzije/Teslin-Model-3-se-sa-ukljucenim-Autopilotom-zabio-u-policijski-auto/572803?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T16:52:21+00:00"/>
    <meta property="og:title" content="Teslin Model 3 se sa uključenim Autopilotom zabio u policijski auto"/>
    <meta property="og:description" content="Teslin Model 3 udario je u policijsko vozilo dok je bio uključen Autopilot."/>
  </head>
  <body>
    <article>
      <h1>Teslin Model 3 se sa uključenim Autopilotom zabio u policijski auto</h1>
      <address><time datetime="2019-12-09T16:52:21+00:00">09 Dec 2019, 16:52</time> by <a rel="author">N.N.</a></address>
      <p>Teslin Model 3 udario je u policijsko vozilo dok je bio uključen Autopilot.</p>
      <p>Nesreća se dogodila na autoputu Interstate 95 u Norwalku u Connecticutu tokom vikenda. Vozač je rekao policiji da je uključio Autopilot u svom Modelu 3 kako bi za trenutak mogao posvetiti pažnju svom psu na stražnjem sjedištu. Ipak, Model 3 je udario u policijsko vozilo, koje je potom udarilo u pokvareni automobil ispred.</p>
      <p>U nesreći niko nije povrijeđen, potvrdila je policija.</p>
      <p>"Vozač Tesle je rekao da je uključio Autopilot te je kazao da je provjeravao svog psa koji se nalazio na sjedištu iza. Bez obzira na mogućnosti automobila, vozač mora zadržati punu pažnju kako bi vožnja bila sigurna", saopštila je policija, prenosi Klix.ba.</p>
      <p>Vozač je stoga optužen za neodgovornu vožnju i ugrožavanje saobraćaja.</p>
      <p>Ovo nije prva nesreća Teslinog automobila u vrijeme kada je bio uključen Autopilot. Dosad je zabilježeno najmanje pet smrtnih slučajeva širom svijeta.</p>
      <p>Nacionalni odbor za sigurnost transporta (NTSB) u SAD-u trenutno istražuje nesreće povezane s Autopilotom.</p>
      <p>Kompanija Tesla se još uvijek nije oglasila, ali je poznato da ne preporučuje vozačima da sklanjaju ruke s upravljača dok koriste Autopilot.</p>
    </article>
  </body>
</html>