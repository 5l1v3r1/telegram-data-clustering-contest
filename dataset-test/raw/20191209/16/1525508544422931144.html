<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793526/%D8%A7%D8%A8%D8%B1%D8%A7%D8%B2-%D8%AE%D9%88%D8%B4-%D8%A8%DB%8C%D9%86%DB%8C-%D8%A8%D8%A7%D8%B4%DA%AF%D8%A7%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%87-%D8%A8%D8%A7%D8%B2%DA%AF%D8%B4%D8%AA-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T16:11:32+00:00"/>
    <meta property="og:title" content="هیچکس به نشست نیامد؛ ابراز خوش‌بینی باشگاه استقلال به بازگشت استراماچونی به ایران"/>
    <meta property="og:description" content="هیچ یک از اعضای کادر فنی تیم فوتبال استقلال حاضر به حضور در نشست خبری پس از دیدار برابر پیکان نشدند."/>
  </head>
  <body>
    <article>
      <h1>هیچکس به نشست نیامد؛ ابراز خوش‌بینی باشگاه استقلال به بازگشت استراماچونی به ایران</h1>
      <address>
        <time datetime="2019-12-09T16:11:32+00:00">09 Dec 2019, 16:11</time>
      </address>
      <p>به گزارش <a href="https://www.mehrnews.com/">خبرنگار مهر</a>، دیدار تیم های فوتبال استقلال و پیکان در هفته چهاردهم رقابت های لیگ برتر از ساعت ۱۷:۳۰ امروز دوشنبه در ورزشگاه آزادی آغاز شد که این دیدار با تساوی ۲ به ۲ به پایان رسید.</p>
      <p>حامد حاجیلو مدیر روابط عمومی باشگاه استقلال، با حضور در نشست خبری پس از دیدار استقلال و پیکان گفت: به دلیل شرایطی که همه از آن اطلاع دارید و شرایط خاص باشگاه، در نشست خبری بعد از مسابقه فردی تمایل برای صحبت نداشت و به همین دلیل از شما اهالی رسانه عذر خواهی می‌کنم.</p>
      <p>وی افزود: باشگاه استقلال و تمامی ارکان آن هنوز استراماچونی را سرمربی تیم می دانند. از ۲۴ ساعت گذشته که این اتفاق افتاد و ایشان اعلام جدایی کردند، تمامی ارکان باشگاه به دنبال حل مشکل بودند. اعضای هیات مدیره و مدیرعامل با وکلای ایشان در ارتباط هستند و آقای سلطانی فر و وزارات امور خارجه نیز در تلاش هستند. ما همچنان ایشان را سرمربی می‌دانیم و امیدوار و خوش بین هستیم که خواسته هواداران که ماندن ایشان با توجه به نتایج خوبشان است، اتفاق بیفتد.</p>
      <p>او اضافه کرد: مکاتبات با وکلای ایشان درباره مباحث مالی همیشه در جریان بوده است. در اطلاعیه‌ای که امروز صادر کردیم، اشاره شد که بر اساس گفته‌های مدیریت، باشگاه تا به امروز تعهدات خود را به خوبی انجام داده است. همه بر مسائل مالی و پولی اشراف دارند؛ باشگاه و آقای استراماچونی همواره در ارتباط بودند.</p>
      <p>حاجیلو ادامه داد: آقای زرینچه روی نیمکت حضور داشتند و آقای مصطفوی نیز روی سکو حضور داشتند و مسائل فنی نیز به این عزیزان باز می‌گشت.</p>
      <p>مدیر روابط عمومی استقلال در پایان گفت: ما نیز خبر خبرگزاری اسکای و صحبت‌های ایشان را دیدیم. در ابتدا گفتم که ما به حضور ایشان خوش بین هستیم و این را می‌دانم که تمامی ارکان باشگاه و مسئولین محترم ورزش تلاش می‌کنند تا خواسته هواداران را بر آورده کنند.</p>
    </article>
  </body>
</html>