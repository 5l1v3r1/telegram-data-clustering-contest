<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/paragone-vota-no_it_5dee73cee4b00563b855475c"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T16:40:11+00:00"/>
    <meta property="og:title" content="Paragone vota no"/>
    <meta property="og:description" content="La bozza di risoluzione per la riforma del Mes non piace al senatore dissidente. Lannutti freddo, Giarrusso invece dice sì. Ancora 48 ore per evitare che il governo vada sotto"/>
  </head>
  <body>
    <article>
      <h1>Paragone vota no</h1>
      <h2>La bozza di risoluzione per la riforma del Mes non piace al senatore dissidente. Lannutti freddo, Giarrusso invece dice sì. Ancora 48 ore per evitare che il governo vada sotto</h2>
      <address><time datetime="2019-12-09T16:40:11+00:00">09 Dec 2019, 16:40</time> by <a rel="author">By Pietro Salvatori, Pietro Salvatori</a></address>
      <figure>
        <img src="https://img.huffingtonpost.com/asset/5dee7425210000bf0234f718.jpeg?cache=7dmLXKPvGj&amp;ops=scalefit_630_noupscale"/>
        <figcaption>Simona Granati - Corbis via Getty Images</figcaption>
      </figure>
      <p>“Una raffinata presa in giro”. Gianluigi Paragone è deciso a dare battaglia al Senato, quando mercoledì il voto sulla risoluzione di maggioranza sul Consiglio europeo rischia di diventare una conta sul Mes. I numeri sono risicati, e una manciata di defezioni possono mettere a serio rischio la tenuta del governo. Il senatore 5 stelle ha letto le anticipazioni sulla bozza di maggioranza. Il senso: via libera alle modifiche al Fondo salva stati, ma solo dopo le modifiche delle clausole sulla ristrutturazione del debito. “Ma la sostanza è la stessa – va giù duro Paragone contattato da Huffpost – Il Mes resta sempre un modo per depotenziare i governi. Se il M5s ha deciso di giocare di rimessa con il Pd lo faccia, io resto fedele al programma elettorale”.</p>
      <p>“Se tutti i falchi del Nord mi dicono di fidarsi del Mes io ci starei attento – continua il senatore – L’errore che il Movimento sta commettendo è rifiutare la politica per rifugiarsi nella tecnica normativa. Bisogna invece cominciare a destrutturare l’impianto Ue se si vuole costruire l’Europa dei popoli e non della finanza come è oggi”. Che il clima sia caldo lo dimostra un dettaglio del vertice tenuto stamattina in presenza del ministro degli Affari europei Enzo Amendola. I delegati dei partiti hanno ricevuto in mano il testo. L’hanno discusso, valutato, emendato. “Ora riconsegnatelo”, è stato detto alla fine. Un clima di segretezza che ben restituisce l’equilibrio fragile su cui sta in piedi l’esecutivo.</p>
      <p>Nonostante la mordacchia la bozza – che Huffpost ha avuto modo di leggere – è filtrata, e sta infiammando la discussione politica. Se rimarrà così, Paragone darà pollice verso: “Votando questa risoluzione tradirei quegli elettori che chiedevano un’inversione a U rispetto alle solite regole di Bruxelles. Qui vedo solo un altro tipo di inversione a U… E penso di non essere il solo a vederla, se continuiamo a cedere elettori”. Il pallottoliere di Palazzo Madama registra almeno sette o otto pentastellati assai critici. Ne basterebbero un paio in più per rischiare l’incidente. Il dissenso di uno di loro potrebbe essere rientrato. Mario Giarrusso, considerato tra i più battaglieri sul tema, dice a Huffpost che il testo è “accettabile”. Un altro dei frondisti dichiarati, Elio Lannutti, è lapidariamente gelido: “Non rilascio dichiarazioni”. Mancano ancora 48 ore per blindare la maggioranza. Una corsa contro il tempo. E contro le sirene di Salvini.</p>
      <ul>
        <li>Giornalista politico, Huffpost</li>
      </ul>
    </article>
  </body>
</html>