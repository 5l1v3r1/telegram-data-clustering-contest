<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_panathinaikos/o-tzortzevits-piezei-thn-kae-panathhnaikos-gia-ta-epidikasmena-350-000-eyrw.5653551.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T16:26:00+00:00"/>
    <meta property="og:title" content="Ο Τζόρτζεβιτς πιέζει την ΚΑΕ Παναθηναϊκός για τα επιδικασμένα 350.000 ευρώ"/>
    <meta property="og:description" content="Ο Αλεξάνταρ Τζόρτζεβιτς ζητά χρήματα που έχει επιδικάσει το Διαιτητικό Δικαστήριο για το διαζύγιο με την ΚΑΕ Παναθηναϊκός ΟΠΑΠ, ποσό που φτάνει τις 350.000€. Η διακοπή της αποπληρωμής των δόσεων και το τελεσίγραφο της FIBA για την 11η Δεκεμβρίου. Τι είπε στον αέρα του Sport24 Radio 103.3 ο νομικός εκπρόσωπος του πρώην προπονητή του τριφυλλιού."/>
  </head>
  <body>
    <article>
      <h1>Ο Τζόρτζεβιτς πιέζει την ΚΑΕ Παναθηναϊκός για τα επιδικασμένα 350.000 ευρώ</h1>
      <h2>Ο Αλεξάνταρ Τζόρτζεβιτς ζητά χρήματα που έχει επιδικάσει το Διαιτητικό Δικαστήριο για το "διαζύγιο" με την ΚΑΕ Παναθηναϊκός ΟΠΑΠ, ποσό που φτάνει τις 350.000€. Η διακοπή της αποπληρωμής των δόσεων και το τελεσίγραφο της FIBA για την 11η Δεκεμβρίου. Τι είπε στον "αέρα" του Sport24 Radio 103.3 ο νομικός εκπρόσωπος του πρώην προπονητή του τριφυλλιού.</h2>
      <address><time datetime="2019-12-09T16:26:00+00:00">09 Dec 2019, 16:26</time> by <a rel="author">sport24 radio</a></address>
      <p>Έχουν περάσει αρκετοί μήνες από την ημέρα που η FIBA δικαίωσε τον Αλεξάνταρ Τζόρτζεβιτς στη διαμάχη του με τον<b><a href="https://www.sport24.gr/Basket/OmadesBasket/A1Panathinaikos/"> ΚΑΕ Παναθηναϊκός ΟΠΑΠ</a></b>, ωστόσο ο 52χρονος προπονητής δεν έχει εισπράξει τις 350.000€, που εκδίκασε το διαιτητικό δικαστήριο της παγκόσμιας ομοσπονδίας καλαθοσφαίρισης. Γι' αυτό και τώρα πιέζει για να πάρει τα δεδουλευμένα του, αλλά και εκείνα των συνεργατών του, με τον νομικό εκπρόσωπό του, Γιάννη Μαρακάκη, να εξηγεί στον αέρα του <b><a href="https://www.sport24.gr/sport24radio/player/">Sport24 Radio 103.3</a></b> πως δεν πρόκειται για... εκδίκηση από την πλευρά του άλλοτε προπονητή του τριφυλλιού, αλλά για λογική απαίτηση από τη στιγμή που υπάρχει τελεσίδικη απόφαση δικαστηρίου. Η FIBA είναι μάλιστα, σύμφωνα με τον ίδιο, ενήμερη για το γεγονός, έχοντας δώσει προθεσμία στους πράσινους μέχρι τις 11 Δεκεμβρίου για να τοποθετηθούν επισήμως για το θέμα.</p>
      <p>Θυμίζουμε ότι η ΚΑΕ Παναθηναϊκός ΟΠΑΠ είχε ανακοινώσει το καλοκαίρι του 2015 τη σύναψη διετούς συμφωνίας με τον Σάσα Τζόρτζεβιτς, στις 19 Απριλίου 2016 όμως επισημοποίησε το "διαζύγιο" με τον προπονητή της, μετά τον αποκλεισμό -με "σκούπα"- από το Final Four του Βερολίνου.</p>
      <p>Ο <a href="https://www.sport24.gr/sport24radio/player/">Sport24 Radio 103.3</a> επικοινώνησε με το Γραφείο Τύπου της ΚΑΕ Παναθηναϊκός ΟΠΑΠ μετά την τοποθέτηση του Γιάννη Μαρακάκη, προκειμένου να πάρει την άποψη της ομάδας για το συγκεκριμένο θέμα. Μέχρι στιγμής οι διοικούντες την ΚΑΕ, δεν έχουν τοποθετηθεί.</p>
      <p>Αναλυτικά όσα δήλωσε στην εκπομπή "Είναι να γελάει κανείς" με τους Παντελή Βλαχόπουλο και Γιώργο Συρίγο:</p>
      <p><b>Για το πώς έχει η υπόθεση με τον Παναθηναϊκό και στον Σάσα Τζόρτζεβιτς</b>: "Μετά τη γνωστή αντιδικία που αφορούσε τα δεδουλευμένα τότε που διεκόπη το συμβόλαιο του κυρίου Τζόρτζεβιτς και των συνεργατών του ο κύριος Τζόρτζεβιτς είχε προσφύγει στη FIBA. Εξετάστηκε η υπόθεση από ανώτατο όργανο το ΒΑΤ με αρκετά μεγάλη καθυστέρηση εξέδωσε μία απόφαση πριν από δύο περίπου χρόνια. Παρά τις αντίθετες οδηγίες του Μπάουμαν προς την ΚΑΕ, υπήρξαν κάποιες προφάσεις ότι θα έπρεπε να περιμένουν την εκδίκαση κάποιας αντίστοιχης εργατικής διαφοράς με εναγόμενο πλέον τον κύριο Τζόρτζεβιτς στα ελληνικά δικαστήρια. Πρόλαβε τότε και έκανε κάποια αγωγή ο Παναθηναϊκός. Μετά την δική μας παρέμβαση παραιτήθηκαν του δικογράφου και η αγωγή δεν εκδικάστηκε ποτέ. Το δικόγραφο ήταν εντελώς έωλο. Ήταν κάποιοι ισχυρισμοί που δεν μπορούσαν να ληφθούν σοβαρά υπόψη ούτε από ένα πολιτικό δικαστήριο που ήταν και αναρμόδιο. Πριν από ενάμιση χρόνο περίπου ξεκίνησαν πιέσεις για να εκτελεστεί η απόφαση. Η FIBA διατηρώντας κάποιες ισορροπίες και έχοντας και λίγο πιο διακριτικό ρόλο, έδωσε οδηγίες προς την ΚΑΕ και μετά από κόπους και βάσανα έβγαλε ένα πρωτοφανές για τα παγκόσμια δεδομένα πλάνο πληρωμής του ποσού (350.000 ευρώ) σε 17 δόσεις κάτι που δεν έχει ξαναγίνει ποτέ. Τα αιτούμενα βέβαια ποσά αρχικά ήταν πολύ μεγαλύτερα".</p>
      <p><b>Για το ποσό που έχει εισπράξει ο Τζόρτζεβιτς μέχρι στιγμής</b>: "Ο κύριος Τζόρτζεβιτς έχει εισπράξει περίπου τις πρώτες έξι με επτά δόσεις. Η απόφαση ξεκίνησε να εκτελεί τον περασμένο Απρίλιο και ξαφνικά τον Αύγουστο η ΚΑΕ Παναθηναϊκός σταμάτησε τα πληρώνει. Ενημερώθηκε φυσικά η FIBA. Δεν το κάναμε απευθείας. Περιμέναμε ένα διάστημα. Υπήρχαν κάποιες ισχυρισμοί και δικαιολογίες που για ένα ιστορικό σωματείο για μένα δεν είναι σοβαρές, όπως για παράδειγμα ότι ήταν άρρωστος ο υπεύθυνος της οικονομικής υπηρεσίας. Από τη δική μου την πλευρά δόθηκε επαρκής χρόνος, αλλά πλέον έχουν συμπληρωθεί τρεις μήνες χωρίς να πληρωθεί η πλευρά του κυρίου Τζόρτζεβιτς. Ενημερώθηκε η FIBA που έδωσε ένα τελεσίγραφο μέχρι τις 11 του μήνα για να τοποθετηθεί επισήμως η ΚΑΕ ώστε να ξέρει και η FIBA αν θα προχωρήσει σε επιβολή κυρώσεων.</p>
      <p>Προσωπικά για μένα είναι θλιβερό να ασχολούμαστε με τα αυτονόητα,  ειδικά όταν ο κύριος Τζόρτζεβιτς και ο κύριος Γιαννακόπουλος τον οποίο δεν γνωρίζω προσωπικά ήταν πολύ κοντά ως προσωπικότητες. Είναι θλιβερό μια αντιδικία να μεταφέρεται με αυτόν τον τρόπο στις δικαστικές αίθουσες.</p>
      <p>Όταν έχουμε πλέον τετελεσμένα και μια απρόσβλητη απόφαση κάτι που το γνωρίζουν όλοι και όταν μάλιστα τους δόθηκε ένας ευέλικτος τρόπος για την πληρωμή. Γιατί δεν μιλάμε για ένα σωματείο της Β' ή της Γ' Εθνικής, μιλάμε για μια από τις καλύτερες ομάδες της Ευρώπης της οποίας είμαι υποστηρικτής. Για μένα, λοιπόν, είναι πολύ θλιβερό να βρισκόμαστε πάλι προ τέτοιων δεδομένων και να έρχεται ο ξένος παράγοντας, η Παγκόσμια Ομοσπονδία να τραβήξει το αυτί και να κάνει τον αστυνόμο στα αυτονόητα. Θέλω να πιστεύω ότι δεν θα έχουμε κάποια έκπληξη και ότι θα διορθωθεί στην προθεσμία που έδωσε η FIBA".</p>
      <figure>
        <img src="https://www.sport24.gr/incoming/article4581187.ece/BINARY/w620/marakakis3.jpg"/>
      </figure>
      <p><b>Για τον λόγο που δεν πληρώνονται οι δόσεις</b>: "Δεν είμαι μέσα στον προϋπολογισμό της ΚΑΕ Παναθηναϊκός. Κανονικά έπρεπε το ποσό να καταβληθεί σε έξι δόσεις. Η επίκληση της ΚΑΕ προς τη FIBA ήταν ότι επρόκειτο για μια δυσμενής οικονομική συγκυρία για την ΚΑΕ και ζητούσε κάποιο flexibility. Τελικά αυτό του δόθηκε του Παναθηναϊκού. Δεν μπορώ να φανταστώ για μια από τις καλύτερες ομάδες της Ευρώπης ότι έχει αδυναμία αποπληρωμής. Επειδή θεωρώ τους εκπροσώπους του Παναθηναϊκού από τους εξυπνότερους επιχειρηματίες στην Ελλάδα ξαναλέω εγώ θα ήθελα σαν φίλαθλος του Παναθηναϊκού και φυσικά σαν δικηγόρος του Τζόρτεβιτς και των λοιπών να λυθεί πολύ γρήγορα το όλο θέμα και χωρίς να δοθεί συνέχεια και αυτό πιστεύω ότι θα συμβεί. Σε κάθε περίπτωση υπάρχει ένα τετελεσμένο που πρέπει όλες οι πλευρές να το σεβαστούμε".</p>
      <p><b>Για το τι θα κάνει η πλευρά του Τζόρτζεβιτς αν δεν βρεθεί λύση</b>: "Η πλευρά του Τζόρτζεβιτς ως φυσικό πρόσωπο θα είναι η τελευταία που θα επέμβει, γιατί υποχρέωση έχει η FIBA και γι' αυτό λέω ότι πιστεύω ότι τα πράγματα θα μπούνε στη θέση τους. Όταν υπάρχει καθυστέρηση ενός μήνα, δύο μηνών, τριών μηνών η FIBA είναι υποχρεωμένη να λάβει δράσεις. Αυτή τη στιγμή έχει θέσει ένα τελεσίγραφο που λήγει στις 11 του μηνός για να εξετάσει τι έχει να πει ο Παναθηναϊκός τις θέσεις του. Θα πρέπει να προβάλει αυτές τις θέσεις στη FIBA και η FIBA θα εξετάσει το ενδεχόμενος επιβολής κυρώσεων. Δεν πιστεύω ότι θα φτάσουμε σε αυτό το σημείο. Η προσωπική μου άποψη είναι ότι το μπάσκετ είναι πολύ σοβαρότερο στην Ελλάδα και σε ευρωπαϊκό επίπεδο για να ασχολούμαστε με τέτοια θέματα".</p>
      <p>
        <i>
          <b>Photo Credits: Eurokinissi</b>
        </i>
      </p>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/725233192&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true" width="100%" height="166" data-service="SoundCloud" scrolling="no" nowide=""/>
      </figure>
    </article>
  </body>
</html>