<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/boleslawiec-i-ladek-zdroj-chca-wstapic-do-zwiazku-miast-polskich,138421.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T16:32:00+00:00"/>
    <meta property="og:title" content="Bolesławiec i Lądek-Zdrój chcą wstąpić do Związku Miast Polskich"/>
    <meta property="og:description" content="Bolesławiec i Lądek-Zdrój niebawem dołączą do Związku Miast Polskich. Decyzja w tej sprawie ma zapaść podczas zaplanowanego na 13 grudnia posiedzenia zarządu ZMP, które odbędzie się w Radomiu."/>
  </head>
  <body>
    <article>
      <h1>Bolesławiec i Lądek-Zdrój chcą wstąpić do Związku Miast Polskich</h1>
      <address><time datetime="2019-12-09T16:32:00+00:00">09 Dec 2019, 16:32</time> by <a rel="author">Michał Wroński  </a></address>
      <h4>Bolesławiec i Lądek-Zdrój niebawem dołączą do Związku Miast Polskich. Decyzja w tej sprawie ma zapaść podczas zaplanowanego na 13 grudnia posiedzenia zarządu ZMP, które odbędzie się w Radomiu.</h4>
      <hr/>
      <ul>
        <li>
          <b>Zarząd ZMP dyskutować będzie o założeniach projektów ustaw planowanych do przedłożenia senackiej Komisji Samorządu Terytorialnego i Administracji Państwowej.</b>
        </li>
        <li>
          <b>Bolesławiec wraca do ZMP po 8 latach nieobecności. Wystąpił ze Związku uznając, że jego działalność uległa presji partyjnej i że brakuje w niej obrony „interesów gmin miejskich przed niekorzystnymi działaniami kolejnych rządów”.</b>
        </li>
        <li>
          <b>Według urzędników zmiany, które mają jednak miejsce w okresie ostatnich lat, „przywróciły wiarygodność władz statutowych ZMP”.</b>
        </li>
      </ul>
      <p>Agenda zaplanowanego na 13 grudnia posiedzenia zarządu ZMP jest dosyć bogata. Uczestnicy dyskusji rozmawiać będą o założeniach projektów ustaw planowanych do przedłożenia senackiej Komisji Samorządu Terytorialnego i Administracji Państwowej oraz kampanii wizerunkowej związanej z planami legislacyjnymi ZMP i KSTiAP.</p>
      <p>
        <a href="https://www.portalsamorzadowy.pl/prawo-i-finanse/samorzadowcow-plan-minimum-na-senat-gospodarka-odpadami-i-planowanie-przestrzenne,134173.html">Czytaj: Samorządowców plan minimum na Senat: gospodarka odpadami i planowanie przestrzenne</a>
      </p>
      <p>Zaopiniują ponadto m.in. projekt nowelizacji ustawy o dochodach jednostek samorządu terytorialnego oraz niektórych innych ustaw, czy projekt noweli rozporządzenia MEN w sprawie wysokości minimalnych stawek wynagrodzenia zasadniczego nauczycieli, ogólnych warunków przyznawania dodatków do wynagrodzenia zasadniczego oraz wynagrodzenia za pracę, a także rozporządzenia Rady Ministrów w sprawie szczegółowego zakresu danych na potrzeby wykazu adresowo -mieszkaniowego, przewidzianych do weryfikacji, aktualizacji i uzupełniania przez gminy w związku z narodowym spisem powszechnym ludności i mieszkań w 2021 r.</p>
      <p>Ostatnim punktem agendy ma być przyjęcie Lądka - Zdroju i Bolesławca w poczet miast członkowskich ZMP. Obecnie organizacja ta zrzesza ponad 310 miast, w których mieszka ponad 73 proc. miejskiej ludności kraju.</p>
      <p>
        <a href="https://www.portalsamorzadowy.pl/komunikacja-spoleczna/kto-i-dlaczego-opuszcza-zwiazek-miast-polskich,92408.html">Czytaj: Kto i dlaczego opuszcza Związek Miast Polskich?</a>
      </p>
      <p>Bolesławiec wraca do ZMP po 8 latach nieobecności, wcześniej należał do ZMP w latach 1994- 2011, uczestnicząc w – jak podkreśla tamtejszy ratusz – „przygotowywaniu opinii do aktów legislacyjnych dotyczących miast, we współpracy zagranicznej animowanej przez Związek oraz we współpracy pomiędzy miastami, dzieleniu się dobrymi praktykami i doświadczeniami w prowadzeniu gospodarki komunalnej i społecznej miast”.</p>
      <p>- Póki te cele były realizowane, póty Bolesławiec był członkiem ZMP. Kiedy działalność Związku uległa presji partyjnej, a w działalności bieżącej zajęto się głównie realizacją własnych projektów, a nie obroną interesów gmin miejskich przed niekorzystnymi działaniami kolejnych rządów, Bolesławiec ze Związku wystąpił (obok wielu innych miast) – można przeczytać w informacji bolesławieckiego ratusza. Jak stwierdzają urzędnicy zmiany, które mają miejsce w okresie ostatnich lat, „przywróciły wiarygodność władz statutowych ZMP”.</p>
      <p>- Podejmowane działania znów mają na celu obronę interesów mieszkańców miast. Wiele miast już powróciło do ZMP, w interesie naszego miasta jest też wspólne działanie z najaktywniejszymi gminami miejskimi. Bolesławiec zawsze był i powinien być obecny tam, gdzie decyduje się o rozwoju miast w perspektywie bieżącej, ale i w ujęciu perspektywicznym – argumentują przedstawiciele miasta.</p>
    </article>
  </body>
</html>