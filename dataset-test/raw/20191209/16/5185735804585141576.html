<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://namayande.com/news/158564/%D8%B4%D9%87%D8%B1%D8%AF%D8%A7%D8%B1%DB%8C-%D9%87%D8%A7-%D9%85%D8%AC%D8%A7%D8%B2-%D8%A8%D9%87-%D8%A7%D8%AE%D8%B0-%D8%B9%D9%88%D8%A7%D8%B1%D8%B6-%D9%BE%D8%A7%D8%B1%DA%A9-%D8%AE%D9%88%D8%AF%D8%B1%D9%88-%D8%B4%D8%AF%D9%86%D8%AF"/>
    <meta property="og:site_name" content="پایگاه خبری تحلیلی نماینده"/>
    <meta property="article:published_time" content="2019-12-09T16:50:57+00:00"/>
    <meta property="og:title" content="شهرداری‌ها مجاز به اخذ عوارض پارک خودرو شدند"/>
    <meta property="og:description" content="نمایندگان مجلس شورای اسلامی، شهرداری‌ها را مجاز به اخذ عوارض پارک خودرو کردند."/>
  </head>
  <body>
    <article>
      <h1>شهرداری‌ها مجاز به اخذ عوارض پارک خودرو شدند</h1>
      <address>
        <time datetime="2019-12-09T16:50:57+00:00">09 Dec 2019, 16:50</time>
      </address>
      <pre>نمایندگان مجلس شورای اسلامی، شهرداری‌ها را مجاز به اخذ عوارض پارک خودرو کردند. </pre>
      <p>به گزارش <a href="http://namayande.com/">«نماینده»</a>، نمایندگان مجلس شورای اسلامی در جریان بررسی لایحه درآمد پایدار و هزینه شهرداری ها و دهیاری ها، ماده ۸ این لایحه را به تصویب رساندند.</p>
      <p>براساس این مصوبه، ماده ۱۵ قانون رسیدگی به تخلفات رانندگی با اصلاحات و الحاقات بعدی و تبصره ۲ آن به شرح زیر اصلاح می شود و یک تبصره به عنوان تبصره ۳ به آن الحاق می گردد:</p>
      <p>ماده ۱۵- شهرداری ها می توانند به منظور استفاده صحیح از عرض مجاز شهری با تعیین توقفگاه حاشیه معابر مجاز با هماهنگی پلیس راهور، از ابزارهای لازم از قبیل ایست سنج و یا کارت پارک استفاده کرده و مبلغ مناسبی که میزان و محدوده زمانی آن توسط شوراهای اسلامی شهر تعیین می شود، از شهروندان اخذ و صرف توسعه حمل و نقل عمومی کند. توقف بدون مجوز به منزله ارتکاب تخلف توقف ممنوع است.</p>
      <p>مطابق با تبصره ۲ اشخاص حقیقی و حقوقی موظفند نسبت به ثبت بارنامه و پرداخت هزینه صدور آن به میزان ۲۰ هزار ریال اقدام کند. صد درصد درآمد فوق به حساب شهرداری محل واریز می گردد تا صرف توسعه حمل و نقل عمومی و زیرساخت های شهری شود.</p>
      <p>مبلغ مذکور هر سه سال یکبار به پیشنهاد وزارت کشور و تصویب هیئت وزیران قابل اصلاح است. وزارت کشور (سازمان شهرداری ها و دهیاری های کشور) موظف است نسبت به راه اندازی سامانه ثبت اطلاعات بارنامه ظرف مدت ۶ ماه اقدام کند.</p>
      <p>براساس تبصره ۳ شوراهای اسلامی کلان شهرها می توانند در چارچوب ضوابط شورای عالی هماهنگی ترافیک شهرهای کشور و با رعایت مصوبات شورای ترافیک استانها، (در تهران شورای حمل و نقل و ترافیک شهر تهران)، نسبت به وضع عوارض صدور مجوز ورود به محدوده های طرح ترافیک و زوج و فرد مطابق با قوانین مربوطه اقدام کنند.</p>
    </article>
  </body>
</html>