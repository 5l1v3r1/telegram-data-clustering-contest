<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/dinamo_riga/09122019-magnitogorska_dinamo_sanem_i_perienu_i_no"/>
    <meta property="og:site_name" content="Sportacentrs.com"/>
    <meta property="article:published_time" content="2019-12-09T16:17:00+00:00"/>
    <meta property="og:title" content="Rīgas &quot;Dinamo&quot; pretinieku treneris: &quot;Uzvarējām it visā, tikai ne rezultātā&quot;(3)"/>
    <meta property="og:description" content="Rīdziniekiem ceturtais zaudējums pēc kārtas"/>
  </head>
  <body>
    <article>
      <h1>Rīgas "Dinamo" pretinieku treneris: "Uzvarējām it visā, tikai ne rezultātā"(3)</h1>
      <address>
        <time datetime="2019-12-09T16:17:00+00:00">09 Dec 2019, 16:17</time>
      </address>
      <p>Ceturto zaudējumu pēc kārtas cietusi Rīgas ''Dinamo'' komanda, kas aizvadīja ļoti vājus pirmos divus periodus un Magņitogorskā cieta sakāvi (1:5) pret vietējo "Metallurg''. Tagad priekšā pārtraukums, nākamo KHL spēli rīdziniekiem aizvadot 17. decembrī Rīgā pret CSKA.</p>
      <p>Vienīgos vārtus Rīgas ''Dinamo'' labā guva Roberts Lipsbergs, kuram tas bija otrais precīzais metiens sezonā. Pēc divām nospēlētām trešdaļām viesu aizsardzība bija sarauta lupatu lēveros (0:5), bet uzbrukumā nesekmējās diez ko labāk, pa vārtiem izpildot vien desmit metienus. Trešajā periodā ''Metallurg'' krietni nometa apgriezienus, kas ļāva brīvāk spēlēt arī viesiem. Iespēju spēlēt vairākumā nopelnīja trešais uzbrucēju trijnieks, tiekot atalgots ar vārtu guvumu.</p>
      <p>Spēli viesu vārtos sāka Andrejs Makarovs, kurš gan tika nomainīts pēc pirmā perioda, atvairot desmit no 12 pretinieku metieniem – viņa vietā stājās iepriekšējās četras spēles pēc kārtas aizvadījušais Aleksanders Salāks, kurš gan arī šovakar nebija glābējs. Rīdzinieku pieteikumā tika veiktas arī citas izmaiņas – pirmajā maiņā atgriezās Brendons Makmilans, bet pēc ilgāka laika vietu otrās maiņas centrā zaudēja Daniels Bērziņš.</p>
      <p><b><a href="http://sportacentrs.com/hokejs/dinamo_riga/09122019-teksta_tiesraide_dinamo_magnitogorskas_me">Spēles teksta tiešraide – šeit!</a></b><br/>Favorītu statusu “Metallurg” apliecināja jau pirmajā trešdaļā, ļaujot pa Vasīlija Demčenko sargātajiem vārtiem izpildīt vien četrus metienus, kamēr Andrejs Makarovs “Dinamo” vārtos tika traucēts trīsreiz vairāk. Mājinieku piedāvātais spēles temps acīmredzami viesiem izrādījās pārāk augsts, tāpēc pirmajā periodā rīdziniekiem variantu bija maz.</p>
      <p>Pirmos vārtus “Dinamo” zaudēja 14. minūtē, kad ātro pretuzbrukumu ar precīzu metienu zem vārtu pārliktņa noslēdza Eriks O`Dels (0:1), bet otros vārtus “Metallurg” guva nepilnu minūti līdz trešdaļas beigām, izmantojot to, ka bez nūjas uz brīdi palika Roberts Mamčics. <i>Četru ar pusi</i> hokejistu sastāvā esošā “Dinamo” aizsardzība tika izraustīta ar ātrām piespēlēm, un punktu kombinācijai ar metienu teju pustukšos vārtos pielika Arhips Ņekoļenko (0:2).</p>
      <p>Otrajā trešdaļā demonstrētais hokejs viesu izpildījumā diemžēl kļuva arvien bezcerīgāks, un no pēriena neglāba arī vārtsargu maiņa pēc 20 spēlētām minūtēm. Aleksanders Salāks pirmo reizi kapitulēja 27. minūtē, kad teicamu metienu pēc Laura Dārziņa apspēlēšanas izpildīja Bogdans Potehins (0:3).</p>
      <p>Četras minūtes vēlāk vairākumā ar šāvienu no zilās līnijas 4:0 Magņitogorskas labā panāca Viktors Antipins, bet vien sešas sekundes līdz perioda beigu sirēnai “Dinamo” <i>izlaida kārtējo sitienu</i>, piektos vārtus gūstot Romānam Ļubimovam (0:5). Salāks šajā vārtu zaudējumā tika atstāts bez lielām cerībām situāciju glābt, mājinieku uzbrucējam paliekot netraucētam pie vārtu stūra.</p>
      <p>Noslēdzošajā trešdaļā mājinieki bija manāmi atslābuši, ļaujot vairāk uzbrukt rīdziniekiem. Par cīņassparu tika atalgoti trešās maiņas hokejisti, kas devās laukumā skatliskajā vairākumā un 46. minūtē izdzēsa nullīti uz tablo. Pēc cīņas vārtu priekšā Oskars Batņa nogādāja ripu Robertam Lipsbergam, kurš izmantoja brīdi, kad pozīciju zaudēja Demčenko un meta nekļūdīgi (1:5). Jāatzīmē, ka trešajā trešdaļā ''Dinamo'' pretinieku vārtus apdraudēja 14 reizes, kas bija gandrīz puse no visiem izdarītajiem metieniem.</p>
      <h4>Magņitogorskas ''Metallurg'' - Rīgas ''Dinamo'' 5:1 (2:0;3:0;0:1)</h4>
      <p><b>Vārti:</b> 13:23 O`Dels (Rasmusens, Potehins) 1:0, 19:06 Ņekoļenko (Ļubimovs, Jakovļevs) 2:0, 26:41 Potehins 3:0, 30:54 Antipins (Rasmusens, vair.) 4:0, 39:56 Ļubimovs (Vladimirovs, Bereglazovs) 5:0, 45:32 Lipsbergs (Batņa, vair.) 5:1.<br/><u>Soda minūtes:</u> 10:26<br/><u>Metieni:</u> 29-24<br/><u>Vārtsargi:</u> Vasīlijs Demčenko - Andrejs Makarovs (no 20:00 Aleksanders Salāks)</p>
      <h4>Rīgas "Dinamo" sastāvs</h4>
      <p>Andrejs Makarovs (Aleksanders Salāks); Artūrs Kulda - Bens Māršals, Kristaps Sotnieks - Arvils Bergmanis, Roberts Mamčics - Sergejs Gimajevs, Lauris Dārziņš - Brendons Makmilans - Ņikita Setdikovs, Kārters Eštons - Gints Meija - Miķelis Rēdlihs, Rihards Marenis - Oskars Batņa - Roberts Lipsbergs, Kirils Sļepecs – Andris Džeriņš - Emīls Ģēģeris, Daniels Bērziņš, Antons Trastašenkovs.</p>
      <h3>Zināmi vēl 12 KHL Zvaigžņu spēles dalībnieki mediju vērtējumā</h3>
      <p>Žurnālistu balsojuma rezultātā noskaidroti vēl 12 hokejisti no visas līgas, kuri izvēlēti dalībai KHL Zvaigžņu spēlē, kas no 18. līdz 19. janvārim norisināsies Maskavā. No katras divīzijas tika izvēlēts pa vienam hokejistam katrā pozīcijā. 12. reizi šajā pasākumā piedalīsies veterāns Sergejs Mozjakins, tāpat izvēlēts arī rezultatīvais CSKA uzbrucējs Kirils Kaprizovs, kurš iepriekš pauda sašutumu par līdzjutēju balsojumā uzvarējušā minskieša Vjačeslava Grecka dalību Zvaigžņu spēlē. Ārpus tās pagaidām palicis Helsinku ''Jokerit'' pamatvārtsargs Jānis Kalniņš, no Bobrova divīzijas žurnālistu balsojumā uzvarot SKA vārtuvīram Aleksandram Samonovam.</p>
      <hr/>
      <p>DivīzijaVārtsargsAizsargsUzbrucējs</p>
      <hr/>
      <p>BobrovaA. Samonovs (SKA)M. Lehtonens (Jokerit)D. Jaškins (Dynamo M)</p>
      <hr/>
      <p>TarasovaI. Sorokins (CSKA)Č. Genovejs (Torpedo)K. Kaprizovs (CSKA)</p>
      <hr/>
      <p>HarlamovaJ. Kovāržs (Avtomobilist)J. Jokipaka (Sibir)S. Mozjakins (Metallurg)</p>
      <hr/>
      <p>ČernišovaI. Bobkovs (Avangard)D. Dics (Barys)Ņ. Sošņikovs (Salavat Yulaev)</p>
      <hr/>
      <p>Izmantotie resursi:<br/><a href="https://www.khl.ru/news/2019/12/09/460865.html">https://www.khl.ru/news/2019/12/09/...</a></p>
    </article>
  </body>
</html>