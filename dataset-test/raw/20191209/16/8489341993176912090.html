<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811136/%D8%AD%D8%B3%D9%86-%D8%B9%D8%A8%D8%A7%D8%B3%DB%8C-%D9%86%D8%B8%D8%B1%DB%8C%D9%87-%D8%B4%D9%88%DA%A9-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D8%B1-%D9%87%D9%81%D8%AA-%DA%A9%D8%B4%D9%88%D8%B1-%D8%AC%D9%87%D8%A7%D9%86-%D8%B4%DA%A9%D8%B3%D8%AA-%D8%AE%D9%88%D8%B1%D8%AF%D9%87-%D8%A7%D8%B3%D8%AA-%D8%AE%D9%84%D9%82-%D9%BE%D9%88%D9%84-%D9%BE%DB%8C%DA%86%DB%8C%D8%AF%D9%87%E2%80%8C%D8%AA%D8%B1%DB%8C%D9%86-%D9%86%D9%88%D8%B9-%D8%B1%D8%A8%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T16:30:00+00:00"/>
    <meta property="og:title" content="حسن عباسی: نظریه شوک اقتصادی در هفت کشور جهان شکست خورده است/ خلق پول پیچیده‌ترین نوع رباست"/>
    <meta property="og:description" content="رئیس اندیشکده یقین با بیان اینکه اجرای نظریه شوک در هفت کشور با شکست روبه‌رو شده است، گفت: باید به این باور برسیم که تئوری‌های اقتصادی جدید غرب همه جا جواب نمی‌دهد."/>
  </head>
  <body>
    <article>
      <h1>حسن عباسی: نظریه شوک اقتصادی در هفت کشور جهان شکست خورده است/ خلق پول پیچیده‌ترین نوع رباست</h1>
      <h2>رئیس اندیشکده یقین با بیان اینکه اجرای نظریه شوک در هفت کشور با شکست روبه‌رو شده است، گفت: باید به این باور برسیم که تئوری‌های اقتصادی جدید غرب همه جا جواب نمی‌دهد.</h2>
      <address>
        <time datetime="2019-12-09T16:30:00+00:00">09 Dec 2019, 16:30</time>
      </address>
      <p>به گزارش گروه سیاسی خبرگزاری دانشجو، حسن عباسی ظهر امروز در سخنرانی با موضوع شکست الگو‌های غربی اقتصادی در جمع دانشجویان دانشگاه ولیعصر (عج) رفسنجان که به مناسبت روز دانشجو در تالار خیام این دانشگاه برگزار شد، افزود: اجرای نظریه شوک در هفت کشور با شکست روبه‌رو شده است.<br/><br/>رئیس اندیشکده یقین تاکید کرد: باید به این باور برسیم که تئوری‌های اقتصادی جدید غرب همه جا جواب نمی‌دهد.<br/><br/>وی با بیان اینکه دیدگاه جدید کینزین‌ها و موتور حرکت اقتصاد لیبرال‌ها طمع همراه با ربا است گفت: در جنبش والستریت مردم با پلاکارد‌هایی ظاهرشدند که بر روی آن‌ها نوشته بود «طمع ممنوع».<br/><br/>عباسی با اشاره به اینه تفکر کینزین‌ها این است که برای رشد اقتصاد باید حرص، طمع و ربا در جامعه جاری شود افزود: سوال من این است که آیا این مفاهیم خوب است که در ایران از این‌ها الگوبرداری شود؟<br/><br/>وی با بیان اینکه زمانی که بخواهند مردم را به ساختار ربوی بانک‌ها نزدیک کنند از طریق تبلیغات تلویزیون ذائقه‌سازی می‌کنند عنوان کرد: هفت مرجع عظام تقلید ما در قم اعلام کردند که ساختار بانک‌های ما ربوی است.<br/><br/>این تحلیل‌گر ارشد مسائل سیاسی و اجتماعی با اشاره به اینکه خداوند در قرآن می‌فرماید که ربا از بین می‌رود و در مقابل آن هر قدر که مال انسان برکت داشته باشد برای انسان می‌ماند افزود: ربا مانند بادکنکی است که ناگهان می‌ترکد و از بین می‌رود.<br/><br/>وی با بیان اینکه وضعیت امروز کشور‌های دنیا از جمله اروپا اینگونه است که درگیر این موضوع شده‌اند و ۷۰ تریلیون دلار بدهی دارند گفت: دلیل اینکه ریال ایران هر روز دچار افت شده و ارزش ان کم می‌شود این است که بانک مرکزی خلق پول بدون پشتوانه دارد.<br/><br/>عباسی با اشاره به اینکه خلق پول پیچیده‌ترین ربایی است که دولت‌ها دچار آن شده‌اند بیان کرد: امروز اقتصاد جهان مانند یک حباب بزرگ شده و باید منتظر ترکیدن آن باشیم.<br/><br/>وی با بیان اینکه مقام معظم رهبری در اوایل دهه ۷۰ در جهت اصلاح اقتصاد و طرح‌های اقتصادی ما کارگروه‌های بسیاری تشکیل دادند که جواب‌گو نبود افزود: بعد از آن به سراغ اصلاح بانک‌ها رفتند، اما آن هم جواب‌گو نبود.<br/><br/>رئیس اندیشکده یقین با اشاره به اینکه در ۱۳۷۴ مقام معظم رهبری دستور دادند که بر روی این موضوع کار شود و بعد از مدت‌ها نظریه پول بومی تشریح شد گفت: امروز وضعیت اقتصاد خراب است و فرق ندارد از چه جناحی سرکار بیاید.<br/><br/>وی با بیان اینکه فرقی ندارد ترامپ بر سرکار باشد یا اوباما تصریح کرد: مشکل ما این‌ها نیست چرا که نظام اقتصادی ما به گونه‌ای شده که خلق پول بدون پشتوانه انجام می‌دهد.<br/><br/>عباسی با اشاره به اینکه باید به این باور برسیم که تئوری‌های اقتصادی جدید غرب همه جا جواب نمی‌دهد گفت: نمی‌شود ظاهر ما اسلامی باشد، اما در باطن تئوری‌های رد شده غرب که خود غرب با آن به مشکل خورده را اجرا کنیم.<br/><br/>وی با بیان اینکه نظریه شوک که در هفت کشور اجرا و با شکست روبه‌رو شده است بیان کرد: متاسفانه این نظریه که به اقتصاد فاجعه معروف است در ایران درحال اجرا شدن است.<br/><br/>این تحلیل‌گر ارشد مسائل سیاسی و اجتماعی با اشاره به اینکه در آمریکا این مدل با مشکل روبه‌رو شده است گفت: یکی از نمونه‌های اجرای این نظریه در ایران گران شدن ناگهانی بنزین در چند هفته گذشته است.</p>
    </article>
  </body>
</html>