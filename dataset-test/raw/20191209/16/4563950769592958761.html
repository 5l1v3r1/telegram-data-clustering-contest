<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/52098"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-12-09T16:34:00+00:00"/>
    <meta property="og:title" content="'อุ้ม ธีราทร' พร้อมสวมเสื้อกิเลนผยองหลังสร้างประวัติศาสตร์เจลีก"/>
    <meta property="og:description" content="&quot;อุ้ม&quot; ธีราทร บุญมาทัน เตรียมกลับคืนสู่ต้นสังกัดในเมืองไทย ช่วยทีมกิเลนผยองสู้ศึกฤดูกาลใหม่ หลังจากเสร็จภาระกิจประวัติศาสตร์ช่วยพาทีมโยโกฮามา เอฟ มารินอสคว้าแชมป์เจลีกอย่างยิ่งใหญ่ ขณะที่ผู้บริหารเอสซีจี เมืองทอง ยินดีรับอุ้มคืนรัง เพื่อเพิ่มประสิทธิภาพทีมทางฝั่งซ้าย รวมทั้งลูกฟรีคิด เตะมุม ที่หายไปหลังจากโดนยืมตัวไปเล่นเจลีก"/>
  </head>
  <body>
    <article>
      <h1>'อุ้ม ธีราทร' พร้อมสวมเสื้อกิเลนผยองหลังสร้างประวัติศาสตร์เจลีก</h1>
      <address>
        <time datetime="2019-12-09T16:34:00+00:00">09 Dec 2019, 16:34</time>
      </address>
      <p>"อุ้ม" ธีราทร บุญมาทัน เตรียมกลับคืนสู่ต้นสังกัดในเมืองไทย ช่วยทีมกิเลนผยองสู้ศึกฤดูกาลใหม่ หลังจากเสร็จภาระกิจประวัติศาสตร์ช่วยพาทีมโยโกฮามา เอฟ มารินอสคว้าแชมป์เจลีกอย่างยิ่งใหญ่ ขณะที่ผู้บริหารเอสซีจี เมืองทอง ยินดีรับอุ้มคืนรัง เพื่อเพิ่มประสิทธิภาพทีมทางฝั่งซ้าย รวมทั้งลูกฟรีคิด เตะมุม ที่หายไปหลังจากโดนยืมตัวไปเล่นเจลีก<br/>        หลังจากที่กลายเป็นนักเตะไทยคนแรกในประวัติศาสตร์ร่วมทัพโยโกฮามา เอฟ มารินอส คว้าแชมป์เจลีก 2019 ของญี่ปุ่น จนเป็นกระแสฮือฮาอย่างมากในโลกลูกหนัง "อุ้ม" ธราทร บุญมาทัน แบ็กซ้ายปีศาจ ทีมชาติไทย ที่โยโกฮามา ยืมตัวไปจากทีมเอสซีจี เมืองทอง ถูกตั้งข้อสงสัยว่าฤดูกาลหน้าเจ้าตัวจะยังลงเล่นในเจลีกต่อไปหรือไม่<br/>        รายงานข่าวเมื่อวันที่ 9 ธ.ค. 2562 แจ้งว่า ทางโยโกฮามา เอฟ มารินอส ยังไม่ได้มีการยืนยันในข้อตกลงสัญญากับธีราทรเพื่อให้อยู่ร่วมทีมต่อไปตามเสียงเรียกร้องของแฟนๆ ที่ประทับใจในตัวเจ้าอุ้ม โดยเฉพาะปิดสุดท้ายปิดฉากฤดูกาลเมื่อวันเสาร์ 7 ธ.ค.ที่ผ่านมา อุ้มสามารถยิงประตูเบิกร่อง และทำอีก 1 แอสซิสต์ให้โยโกฮามา เอฟ มารินอสเถลิงแชมป์ประวัติศาสตร์เจลีกอย่างยิ่งใหญ่<br/>        ในเมื่อไม่มีสัญญานที่ชัดเจนในระหว่างนี้ อุ้ม ธีราทร จะกลับไปเมืองไทยคนสู่ต้นสังกัดเอสซีจี เมืองทอง ยูไนเต็ด โดยเจ้าตัวพร้อมที่จะรับใช้ทีมกิเลนผยองอย่างเต็มที่เหมือนเดิมตามสัญญาที่ยังเหลืออยู่ หลังจากถูกยืมตัวไปเล่นที่เจลีก 2 ฤดูกาลเต็ม ทั้งกับโกเบ และโยโกฮามา โดยทางอุ้ม ธีราทร ยืนยันว่าไม่มีปัญหากับเรื่องนี้แต่อย่างใด จากการได้ประสบความสำเร็จอย่างสูงสุดในชีวิตค้าแข้งไปแล้วกับโยโกฮามา การได้กลับมาถิ่นเก่าถือว่ามาเล่นในลีกบ้านเกิด มีความอบอุ่นกับแฟนๆเมืองทอง ได้อยู่บ้านพร้อมหน้าพร้อมตากับครอบครัว และตนก็พร้อมจะเล่นเต็มที่กับเมืองทองเหมือนเดิม<br/>        ในส่วนอนาคตข้างหน้าจะมีโอกาสไปเล่นในเจลีกอีกหรือไม่ ทางอุ้มแย้มว่าคงไม่ปิดโอกาสในเรื่องอนาคตของตนเอง ตอนนี้มีสัญญาอยู่กับเมืองทอง ก็ต้องเคารพสัญญาที่มีอยู่ ก็ขึ้นอยู่กับอนาคตและการพูดคุยของผู้ใหญ่ในทีมว่าจะมีทิศทางอย่างไร<br/>        ทางด้าน รณฤทธิ์ ซื่อวาจา ผู้บริหารสโมสรเอสซีจี เมืองทอง ยูไนเต็ด ได้กล่าวกับผู้สื่อข่าวเกี่ยวกับกรณีนี้ว่า ทางเอสซีจี เมืองทอง มีความยินดีอย่างมากที่จะต้อนรับ อุ้ม ธราทร กลับสู้ทีม หลังจากที่เราปล่อยยืมตัวให้เขาไปสร้างประวัติศาสตร์ ไปสร้างชื่อเสียงให้กับคนไทย และประเทศชาติ เมื่อเขาต้องการกลับมา ถือว่าเป็นเรื่องยอดเยี่ยมที่ทีมเราได้ผู้เล่นที่ยิ่งใหญ่กลับมาช่วยทีมอีกครั้ง<br/>        เมื่อฤดูกาลที่แล้วทีมเมืองทองขาดผู้เล่นแบ็กซ้าย ตัวเดินเกมทางฝั่งซ้าย รวมทั้งประสิทธิภาพในการเล่นลูกฟรีคิก ลูกเตะมุมก็หายไปหมด เป็นจุดอ่อนของเราโดยปริยาย ในเมื่อเราจะได้ธีราทรกลับคืนสู่ทีม ก็เป็นเรื่องที่น่ายินดี ที่จะทำให้ทีมเมืองทองแข็งแกร่งมากกว่าเดิมในการสู้ศึกฤดูกาลใหม่อย่างแน่นอน</p>
    </article>
  </body>
</html>