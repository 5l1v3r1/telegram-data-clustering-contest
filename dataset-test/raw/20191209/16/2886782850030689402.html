<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/12/09/wada-szankciok-vegyes-orosz-reakciok"/>
    <meta property="og:site_name" content="euronews"/>
    <meta property="article:published_time" content="2019-12-09T16:43:28+00:00"/>
    <meta property="og:title" content="WADA-szankciók: vegyes orosz reakciók"/>
    <meta property="og:description" content="Harcias, óvatos és – már, már – helyeslő vélemények Moszkvából a 4 éves eltiltás hírére."/>
  </head>
  <body>
    <article>
      <h1>WADA-szankciók: vegyes orosz reakciók</h1>
      <address><time datetime="2019-12-09T16:43:28+00:00">09 Dec 2019, 16:43</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/35/41/38/773x435_cmsv2_9af3e86e-c805-5fa3-9f52-037c093ff50b-4354138.jpg"/>
      </figure>
      <p>Orosz zászló nem lenghet a jövő évi tokiói olimpián, és a 2022-es katari labdarúgó-világbajnokságon sem, miután a Nemzetközi Doppingellenes Ügynökség (WADA) végrehajtó bizottsága négy évre eltiltotta Oroszországot a világversenyektől. Ez idő alatt világesemény rendezésére sem pályázhat.</p>
      <p>(Az orosz válogatott 2020-as labdarúgó EB-szereplését, valamint a szentpétervári meccseket nem befolyásolja a WADA-szankció, mivel az UEFA „nem kiemelt jelentőségű eseményként” határozta meg a kontinens-tornát…)</p>
      <p>Jurij Ganusz, az Orosz Doppingellenes Ügynökség (RUSADA) vezérigazgatója szerint "semmi váratlan nem történt, a bizottság egyhangúlag döntött." Miután a múlt év elején a WADA manipulált orosz laboradatokat kapott Moszkvából.</p>
      <p>A WADA elnöke Lausanne-i sajtótájékoztatóján úgy fogalmazott; "megfelelőségi bizottságunk a WADA hírszerzési és nyomozati eredményei, valamint külső szakértők jelentése alapján jutott arra a következtetésre, hogy a moszkvai adatokat szándékosan, központilag változtatták meg 2018 januárjában, azok törvényszéki másolása közben, a WADA megtévesztésének szándékával - közölte Craig Reedie.</p>
      <p>Az Orosz Doppingellenes Ügynökséget 2015-ben már három évre felfüggesztették, miután kiderült, hogy állami szintű doppingprogram segítette az orosz sportolókat több sportágban. Az orosz atlétákat is eltiltották akkor a nemzetközi versenyektől. A moszkvai doppinglabor tavaly ősszel kapta vissza jogosítványát, feltételekkel.</p>
      <p>Az orosz sportminiszter szerint szakértőik a "Nemzetközi Doppingellenes Ügynökség minden kérdésére, felvetésére megfelelő választ adtak. De ezeket a WADA, sajnos figyelmen kívül hagyta. Ezért - hitem szerint - erős érvei vannak az orosz doppingügynökségnek ahhoz, hogy bíróságon támadja meg a szankciókat" - mondta Pavel Kolobkov.</p>
      <p>Dmitrij Medvegyev orosz kormányfő ugyanakkor azt nyilatkozta; "átgondolandó, érdemes-e megfellebbezni a határozatot."</p>
      <p>Az orosz sportvezetőknek 3 hetük van, hogy döntsenek erről.</p>
    </article>
  </body>
</html>