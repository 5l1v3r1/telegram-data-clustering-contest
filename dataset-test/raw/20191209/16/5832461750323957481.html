<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mondomobileweb.it/165312-telefonia-quanti-giga-italia-con-10-euro-panoramica-settore/"/>
    <meta property="og:site_name" content="MondoMobileWeb.it | Telefonia | Offerte | Risparmio"/>
    <meta property="article:published_time" content="2019-12-09T16:36:59+00:00"/>
    <meta property="og:title" content="Telefonia: quanti Giga in Italia con 10 euro? Una panoramica del settore nella prima era del 5G"/>
    <meta property="og:description" content="L'ammontare di Giga consumati dagli italiani continua ad aumentare, con una disponibilità di Giga a prezzi più bassi rispetto alla media UE"/>
  </head>
  <body>
    <article>
      <h1>Telefonia: quanti Giga in Italia con 10 euro? Una panoramica del settore nella prima era del 5G</h1>
      <address>
        <time datetime="2019-12-09T16:36:59+00:00">09 Dec 2019, 16:36</time>
      </address>
      <p>Mentre i principali operatori italiani investono sul 5G e sulla loro copertura, <b>l’ammontare di traffico dati consumato dai clienti italiani continua ad aumentare</b>, con una disponibilità di Giga a prezzi molto più bassi rispetto alla media dell’Unione Europea, secondo alcuni dati <a href="https://www.mondomobileweb.it/164972-5g-italy-seconda-giornata-asstel-tim-infratel-tra-innovazione-e-digital-divide/">Asstel</a>.</p>
      <p>In Italia, più volte le aziende di telecomunicazioni hanno ribadito di aver destinato<b> grandi sforzi agli investimenti per migliorare la rete,</b> in un contesto particolarmente competitivo, inasprito con l’arrivo di Iliad e la nascita dei brand <a href="https://www.mondomobileweb.it/155510-nessun-aumento-per-i-semivirtuali-ho-e-kena-mobile-al-contrario-di-vodafone-e-tim/"><i>“semivirtuali”</i></a> che hanno contribuito a ridurre i prezzi medi, incrementando al contempo l’ammontare di traffico dati offerto.</p>
      <p>Oggi, il mercato sta attraversando una fase di <i>“ritorno alla razionalità”, </i>con una dinamica delle portabilità che inizia a normalizzarsi dopo il terremoto dello scorso anno. Tuttavia, è innegabile che i prezzi si siano particolarmente ridotti rispetto a solo poco tempo fa.</p>
      <figure>
        <img src="https://www.mondomobileweb.it/wp-content/uploads/2019/09/5g-blu-blu.png"/>
      </figure>
      <p>   </p>
      <p>Un articolo odierno di <i>Repubblica Affari e Finanza</i> ha tratteggiato <b>il contesto competitivo dell’attuale mercato delle telecomunicazioni mobili in Italia,</b> mostrando l’andamento decrescente dei ricavi nell’ultimo decennio e il costo del traffico dati.</p>
      <p>Nello specifico, con riferimento al secondo aspetto, sono stati presentati dei dati Asstel del 2019 che mostrano come <b>in Italia il prezzo del singolo Giga sia molto più basso rispetto al resto dell’Unione Europea.</b></p>
      <p><b>Con 10 euro, infatti, è possibile acquistare in Italia circa 17,4 Giga,</b> contro i 10,8 della Francia, i 4,9 del Regno Unito, i 3,1 della Germania, i 3 della Spagna e i 2,1 dell’Olanda. Rispetto alla media dell’Unione Europea pari a 4,8 Giga, l’Italia permette dunque di acquistare <b>oltre tre volte e mezzo l’ammontare di Giga del resto d’Europa.</b></p>
      <p>Lo studio Asstel sul traffico dati non è il solo. Ad esempio, <a href="https://www.mondomobileweb.it/161112-osservatorio-agcom-milione-linee-ftth-consumo-dati-mobile-aumenta/">l’ultimo osservatorio AGCOM</a> mostrava come nel primo trimestre dell’anno poco meno del 70% delle linee “human” avesse effettuato traffico dati, con un <b>consumo medio unitario di dati stimabile in 5,8 GB al mese</b>, in crescita del 59% rispetto a Giugno 2018.</p>
      <p>Con lo sviluppo dei servizi 5G, poi, i valori sopra presentati sono destinati a crescere sensibilmente, come affermato dai principali operatori nel corso delle loro <a href="https://www.mondomobileweb.it/165154-tim-5g-lombardia-circuito-monza-brescia-milano/">recenti conferenze sul tema.</a></p>
      <p>In questo contesto, secondo alcuni analisti, i margini delle aziende rischiano di essere messi a rischio, con conseguenze particolarmente gravi per l’occupazione, per gli investimenti e, in ultima battuta, anche per la qualità del servizio offerta al cliente.</p>
      <p>Nonostante ciò, però, la corsa non può arrestarsi: gli operatori italiani continuano a mostrare gli esiti delle sperimentazioni sul 5G grazie a partnership internazionali con privati e Pubbliche Amministrazioni, mentre si torna a puntare sul concetto di <i>qualità</i> del servizio offerto.</p>
      <p>Anche in <b>Europa</b>, gli operatori stanno vivendo <b>un’epoca di grandi cambiamenti</b>. <b>Deutsche Telekom</b> è infatti in attesa della fusione tra la sua T-Mobile e l’operatore statunitense Sprint, mentre i ricavi salgono del 5% nell’ultimo bilancio trimestrale presentato.</p>
      <p><b>British Telecom</b>, al contrario, mostra risultati in calo, con l’utile lordo più basso degli ultimi cinque anni. La sfida dell’operatore per l’estensione della fibra rappresenta un investimento di lungo termine estremamente rilevante.</p>
      <p>Infine, <b>Orange</b> e <b>Telefonica</b> mostrano risultati positivi o ambizioni per il futuro. Il Gruppo Orange prevede già un passaggio completo alla fibra per le linee fisse entro il 2023, con una connessione a 10 Giga. Telefonica, invece, potrebbe mirare a ridurre il suo debito concentrandosi sui quattro Paesi da cui proviene la maggior parte dei ricavi da servizi, ovvero Spagna, Brasile, Germania e Regno Unito e abbandonando invece i suoi business nel resto dell’America Latina.</p>
      <p>Per ricevere tante notizie e consigli utili specialmente sul mondo della telefonia è possibile <b><a href="https://bit.ly/Mondomobileweb">iscriversi gratis al canale mondomobileweb di Telegram</a></b>. Se questo articolo vi è piaciuto, condividetelo sui vostri social e seguite <b><a href="https://www.mondomobileweb.it/">MondoMobileWeb</a></b> su <b><a href="https://www.facebook.com/mondomobileweb/">Facebook</a></b>, <b><a href="https://www.instagram.com/mondomobileweb/">Instagram</a></b> e <b><a href="https://twitter.com/mondomobileweb">Twitter</a></b>. Non esitate a condividere le vostre opinioni e/o esperienze <b><a href="https://www.mondomobileweb.it/ultimicommenti/">commentando</a></b> i nostri articoli.</p>
      <figure>
        <video src="https://www.mondomobileweb.it/images/mondomobiletelegram.gif" autoplay="" loop=""/>
      </figure>
    </article>
  </body>
</html>