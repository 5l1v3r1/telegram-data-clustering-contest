<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176386/ministerka-zdravotnictva-kalavska-poda-demisiu"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="Ministerka zdravotníctva Kalavská podá demisiu"/>
    <meta property="og:description" content="Ministerka zdravotníctva Andrea Kalavská (nominantka Smeru-SD) podá demisiu."/>
  </head>
  <body>
    <article>
      <h1>Ministerka zdravotníctva Kalavská podá demisiu</h1>
      <h2>Ministerka zdravotníctva Andrea Kalavská (nominantka Smeru-SD) podá demisiu.</h2>
      <address><time datetime="2019-12-09T16:00:00+00:00">09 Dec 2019, 16:00</time> by <a rel="author">TASR</a></address>
      <p>Bratislava 9. decembra (TASR) - Ministerka zdravotníctva SR Andrea Kalavská (nominantka Smeru-SD) sa rozhodla podať demisiu. Kancelária ministerky bude v tejto veci v utorok (10. 12.) kontaktovať prezidentský palác. TASR o tom informovala hovorkyňa rezortu zdravotníctva Zuzana Eliášová.</p>
      <p><b>Kalavská ponúkla svoju demisiu po tom, ako vláda v stredu (4. 12.) stiahla návrh reformy nemocníc, tzv. stratifikáciu, z rokovania parlamentu.</b> <i>„Viete, veľa som nad tým, samozrejme, rozmýšľala. V stredu som mala chuť, stále má človek chuť odísť, pretože tak, ako sa správa niekto k svojmu ministrovi, ako sa správali ku mne, si myslím, že nie je adekvátne. Cítila som sa veľmi zle," komentovala. "Stále si myslím, že takto sa nemá správať k svojmu ministrovi, ako sa zachovala strana Smer-SD ku mne,"</i> podotkla.</p>
      <p>S Kalavskou sa vo štvrtok (5. 12.) stretol premiér Peter Pellegrini (Smer-SD). Po rokovaní vyhlásil, že chce, aby Kalavská na ministerstve zotrvala a vyjadril jej plnú podporu. <b>Predseda vlády veril, že ministerka svoj postoj prehodnotí.</b> Rozhodnutie stiahnuť reformu z parlamentu nepovažuje za Kalavskej neúspech.</p>
      <p><i>„Práve naopak, pani ministerku považujem za správnu osobu na správnom mieste,"</i> skonštatoval premiér s tým, že urobila v rezorte obrovské množstvo práce a je čo ešte robiť aj do konca volebného obdobia.</p>
      <h3>Prezidentka sa demisiou bude zaoberať, keď sa vylieči</h3>
      <p>Prezidentka SR Zuzana Čaputová sa bude demisiou ministerky zdravotníctva zaoberať hneď po tom, ako sa zotaví po chorobe a vráti sa do úradu. Pre TASR to povedal hovorca prezidentky Martin Strižinec.</p>
      <p><i>„Pani prezidentka sa lieči z akútneho zápalu dýchacích ciest, a preto musela zrušiť svoj pracovný program na najbližšie dni. O demisii pani ministerky zatiaľ nebola informovaná oficiálne,"</i> podotkol hovorca.</p>
    </article>
  </body>
</html>