<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/kostoylas-kaname-lathi-stis-metagrafes-tha-palepsoyme/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T16:31:02+00:00"/>
    <meta property="og:title" content="Κωστούλας: «Κάναμε λάθη στις μεταγραφές, αλλά θα παλέψουμε»"/>
    <meta property="og:description" content="Ο μεγαλομέτοχος του Παναιτωλικού κάνει το ταμείο του α΄γύρου του πρωταθλήματος, που φέρνει την ομάδα του Αγρινίου χωρίς νίκη στην τελευταία θέση"/>
  </head>
  <body>
    <article>
      <h1>Κωστούλας: «Κάναμε λάθη στις μεταγραφές, αλλά θα παλέψουμε»</h1>
      <address><time datetime="2019-12-09T16:31:02+00:00">09 Dec 2019, 16:31</time> by <a rel="author">ΣΥΝΕΙΔΗΣΗ</a></address>
      <p>Ο μεγαλομέτοχος του <b>Παναιτωλικού</b> κάνει το ταμείο του α΄γύρου του πρωταθλήματος, που φέρνει την ομάδα του <b>Αγρινίου</b> χωρίς νίκη στην τελευταία θέση της βαθμολογίας. Οι καλοκαιρινές μεταγραφές, τα «φάλτσα» των διαιτητών, η ενίσχυση εν όψει Ιανουαρίου, η μείωση της φορολογίας στα συμβόλαια των παικτών και η δημόσια πρόταση για την πώληση του προπονητικού κέντρου.</p>
      <p>Ούτε οι λιγότεροι αισιόδοξοι οπαδοί του <b>Παναιτωλικού</b> ασφαλώς και δεν θα περίμεναν πριν από την έναρξη του φετινού πρωταθλήματος, πως η αγαπημένη τους ομάδα θα κλείσει τον α΄γύρο χωρίς να έχει καταφέρει να γευτεί την γλυκιά γεύση της νίκης. Κι όμως, να που συνέβη.</p>
      <p>Το κοντέρ των <b>Αγρινιωτών</b> γράφει 0 νίκες, 4 ισοπαλίες και 9 ήττες έπειτα από 13 παιχνίδια, επίδοση που τους φέρνει στην τελευταία θέση της βαθμολογίας.</p>
      <p>Ο μεγαλομέτοχος της<b> ΠΑΕ, Φώτης Κωστούλας</b> μίλησε στο <b>SDNA </b>κι αφού<b> </b>έκανε την αυτοκριτική κι έδωσε το στίγμα της επόμενης μέρας.</p>
      <p>
        <b>– Ξαφνιάζει πολλούς το γεγονός πως ο Παναιτωλικός έκλεισε χωρίς νίκη τον α΄γύρο του πρωταθλήματος και βρίσκεται στην τελευταία θέση της βαθμολογίας; Τι φταίει και συμβαίνει αυτό;</b>
      </p>
      <p>
        <i>«Σίγουρα κι εμείς περιμέναμε κάτι καλύτερο από την ομάδα μας. Θεωρούσαμε πως έχουμε κάνει καλές μεταγραφές, αλλά απ΄ότι αποδείχτηκε δεν ήταν έτσι. Κάναμε λάθη.</i>
      </p>
      <p>
        <i>Πολλοί από τους καινούργιους παίκτες δεν έδωσαν αυτό που περιμέναμε. Σε κάποια ματς βεβαίως είχαμε καλή απόδοση, ωστόσο σταθήκαμε άτυχοι αφού ήταν στο χέρι μας η νίκη και την χάναμε στο τέλος.</i>
      </p>
      <p>
        <i>Είχαμε και την ατυχία με τον τραυματισμό του βασικού μας τερματοφύλακα που μας κόστισε. Συν βέβαια τις κακές διαιτησίες, για τις οποίες έχουμε διαμαρτυρηθεί εγγράφως και με την αποστολή φωτογραφικού υλικού προς την ΚΕΔ και τον Μέλο Περέιρα, χωρίς ωστόσο κανείς να μας απαντήσει.</i>
      </p>
      <p>
        <i>Σίγουρα η ψυχολογία των παικτών κυμαίνεται σε χαμηλά επίπεδα, ωστόσο με την αλλαγή του προπονητή και τον ερχομό του Μάκη Χάβου, κάναμε την προσπάθεια και θα παλέψουμε για την αγωνιστική ανάκαμψη μας».</i>
      </p>
      <p>
        <b>– Προφανώς και υπήρξαν αστοχίες στον προγραμματισμό του περασμένου καλοκαιριού. Μήπως πέραν όλων των άλλων, κοστίζει και η απόφαση να μην προχωρήσετε σε καμία μεταγραφή Έλληνα ποδοσφαιριστή;</b>
      </p>
      <p>
        <i>«Δύο ήταν οι λόγοι για τους οποίους το καλοκαίρι δεν αποκτήσαμε κανέναν Έλληνα ποδοσφαιριστή. Ο πρώτος είχε να κάνει με την αξιοποίηση των νεαρών Ελλήνων παικτών που βρίσκονται στο ρόστερ μας.</i>
      </p>
      <p>
        <i>Δίνουμε ευκαιρίες συμμετοχής σε όλα αυτά τα παιδιά και προσπαθούμε να τους καθιερώσουμε.</i>
      </p>
      <p>
        <i>Ο δεύτερος είχε να κάνει με το οικονομικό. Ήταν πολύ δύσκολο να βρούμε ποιοτικούς Έλληνες παίκτες με τα χρήματα που μπορούσαμε να διαθέσουμε.</i>
      </p>
      <p>
        <i>Δυστυχώς για εμάς τους καλούς Έλληνες παίκτες τους σαρώνουν οι μεγάλες ομάδες και πολλούς εξ αυτών στην πορεία τους δανείζουν. Στη δική μας φιλοσοφία όμως, δεν υπάρχουν δανεικοί παίκτες. Θα κοιτάξουμε για την ενίσχυση μας από το μεταγραφικό παζάρι του Ιανουαρίου».</i>
      </p>
      <p>
        <b>– Πόσο σας ανακουφίζει η πρόσφατη απόφαση της κυβέρνησης σχετικά με την μείωση της φορολογίας στα συμβόλαια (άνω των 40.000 ευρώ) των παικτών από το 45 στο 22 %;</b>
      </p>
      <p>
        <i>«Ήταν ένα από τα μεγάλα αιτήματα μας τα τελευταία χρόνια. Θεωρούσαμε υπερβολικά βαριά την φορολογία και σίγουρα η μείωσή της, θα ελαφρύνει όχι μόνο τον Παναιτωλικό, αλλά όλες τις ΠΑΕ».</i>
      </p>
      <p>
        <b>– Σήκωσε σκόνη η δήλωση σας για το προπονητικό κέντρο και την ανοιχτή πρότασή σας προς τους κυρίους Σαββίδη και Μαρινάκη να έρθουν να το πάρουν…</b>
      </p>
      <p>«Ένας συνάδελφός σας με ρώτησε αν έρθει ο Σαββίδης ή ο Μαρινάκης και μου προτείνουν να αγοράσουν το προπονητικό κέντρο και όχι την ΠΑΕ τι θα έκανα. Και του απάντησα πως θα το πωλούσα αν έπαιρνα κατευθείαν τα χρήματα που ζητούσα».</p>
      <p>
        <b>Εξακολουθείτε να ψάχνεστε για την πώληση της ΠΑΕ και την έξοδό σας από το χώρο του ποδοσφαίρου;</b>
      </p>
      <p>
        <i>«Ναι, σίγουρα».</i>
      </p>
      <p>
        <b>– Είχατε έναν διάλογο με τους οργανωμένους μετά το τέλος του αγώνα με τον Ολυμπιακό. Τι ακριβώς συνέβη;</b>
      </p>
      <p>
        <i>«Θα υπάρξει επίσημη ενημέρωση για αυτό το θέμα από την ΠΑΕ»</i>
      </p>
      <p>sdna.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/h-ekthesi-tis-astynomikis-dieythynsis-akarnanias-ta-epeisodia-panaitolikos-olympiakos/"/>
        <a href="http://sinidisi.gr/f-kostoylas-epeisodia-quot-tzampa-magkes-opsimoi-panaitolikares-quot/"/>
        <a href="http://sinidisi.gr/megali-niki-ston-eyosmo-ta-koritsia-mesologgi-2008-video/"/>
        <a href="http://sinidisi.gr/sfodri-epithesi-tis-quot-thyra-6-quot-ston-f-kostoyla-kataggelloyn-dolofoniki-epithesi-tis-el-as-traymatismo-opadoy-kefali-deite-foto/"/>
        <a href="http://sinidisi.gr/xylo-krotides-ntoy-se-filathloys-dyo-paiktes-nosokomeio-se-mats-stin-preveza-deite-foto/"/>
        <a href="http://sinidisi.gr/a-eskavde-notios-omilos-g-e-agrinioy-vonitsa-81-70/"/>
      </related>
    </article>
  </body>
</html>