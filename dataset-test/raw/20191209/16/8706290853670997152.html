<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/689254/sana-marin-i-finlandi-pou-egine-i-neoteri-prothypourgos-ston-kosm"/>
    <meta property="og:site_name" content="enikos.gr"/>
    <meta property="article:published_time" content="2019-12-09T16:59:00+00:00"/>
    <meta property="og:title" content="Σάνα Μάριν: Η νεότερη πρωθυπουργός στον κόσμο - Ποια είναι η 34χρονη Φινλανδή που μεγάλωσε με δύο μητέρες - ΦΩΤΟ - ΒΙΝΤΕΟ"/>
    <meta property="og:description" content="Αναλαμβάνει την ηγεσία σε μια πεντακομματική κυβέρνηση συνασπισμού όπου είναι γυναίκες επικεφαλής στα τέσσερα από τα πέντε κόμματα..."/>
  </head>
  <body>
    <article>
      <h1>Σάνα Μάριν: Η νεότερη πρωθυπουργός στον κόσμο - Ποια είναι η 34χρονη Φινλανδή που μεγάλωσε με δύο μητέρες - ΦΩΤΟ - ΒΙΝΤΕΟ</h1>
      <address>
        <time datetime="2019-12-09T16:59:00+00:00">09 Dec 2019, 16:59</time>
      </address>
      <p>Την Τρίτη αναμένεται να ορκιστεί η νέα <a href="https://www.enikos.gr/international/689072/finlandia-i-34chroni-sana-marin-analamvanei-to-timoni-tis-choras">πρωθυπουργός της Φινλανδίας, </a>η τέως υπουργός Μεταφορών Σάνα Μάριν.</p>
      <p>Αυτή ήταν η επιλογή του Σοσιαλδημοκρατικού Κόμματος για τον πρωθυπουργικό θώκο, μετά την παραίτηση Άντι Ρίνε, αν και η ίδια είναι μόλις 34 ετών, κάτι που την καθιστά τη νεαρότερη πρωθυπουργό στον κόσμο.</p>
      <figure>
        <iframe src="https://www.youtube.com/embed/KUBaOJBslXc" width="640" height="360" data-service="Youtube" scrolling="no"/>
      </figure>
      <p>Η 34χρονη πολιτικός θα αναλάβει τα ηνία σε μια κεντροαριστερή πεντακομματική κυβέρνηση συνασπισμού, όπου είναι οι γυναίκες επικεφαλής στα τέσσερα από τα πέντε κόμματα.</p>
      <p>Ο Ρίνε θα παραμείνει ηγέτης των Σοσιαλδημοκρατών τουλάχιστον μέχρι το συνέδριο του κόμματος που θα πραγματοποιηθεί τον Ιούνιο. Καθώς οι Σοσιαλδημοκράτες αναδείχθηκαν στην πιο ισχυρή δύναμη στις εκλογές του Απριλίου, είχαν εκείνοι το δικαίωμα να ορίσουν τον πρωθυπουργό της κυβέρνησης συνασπισμού και έτσι επέλεξαν τη Μάριν.</p>
      <figure>
        <img src="http://media.enikos.gr/data/photos/689254_df928d7c60-a3ee5131f1fec9c2.jpg"/>
      </figure>
      <p>Η Φινλανδή πρωθυπουργός γράφει ιστορία λοιπόν, καθώς αποτελεί πράγματι τη νεότερη εν ενεργεία πρωθυπουργό στον κόσμο, ενώ ακολουθούν η Νεοζηλανδή πρωθυπουργός Τζασίντα Άρντερν που είναι 39 ετών, ο Ουκρανός πρωθυπουργός Ολέξιι Χόντσαρουκ, 35 ετών, ο Βορειοκορεάτης ηγέτης Κιμ Γιονγκ-ουν που φέρεται να είναι 36 ετών και ο πρόεδρος του Ελ Σαλβαδόρ Ναγίμπ Μπουκέλε, 38 ετών.</p>
      <p>Αμέσως μετά την εκλογή της, με μικρή διαφορά (32-29), η Μάριν δήλωσε: "Έχουμε πολλή δουλειά να κάνουμε για να επαναφέρουμε την εμπιστοσύνη", καθώς ο τέως πρωθυπουργός Άντι Ρίνε, παραιτήθηκε μετά την απόφαση του Κόμματος του Κέντρου, μέλους του κυβερνητικού συνασπισμού, να αποσύρει την εμπιστοσύνη του προς το πρόσωπό του λόγω του τρόπου που διαχειρίστηκε μια απεργία των ταχυδρομείων, η οποία επεκτάθηκε στον κρατικό αερομεταφορέα Finnair και σε άλλους τομείς της οικονομίας πριν τελικά διευθετηθεί.</p>
      <p>Η νέα πρωθυπουργός αγνόησε τις ερωτήσεις των δημοσιογράφων σχετικά την ηλικία της λέγοντας: "Ποτέ δεν σκέφτηκα την ηλικία ή το φύλο μου, σκέφτομαι τους λόγους που εισήλθα στην πολιτική και τα πράγματα εκείνα για τα οποία κερδίσαμε την εμπιστοσύνη του εκλογικού σώματος".</p>
      <p>Η Μάριν θα είναι η τρίτη γυναίκα πρωθυπουργός και η νεότερη στην ιστορία της σκανδιναβικής αυτής χώρας.</p>
      <figure>
        <iframe src="https://www.youtube.com/embed/CzLGDQ_9BQo" width="640" height="360" data-service="Youtube" scrolling="no"/>
      </figure>
      <p>Σύμφωνα με το φινλανδικό δίκτυο YLE, είναι παιδί μονογονεϊκής οικογένειας και το πρώτο μέλος της οικογένειάς της που φοίτησε στο πανεπιστήμιο. Ωστόσο, άλλα Μέσα μεταδίδουν ότι η Μάριν μεγάλωσε μαζί με τη μητέρα της αλλά και τη σύντροφο της μητέρας της. Η ίδια είχε δηλώσει στο φινλανδικό ειδησεογραφικό site Menaiset το 2015 ότι ως παιδί αισθανόταν αόρατο επειδή δεν μπορούσε να μιλήσει ανοιχτά για την οικογένειά της. Πρόσθεσε ωστόσο, σύμφωνα με την αναδημοσίευση του BBC, ότι η μητέρα της ήταν πάντα υποστηρικτική και την έκανε να πιστέψει ότι μπορούσε να πετύχει ό,τι επιθυμούσε.</p>
      <p>Μιλά αγγλικά και σουηδικά και είναι βουλευτής από το 2015 και υπουργός Μεταφορών από τις 6 Ιουνίου 2019.</p>
      <p>Γεννημένη στο Ελσίνκι, μεγάλωσε στο Έσποο και στην Πίρκαλα προτού εγκατασταθεί στο Τάμπερε. Αποφοίτησε από το πανεπιστήμιο του Τάμπερε με μεταπτυχιακό στη Δημόσια Διοίκηση. Είναι μητέρα ενός παιδιού, το οποίο έχει αποκτήσει με τον σύντροφό της Μάρκους Ράικονεν.</p>
      <p>Το 2012 εξελέγη στο δημοτικό συμβούλιο του Τάμπερε και το 2017 επανεξελέγη, ενώ το 2014 εξελέγη δεύτερη αναπληρώτρια ηγέτης του κόμματός της.</p>
      <figure>
        <img src="http://media.enikos.gr/data/photos/689254_13e8168ba7-a9b3669dcf934d7d.jpg"/>
      </figure>
      <p>Η Μάριν αναμένεται να διορίσει υπουργό Οικονομικών μια γυναίκα δύο χρόνια νεότερή της, την επικεφαλής του Κόμματος του Κέντρου, την 32χρονη Κάτρι Κουλμούνι. Παράλληλα, η 34χρονη ηγέτις των Πρασίνων Μαρία Οχισάλο θα διατηρήσει το υπουργείο Εσωτερικών, η 32χρονη επικεφαλής της Αριστερής Συμμαχίας Λι Άντερσον θα είναι η νέα υπουργός Παιδείας και η 55χρονη αρχηγός του Λαϊκού Κόμματος Σουηδίας Άνα-Μάγια Χένρικσον θα είναι υπουργός Δικαιοσύνης.</p>
      <figure>
        <img src="http://media.enikos.gr/data/photos/689254_c6f761babf-b190f648adf6b5b2.jpg"/>
      </figure>
      <p>Άτυχη θεωρείται από κάποιους η συγκυρία στην οποία η Μάριν αναλαμβάνει την πρωθυπουργία, καθώς η Φινλανδία ασκεί την εναλλασσόμενη προεδρία της ΕΕ κατά το τρέχον εξάμηνο και έως το τέλος του χρόνου και έχει ηγετικό ρόλο στις προσπάθειες της ΕΕ να καταλήξει σε έναν νέο προϋπολογισμό για το μπλοκ.</p>
      <p>Επίσης, η Μάριν αναλαμβάνει καθήκοντα εν μέσω ενός απεργιακού κύματος, το οποίος θα σταματήσει την παραγωγή σε ορισμένες από τις μεγαλύτερες εταιρείες της χώρας από σήμερα. Η Συνομοσπονδία Φινλανδικών Βιομηχανιών εκτιμά ότι οι απεργίες θα κοστίσουν στις εταιρείες συνδυαστικά 500 εκατ. ευρώ από διαφυγόντα κέρδη.</p>
      <p>Με πληροφορίες από ΑΠΕ-ΜΠΕ, The Guardian, BBC, yle.fi, NY Times</p>
      <related>
        <h4>σχετικά άρθρα</h4>
        <a href="http://www.enikos.gr/international/689112/prothypourgos-n-zilandias-peripou-100-anthropoi-vriskontan-pano-i%0A%20%20%20%20%0A"/>
        <a href="http://www.enikos.gr/international/689072/finlandia-i-34chroni-sana-marin-analamvanei-to-timoni-tis-choras%0A%20%20%20%20%0A"/>
        <a href="http://www.enikos.gr/international/689048/to-thavma-tis-zois-gynaika-me-dyo-mitres-kai-tesseris-apovoles-eg%0A%20%20%20%20%0A"/>
        <a href="http://www.enikos.gr/international/688429/friki-temachise-25chroni-pou-gnorise-sto-diadiktyo-kai-petaxe-ti-%0A%20%20%20%20%0A"/>
        <a href="http://www.enikos.gr/international/688180/thriler-me-ptoma-gynaikas-stin-afstralia-pou-estiazoun-oi-arches%0A%20%20%20%20%0A"/>
        <a href="http://www.enikos.gr/international/688046/kare-kare-i-sfodri-sygkrousi-aftokinitou-me-fortigo-nekres-mia-gy%0A%20%20%20%20%0A"/>
        <a href="http://www.enikos.gr/international/687886/gerousiastes-kaloun-tin-kyvernisi-trab-na-epivalei-kyroseis-stin-%0A%20%20%20%20%0A"/>
        <a href="http://www.enikos.gr/international/687856/sokaristiko-video-proin-sklava-gezinti-synanta-ton-viasti-tis-kai%0A%20%20%20%20%0A"/>
        <a href="http://www.enikos.gr/international/687518/paraiteitai-o-prothypourgos-tis-maltas%0A%20%20%20%20%0A"/>
      </related>
    </article>
  </body>
</html>