<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/6dc207f0e49d080c/sapte-companii-aeriene-din-republica-moldova-nu-sunt-autorizate-sa-zboare-in-ue.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-12-09T16:25:02+00:00"/>
    <meta property="og:title" content="Şapte companii aeriene din Republica Moldova nu sunt autorizate să zboare în UE"/>
    <meta property="og:description" content="Comisia Europeană a dat luni publicităţii o listă revizuită a companiilor aeriene care nu îndeplinesc standardele internaţionale de siguranţă şi, în consecinţă, sunt supuse unor interdicţii de a opera în Uniunea Europeană, informează un comunicat al executivului comunitar."/>
  </head>
  <body>
    <article>
      <h1>Şapte companii aeriene din Republica Moldova nu sunt autorizate să zboare în UE</h1>
      <address><time datetime="2019-12-09T16:25:02+00:00">09 Dec 2019, 16:25</time> by <a rel="author">Jurnal.md</a></address>
      <p>
        <b>Comisia Europeană a dat luni publicităţii o listă revizuită a companiilor aeriene care nu îndeplinesc standardele internaţionale de siguranţă şi, în consecinţă, sunt supuse unor interdicţii de a opera în Uniunea Europeană, informează un comunicat al executivului comunitar.</b>
      </p>
      <p>Printre companiile aflate pe această listă se numără: Valan ICC SRL, Aim Air SRL, Air Stork SRL, Megaviation SRL, Pecotox - Air SRL, Terra Avia SRL şi Fly Pro SRL, care sunt înregistrate în Republica Moldova.</p>
      <p>Toate companiile aeriene din Republica Moldova, cu excepţia Air Moldova, Fly One şi Aerotranscargo, au fost incluse pe această listă din cauza lipsei de supervizare din partea Autorităţii pentru Aviaţie Civilă din Republica Moldova, informează Executivul comunitar, citat de Agerpres.</p>
      <p>"Decizia de astăzi este o dovadă a eforturilor noastre neîntrerupte de a oferi cel mai ridicat nivel de securitate, nu doar pentru călătorii europeni, dar şi pentru cei din întreaga lume, pentru că siguranţă aeronautică nu cunoaşte graniţe sau naţionalităţi", a declarat comisarul european pentru transport, Adina Vălean.</p>
      <p>Conform listei revizuite publicate luni, 115 companii aeriene fac obiectul unei interdicţii de exploatare în Uniunea Europeană: 109 înregistrate în 15 state din cauza lipsei de supervizare din partea autorităţilor aeriene din acele ţări, iar alte şase pe fondul îngrijorărilor privind securitatea companiilor respective: Avior Airlines (Venezuela), Iran Aseman Airlines (Iran), Iraqi Airways (Irak), Blue Wing Airlines (Surinam), Med-View Airlines (Nigeria) şi Air Zimbabwe (Zimbabwe).</p>
    </article>
  </body>
</html>