<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novosti.rs/vesti/sport.297.html:835049-Grbic-ljut-zbog-suspendovanja-Rusije-To-su-dvostruki-arsini-pouzdano-se-zna-da-Amerikanci-ne-idu-na-doping-kontrolu"/>
    <meta property="og:site_name" content="Вечерње новости"/>
    <meta property="article:published_time" content="2019-12-09T16:05:00+00:00"/>
    <meta property="og:title" content="Grbić ljut zbog suspendovanja Rusije: To su dvostruki aršini, pouzdano se zna da Amerikanci ne idu na doping kontrolu!"/>
    <meta property="og:description" content="Za američke sportiste"/>
  </head>
  <body>
    <article>
      <h1>Grbić ljut zbog suspendovanja Rusije: To su dvostruki aršini, pouzdano se zna da Amerikanci ne idu na doping kontrolu!</h1>
      <address><time datetime="2019-12-09T16:05:00+00:00">09 Dec 2019, 16:05</time> by <a rel="author">Novosti online</a></address>
      <p>
        <b>Za američke sportiste "Stejt department" garantuje da su čisti. To je princip dvoojne studije koji smo mi u Srbiji davnih dana osetili - kaže Vanja</b>
      </p>
      <p>Odluka Izvršnog komiteta svetske antidoping agencije (VADA) da suspenduje ruske sportiste u naredne četiri godine je izazvala veliku polemiku u svetu.</p>
      <p>Jedan od onih koji smatra da je napravljena velika greška je proslavljeni srpski odbojkaš Vladimir Vanja Grbić.</p>
      <p>- VADA je agencija koja nije u okviru ni u sastavu Međunarodnog olimpijskog komiteta. To je agencija koja vrši uslužno određene testove. Ako bismo posmatrali konkretno njih, oni ne bi trebalo da imaju nikakvu odluku niti važnost u domenu donošenja odluka, već samo analize. Doduše, s obzirom na to kako su do sada vodili procese, odnosno, na koji način su do sada radili testove i sprovodili sve, veoma je simptomatično i veoma pod sumnjom celokupno njihovo delovanje- rekao je Grbić u intervjuu za “<a href="https://rs.sputniknews.com/politika/201912091121305469-vanja-grbic-amerikanci-ne-idu-na-doping-kontrolu-ovo-je-strasna-odmazda-protiv-rusije/">Sputnjik</a>”.</p>
      <related>
        <a href="https://www.novosti.rs/vesti/sport.438.html:835010-Ni-Putin-ne-mo%C5%BEe-na-Olimpijske-igre-u-Tokio"/>
      </related>
      <p>Član odbojkaške Kuće slavnih je poseban akcenat stavio na jednu stvar.</p>
      <p>- Pouzdano se zna da veliki broj američkih sportista ne ide na doping kontrolu zato što za njih Stejt department garantuje da su čisti. Princip dvojne studije, odnosno duplih aršina, mi u Srbiji smo davnih dana osetili na svojoj koži. Suština cele priče jeste da je, nažalost, Olimpijski pokret još davnih dana izgubio ono što je smisao pravog olimpizma, a da je postao instrukcija, odnosno mašina za instruisanje političkih malverzacija.</p>
      <p>Naglašava da je sve ovo politička odluka.</p>
      <p>- Nažalost, sport se stavlja u drugi plan na sportskim manifestacijama, to jest, politika ponovo dolazi u prvi plan. To je veliki, ogroman poraz sporta. Svi sportisti, bez obzira na to na kom se nivou nalaze, bez obzira da li su ikad došli u kontakt sa dopingom ili ne, osuđeni su samo zato što su iz Rusije. To je najsmešnija, najsramotnija odluka koju neko može da donese.</p>
      <related>
        <a href="https://www.novosti.rs/vesti/sport.438.html:834983-Nezapam%C4%87en-skandal-u-svetu-sporta-Rusija-izba%C4%8Dena-sa-Olimpijskih-igara-ali-ne-i-Evropskog-prvenstva-u-fudbalu"/>
      </related>
      <p>Na kraju je poručio da se sve ovo radi kako bi se sportski eliminisala Rusija.</p>
      <p>- Postoje određeni aparati, odnosno način na koji se donose odluke. Nije pitanje da li neko voli Rusiju ili ne, jer onda bismo ušli u ono što se zove emocionalno rasuđivanje. Pričamo o nečemu sasvim drugom. To je da se određena vlast ili ideologija koja se nekome ne sviđa, sistematski eliminiše po svaku cenu i to na način da im se ubije ono što može najviše da promoviše zemlju, a to je sport. Strašno. Gore nego strašno - zaključio je Grbić.</p>
      <related>
        <h4>Srodne vesti</h4>
        <a href="https://www.novosti.rs/vesti/sport.297.html:835054-Pomogao-je-Rusiji-u-dopingu-a-onda-prebegao-u-SAD-i-promenio-licni-opis-Ovo-je-Rodcenkov-covek-koji-je-odao-sve-tajne-ruskih-sportista-VIDEO"/>
        <a href="https://www.novosti.rs/vesti/sport.297.html:835041-Medvedev-se-oglasio-posle-odluke-o-suspenziji-Hronicna-antiruska-histerija"/>
        <a href="https://www.novosti.rs/vesti/sport.297.html:819305-Ruskinja-suspendovana-zbog-propustenih-testiranja-na-doping"/>
        <a href="https://www.novosti.rs/vesti/sport.297.html:815989-Antidoping-agencija-odustala-od-slucaja-protiv-americkog-sprintera-zbog-tehnickih-razloga"/>
        <a href="https://www.novosti.rs/vesti/sport.297.html:812182-Privremene-suspenzije-za-petoro-ruskih-dizaca-tegova-zbog-dopinga"/>
      </related>
    </article>
  </body>
</html>