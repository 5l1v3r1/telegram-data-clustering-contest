<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793523/%D9%BE%D8%A7%DB%8C%D8%A7%D9%86-%D8%AE%D9%84%D9%88%D8%AA-%D9%87%D8%B4%D8%AA%D9%85%DB%8C%D9%86-%D8%AF%D9%88%D8%B1%D9%87-%DB%B1%DB%B0-%D8%B1%D9%88%D8%B2-%D8%A8%D8%A7-%D8%B9%DA%A9%D8%A7%D8%B3%D8%A7%D9%86-%D8%A7%DB%8C%D9%86-%DB%8C%DA%A9-%D9%82%D9%87%D8%B1-%D9%86%DB%8C%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T16:29:58+00:00"/>
    <meta property="og:title" content="گزارش مهر از آیین اختتامیه؛ پایان خلوت هشتمین دوره «۱۰ روز با عکاسان»/ این یک قهر نیست!"/>
    <meta property="og:description" content="علی قلم‌سیاه با اشاره به حضور کمرنگ طیفی از عکاسان در اختتامیه «۱۰ روز با عکاسان»، تأکید کرد نباید این اتفاق را قهری بین نسل قدیم و جدید بدانیم؛ چراکه نباید فاصله‌ای بین رأس و کف هرم باشد."/>
  </head>
  <body>
    <article>
      <h1>گزارش مهر از آیین اختتامیه؛ پایان خلوت هشتمین دوره «۱۰ روز با عکاسان»/ این یک قهر نیست!</h1>
      <address>
        <time datetime="2019-12-09T16:29:58+00:00">09 Dec 2019, 16:29</time>
      </address>
      <p>به گزارش <a href="https://www.mehrnews.com/">خبرنگار مهر</a>، مراسم پایانی هشتمین «۱۰ روز با عکاسان» عصر دوشنبه ۱۸ آذرماه با حضور جمعی از عکاسان و اعضای هیات مدیره انجمن عکاسان ایران در سالن شهناز خانه هنرمندان ایران برگزار شد.</p>
      <p>مجید رجبی معمار مدیرعامل خانه هنرمندان ایران به عنوان اولین سخنران این مراسم گفت: طی برپایی هشتمین «۱۰ روز با عکاسان» روزهای پرجنب و جوشی را در خانه هنرمندان شاهد بودیم و اینجا به قدر ارادت خودم، از هیات مدیره انجمن عکاسان ایران تشکر می‌کنم.</p>
      <p>وی تاکید کرد: امسال کارهای هنرمندان عکاس، هنری‌تر و به اصطلاح چند گام جلوتر بود و این ایده‌محور بودن و تمرکزی که روی آثار جوانان شد، جزو نقاط مثبت این دوره از رویداد «۱۰ روز با عکاسان» به حساب می‌آید.</p>
      <p>در ادامه اسماعیل عباسی دبیر هشتمین «۱۰ روز با عکاسان» گزارشی از این رویداد ارائه کرد و گفت: در طول این چند روز به صورت مرتب گزارش‌هایی را در قالب مصاحبه و گفتگو ارائه کردم و راه‌حلی را یافتم که در مراسم اختتامیه، هم گزارش بدهم، هم ندهم! بنابراین متنی را نوشتم که ترجیح می‌دهم آن را قرائت کنم.</p>
      <p>وی، برگزاری هشتمین «۱۰ روز با عکاسان» را شرح عاشقی و همدلی دانست و درباره اعضای شورای هنری این رویداد و از دلگرمی‌هایی که مسعود زنده‌روح کرمانی دبیر اجرایی این برنامه به او داده است، سخن گفت.</p>
      <p>عباسی، کارگاه‌ها و نشست‌های عکاسان در هشتمین دوره از «۱۰ روز با عکاسان» را نشانه زندگی برشمرد و دبیری این رویداد را تجربه جدیدی در کارنامه کاری خود دانست و افزود: من در آینده با عشق از این دوره کاری یاد خواهم کرد.</p>
      <p>برنامه بعدی این مراسم رونمایی کتاب آثار هشتمین «۱۰ روز با عکاسان» توسط اسماعیل عباسی، سیف‌الله صمدیان و علی قلم‌سیاه بود.</p>
      <p>در این بخش علی قلم‌سیاه عکاس پیشکسوت پشت تریبون قرار گرفت و در سخنانی گفت: انجمن عکاسان ایران را تحسین می‌کنم چراکه در مسیر کاری‌اش تصمیم گرفت هشتمین دوره «۱۰ روز با عکاسان» را به سوی نگاه آکادمیک ببرد. امسال، بحث نظریه‌ها غالب بود و چون جامعه ما جزو جوامعی نیست که این مسیر را درست طی کرده باشد ممکن است گاردهایی را نسبت به این جریان بگیرد. ما بخش مهمی از این رابطه را نمی‌توانیم درک کنیم به همین دلیل این جلسه خلوت‌تر برگزار شده و این به معنای انتقاد نیست.</p>
      <p>وی تصریح کرد: اگر قرار است آسیب‌شناسی در این باره صورت گیرد، باید سیر عکاسی را در جامعه بررسی کنیم و مدیران انجمن قصد کردند این جهش را نمایان کنند و به آن‌ها تبریک می‌گویم.</p>
      <p>قلم‌سیاه بیان کرد: نباید این مسیر را به عنوان فاصله‌ای قهری بین نسل قدیم و جدید بدانیم چراکه نباید و فاصله‌ای بین رأس هرم و کف هرم باشد.</p>
      <p>در ادامه، کلیپی از صحبت‌های شورای هنری هشتمین «۱۰ روز با عکاسان» پخش شد که در آن، اعضای شورا تاکید کردند: در هشتمین «۱۰ روز با عکاسان» اتفاق مهمی روی داد که می‌تواند سنگ بنای اتفاقی باشد که در آینده راجع‌ به آن صحبت خواهد شد.</p>
      <p>سپس، از اعضای شورای هنری شامل مهدی مقیم نژاد، زانیار بلوری و رامیار منوچهرزاده و همچنین دبیر و گروه اجرایی هشتمین «۱۰ روز با عکاسان» با اهدای تندیسی که توسط محمود محرومی ساخته شده بود، تقدیر به عمل آمد.</p>
      <p>سیف‌الله صمدیان نیز در سخنانی درباره توجه نکردن به این دوره «۱۰ روز با عکاسان» گفت: متاسفانه جامعه سیاست‌زده ما کار را به جایی رسانده که دیگر خبری از برگزاری بینال‌ها نیست و ما دلخوش به «۱۰ روز با عکاسان» شدیم. در این شرایط، سعی کردیم هفت دوره این رویداد را در کنار شش انجمن دیگر عکاسی کشور باشیم و امسال با تمام ذوق و شوق این دوره را با رویکردی جدید کلید زدیم. اما ناراحت بودم چرا انجمن‌های دیگر کنارمان نیستند. چراکه فکر می‌کنم این ده روز جایی بود که همه انجمن‌ها باید در کنار یکریگر می‌بودیم و به بحث می‌پرداختیم که محقق نشد.</p>
      <p>وی بیان کرد: کسانی که به هر دلیلی ایراد می‌گیرند، امکان ندارد یک صدم مشکلات یک رویداد را درک کنند. به همین دلیل من الان نمی‌توانم به عنوان منتقد صحبت کنم. اما در این ده روز شاهد بودیم عده‌ای که عموماً از نسل جدید عکاسی بودند، سر ذوق آمدند و خیلی‌ها که عموما نسل قدیم عکاس بودند، توی ذوق‌شان خورد و این در حالی است که باید فرصت برای همه فراهم باشد.</p>
      <p>صمدیان با اشاره به برپایی مجمع عمومی انجمن عکاسان ایران و انتخاب هیات مدیره جدید، تاکید و ابراز امیدواری کرد: امیدوارم اعضای هیات مدیره جدید انجمن، این ناامیدی را از ما کنار بزنند و در سال‌های بعد، ایده‌ای کامل‌تر در رویداد «۱۰ روز با عکاسان» اجرا شود.</p>
      <p>در پایان مراسم نیز از پریا احمدی، امید امیدواری، جواد جوادزاده، ساجد حق‌شناس، ثنا حسینی، حمید حکاکی، حنانه حیدری، عاطفه خدابخش، صبا خوانساری، سجاد دادپور، فرناز دمنابی، عرفان دادخواه کوچکی، مهری رحیم‌زاده، فرزانه رضایی، الهه زکی، علی سلطانی تهرانی، سودابه شایگان، خشایار شریفایی، امیرهادی شیرزادی، سینا شیری، بهنام صادقی، آرمین عبدی، بنفشه ارش، عاطفه اعلایی، گلرو علی‌آبادی‌زاده، پریسا فهامی، مجید قدک‌ساز، میلاد گرگین، شکیب مجیدی، سحر مختاری، مهدی مرادپور، محمد مروج، نرگس مقدم، مهران مقیمی، مژده موذن‌زاده، محمد مهرآرا، نرجس نادری‌نژاد، عطا نوین و رضا یاوری با تندیس، لوح تقدیر هشتمین «۱۰ روز با عکاسان» و جایزه نقدی مورد تقدیر قرار گرفتند.</p>
    </article>
  </body>
</html>