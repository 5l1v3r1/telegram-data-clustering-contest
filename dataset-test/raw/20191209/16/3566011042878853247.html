<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553532.html/500-%d8%ae%d9%88%d8%af%d8%b1%d9%88%db%8c-%d9%86%d8%b8%d8%a7%d9%85%db%8c-%d8%a2%d9%85%d8%b1%db%8c%da%a9%d8%a7-%d8%a7%d8%b2-%d8%a7%d8%b1%d8%af%d9%86-%d9%88%d8%a7%d8%b1%d8%af-%d8%ae%d8%a7%da%a9-%d8%b9%d8%b1%d8%a7%d9%82-%d8%b4%d8%af%d9%86%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="500 خودروی نظامی آمریکا از اردن وارد خاک عراق شدند"/>
    <meta property="og:description" content="آمریکا 500 خودروی نظامی به پایگاه عین الاسد در غرب عراق فرستاد؛ این تجهیزات نظامی از اردن وارد این پایگاه شدند."/>
  </head>
  <body>
    <article>
      <h1>500 خودروی نظامی آمریکا از اردن وارد خاک عراق شدند</h1>
      <h2>روسیا الیوم:</h2>
      <address>
        <time datetime="2019-12-09T16:00:00+00:00">09 Dec 2019, 16:00</time>
      </address>
      <p>آمریکا 500 خودروی نظامی به پایگاه عین الاسد در غرب عراق فرستاد؛ این تجهیزات نظامی از اردن وارد این پایگاه شدند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ شبکه خبری «روسیا الیوم» از ارسال تجهیزات آمریکایی به پایگاه نظامیان تروریست این کشور در عراق خبر داد.</p>
      <p>روسیا الیوم گزارش داد که امروز 500 خودروی نظامی آمریکایی وارد پایگاه «عین الاسد» در استان الانبار واقع در غرب عراق شده است.</p>
      <p>خبرنگار این شبکه از عراق خبر داد که این تجهیزات آمریکایی از اردن وارد عراق شده است.</p>
      <p>این تجیهزات نظامی آمریکایی در حالی وارد عراق شده است، که واشنگتن مدعی است نیروهای خود را در عراق کاهش خواهد داد.</p>
      <p>عین الاسد در 108 کیلومتری غرب «الرمادی» قرار دارد. در سال 2003، تفنگداران آمریکایی این پایگاه را اشغال کردند و تا سال 2011 در آن باقی ماندند. عین الاسد دومین پایگاه هوایی بزرگ عراق است.</p>
      <p>این در حالی است که مسئولان عراقی امروز دوشنبه از اصابت موشکهای کاتیوشا به یک اردوگاه در نزدیکی فرودگاه بین‌المللی بغداد خبر دادند.</p>
      <p>در بیانیه گروه اطلاع‌رسانی دستگاه امنیتی عراق آمده است که در پی اصابت این موشکها به اردوگاه مذکور، شش نفر زخمی شدند.</p>
      <p>یک مسئول امنیتی عراق نیز خبر داد که «حمله سحرگاه امروز به فرودگاه نظامی بغداد باعث زخمی شدن پنج نفر از حاضران در این پایگاه شد که حال دو نفر از آنها وخیم است».</p>
      <p>ساکنان بغداد هم تایید کردند که صدای پرتاب چندین موشک و انفجارهای شدید را صبح امروز در پیرامون فرودگاه بین المللی بغداد شنیدند؛ به گونه‌ای که صدای انفجارها در منطقه العامریه و دیگر مناطق نزدیک شنیده شد.</p>
      <p>یک افسر وزارت کشور عراق گفت نیروهای ویژه در مسیر منتهی به فرودگاه مستقر شدند و پست‌های بازرسی در مسیر مواصلاتی فرودگاه به منطقه «سبز» بیشتر شده است.</p>
      <p>این منبع تدابیر امنیتی مذکور را به منظور ممانعت از وقوع هر گونه حمله جدید و تامین امنیت مسیر ورودی و خروجی فرودگاه دانست.</p>
      <p>انتهای پیام/</p>
    </article>
  </body>
</html>