<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/12/09/mattarella-condanna-evasione/"/>
    <meta property="og:site_name" content="NewNotizie"/>
    <meta property="article:published_time" content="2019-12-09T16:31:58+00:00"/>
    <meta property="og:title" content="Mattarella contro l’evasione: “Senza aumenterebbero le pensioni”. Sarebbe Bengodi?"/>
    <meta property="og:description" content="Parlando ad una platea di studenti ospiti del Quirinale, Sergio Mattarella spiega come bisogna abbattere la cultura dell'evasione per una società più equa."/>
  </head>
  <body>
    <article>
      <h1>Mattarella contro l’evasione: “Senza aumenterebbero le pensioni”. Sarebbe Bengodi?</h1>
      <address><time datetime="2019-12-09T16:31:58+00:00">09 Dec 2019, 16:31</time> by <a rel="author">Fabio S</a></address>
      <figure>
        <img src="https://www.newnotizie.it/wp-content/uploads/2019/11/mattarella.jpg"/>
      </figure>
      <p>
        <b>Parlando ad una platea di studenti ospiti del Quirinale, Sergio Mattarella spiega come bisogna abbattere la cultura dell’evasione per avere una società più equa.</b>
      </p>
      <p>Uno dei punti cardine di questo governo Conte bis è la <a href="https://www.newnotizie.it/2019/10/24/legge-bilancio-2020-cosa-prevede-tutte-novita/">lotta all’evasione fiscale</a>. Il <b>Presidente del Consiglio</b> Conte ha più volte ribadito che bisogna aumentare gli sforzi per contrastarla, ma anche voluto mettere delle misure premio per quegli italiani che pagano regolarmente le <b>tasse</b>. Insomma uno degli imperativi del 2020 sarà il contrasto agli evasori, nella speranza di poter abbattere le percentuali di nero e l’ostinazione di alcuni italiani a non pagare le tasse.</p>
      <p>Dell’argomento ha parlato quest’oggi anche <b>Sergio Mattarella</b> dinnanzi ad una platea di giovanissimi studenti, oggi ospiti in <b>Quirinale</b>. Il Presidente della Repubblica ha risposto ad una precisa domanda di uno degli invitati che gli chiedeva cosa pensasse dell’<b>evasione</b>: “Una cosa davvero indecente, perché i servizi comuni, la vita comune è regolata dalle spese pubbliche. Se io mi sottraggo al mio dovere di contribuire sto sfruttando quello che gli altri pagano, con le tasse che pagano”. A suo avviso si tratta sì di un problema di norme e misure, ma è soprattutto una questione di mentalità errata da parte degli italiani.</p>
      <h3>La lezione sull’evasione di Mattarella</h3>
      <p>Per fare capire ai giovani presenti quanto incide l’evasione sulle casse dello Stato e su quelle degli italiani, il Presidente della Repubblica offre loro un dato che non lascia adito a dubbi: “L’evasione fiscale è calcolata nell’ultimo documento ufficiale dell’anno passato circa 119 miliardi di euro: una somma enorme”. Viene da sé, ma ci tiene a precisarlo Mattarella, che se non mancasse quella cifra si potrebbero migliorare tante cose, tra cui il carico di tasse che sono costretti a pagare gli italiani, gli stipendi e le pensioni.</p>
      <p>Ancora una volta il problema risiede in norme e contromisure, ma soprattutto in una mentalità sbagliata, infatti Mattarella conclude dicendo che bisogna capire come: “in un’associazione, in una società, in una convivenza, se non si contribuisce tutti allo sforzo comune, c’è chi lo fa con onestà e c’è chi lo fa sfruttando quanto gli altri fanno. E questo non è giusto”.</p>
    </article>
  </body>
</html>