<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/bugetul-senatului-pe-2020-ar-putea-fi-mai-mare-decat-anul-acesta-proiectul-a-fost-introdus-luni-la-plen_1411289.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T16:15:58+00:00"/>
    <meta property="og:title" content="Bugetul Senatului pe 2020 ar putea fi mai mare decât anul acesta: Proiectul a fost introdus luni la plen"/>
    <meta property="og:description" content="Teodor Meleșcanu a anunțat, luni, că pe ordinea de zi a Biroului permanent a fost introdus punctul privitor la proiectul de hotărâre care..."/>
  </head>
  <body>
    <article>
      <h1>Bugetul Senatului pe 2020 ar putea fi mai mare decât anul acesta: Proiectul a fost introdus luni la plen</h1>
      <address><time datetime="2019-12-09T16:15:58+00:00">09 Dec 2019, 16:15</time> by <a rel="author">Remus Vlad</a></address>
      <p>Teodor Meleșcanu a anunțat, luni, că pe ordinea de zi a Biroului permanent a fost introdus punctul privitor la proiectul de hotărâre care vizează <a href="https://www.stiripesurse.ro/personalitati/buget_305.html">buget</a>ul Senatului pe anul viitor. Acesta a precizat că în urma creșterii euro, bugetul va mai mare decât cel din 2019, anunță MEDIAFAX.</p>
      <p>„Vom avea pe ordinea de zi propunerea privind bugetul Senatului României, pe anul viitor. Este puțin mai mare, datorită creșterii dolarului și a euro, nu e mai mic, dar nu e nici mult mai mare față de cât a fost anul trecut”, a declarat Teodor Meleșcanu, la finalul ședinței de luni a Biroului permanent al Senatului.</p>
      <p>Președintele Senatului a mai anunțat și alte teme urgente care au fost introduse pe ordinea de zi a plenului de luni.</p>
      <p>Astfel, ordinea de zi a plenului Senatului de luni a fost suplimentată cu proiectul de lege pentru ratificarea scrisorii de înțelegere privind avansul pentru pregătirea proiectului de dezvoltare propus, „Cartierul pentru justiție”, dintre România și Banca Internațională pentru Reconstrucție și Dezvoltare. Un alt proiect vizează continuarea dezvoltării capabilităţii operaţionale aeriene cuprinse în etapa de tranziţie iniţială a Concepţiei de realizare graduală a capabilităţii de apărare aeriană în cadrul programului „Avion multirol al Forţelor Aeriene”.</p>
      <p>„Ne-am concentrat pe teme extrem de urgente, Cartierul Justiției, semnarea memorandumului cu Banca Mondială și aprobarea de către Senat a semnării de la Guvern pentru cinci avioane noi, F16”, a conchis Meleșcanu.</p>
      <p>CITEȘTE ȘI: <a href="https://www.stiripesurse.ro/raed-arafat-fondatorul-smurd-ameninta-ca-pleaca-din-romania_1411076.html">Raed Arafat amenință că pleacă din România. Fondatorul SMURD: Pentru ce am făcut în țara asta, dacă vor să mă demită, să mă demită onorabil</a> .</p>
      <p>Decizia privind noile avione luată în Biroul permanent al Senatului vine după ce, pe 28 noiembrie, Nicolae Ciucă a solicitat premierului Ludovic Orban, în ședința de Guvern, introducerea pe ordinea de zi a proiectului de achiziție de avioane F16, în cadrul Programului Avion Multirol. Ministrul Apărării acesta a cerut transmiterea proiectului de lege către Parlament, în procedură de urgență.</p>
      <p>La finalul ședinței CSAT din 27 noiembrie, președintele Klaus Iohannis a declarat că a fost avizată cumpărarea a încă cinci avioane F16, fiind vorba despre o achiziție de peste 100 milioane de euro.</p>
    </article>
  </body>
</html>