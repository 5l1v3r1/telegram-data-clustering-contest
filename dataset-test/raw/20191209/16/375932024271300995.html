<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/kornyezetszennyezo-jarmuveken-jarnak-a-nemet-kormany-tagjai-1920309/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T16:07:00+00:00"/>
    <meta property="og:title" content="Környezetszennyező járműveken járnak a német kormány tagjai"/>
    <meta property="og:description" content="A vizsgálat szerint nem felel meg az uniós emissziós határértékeknek még a flottában szolgáló három teljesen elektromos autó sem."/>
  </head>
  <body>
    <article>
      <h1>Környezetszennyező járműveken járnak a német kormány tagjai</h1>
      <address><time datetime="2019-12-09T16:07:00+00:00">09 Dec 2019, 16:07</time> by <a rel="author">MTI</a></address>
      <p>Magas szén-dioxid-kibocsátású autókkal járnak a német kormánytagok a Deutsche Umwelthilfe német környezetvédelmi szervezet hétfőn kiadott, tizenharmadik alkalommal elkészített éves felmérése szerint.</p>
      <aside>A Deutsche Umwelthilfe (DUH) jelentése szerint Andreas Scheuer szövetségi közlekedési miniszter benzin-elektromos hibrid autója rendelkezik a legnagyobb valós szén-dioxid-kibocsátással a német kormány tagjainak szolgálati autói között.</aside>
      <p>Közvetlenül utána a második legnagyobb valós szén-dioxid-kibocsátással Christine Lambrecht igazságügyi miniszter és Svenja Schulze környezetvédelmi miniszter szintén benzin-elektromos hibrid autói rendelkeznek.</p>
      <p>A kormánytagok szolgálati flottájában a legkisebb szén-dioxid-kibocsátással Gerd Müller fejlesztési miniszter és Julia Klöckner mezőgazdasági miniszter dízelautói rendelkeznek.</p>
      <figure>
        <img src="https://www.vg.hu/wp-content/uploads/2019/12/+otf/810w/043dpapa19112799910278dpai.jpg"/>
        <figcaption>Gerd Müller<br/>Fotó: AFP</figcaption>
      </figure>
      <p>Mindemellett a szolgálati autók egyike sem felelt meg a kilométerenként 130 grammos uniós flotta-emissziós normáknak, sem a szövetségi kormányzat, sem a tartományi kormányzatok szolgálati flottáiban.</p>
      <aside>A vizsgálat szerint nem felel meg az uniós emissziós határértékeknek még a flottában szolgáló három teljesen elektromos autó sem. A teljesen elektromos és elektromos hibrid autók emissziós értékeit a németországi energiamix alapján kalkulálták.</aside>
      <p>A német kormány szolgálatiautó-flottájának szén-dioxid-kibocsátása növekedett az előző évihez képest, mégpedig a 2007 óta minden évben végzett felmérésben az első alkalommal – írja a DUH jelentése.</p>
      <p>A vizsgálat 237 szolgálati autóra terjedt ki,</p>
      <ul>
        <li>ebből 143 volt dízel,</li>
        <li>74 plug-in-hibrid,</li>
        <li>17 benzines</li>
        <li>és 3 teljesen elektromos.</li>
      </ul>
      <p>A DUH által kalkulált valós szén-dioxid-kibocsátás mérési eljárása nem egyezik meg az autógyártók által megadott kibocsátási normával. A kalkuláció alapjául az ICCT (International Council on Clean Transportation) mérési eljárása szolgál.</p>
    </article>
  </body>
</html>