<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/culture/_budinok-leontovicha-maye-stati-nacionalnoyu-spadschinoyu-inakshe-zrujnuyetsya-zabolotna/942153"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T16:05:00+00:00"/>
    <meta property="og:title" content="Будинок Леонтовича має стати національною спадщиною, інакше зруйнується – Заболотна"/>
    <meta property="og:description" content="Українська держава має втрутитися в ситуацію навколо будинку композитора Миколи Леонтовича на Вінниччині, інакше світова культура втратить його назавжди. Про це у відкритому зверненні до Президента Володимира Зеленського заявила голова Фонду гуманітарного розвитку України Наталія ..."/>
  </head>
  <body>
    <article>
      <h1>Будинок Леонтовича має стати національною спадщиною, інакше зруйнується – Заболотна</h1>
      <address><time datetime="2019-12-09T16:05:00+00:00">09 Dec 2019, 16:05</time> by <a rel="author">Gazeta.ua</a></address>
      <p>Українська держава має втрутитися в ситуацію навколо будинку композитора Миколи Леонтовича на Вінниччині, інакше світова культура втратить його назавжди.</p>
      <p>Про це у відкритому зверненні до Президента Володимира Зеленського заявила голова Фонду гуманітарного розвитку України Наталія Заболотна.</p>
      <p>"Мелодія "Щедрика" є гімном Різдва для мільярдів людей в усьому світі. Але на батьківщині композитора його спадщину знищують. Будинок дитинства Леонтовича в селі Шершні знаходиться на межі руйнації. І сьогодні вже немає шляхів його порятунку, крім втручання керівних владних інститутів країни", – повідомила Заболотна.</p>
      <figure>
        <img src="https://static2.gazeta.ua/img2/cache/gallery/942/942153_2_w_1200.jpg?v=0"/>
        <figcaption>Наталія Заболотна у будинку Леонтовича</figcaption>
      </figure>
      <p>За словами голови Фонду, останні роки влада Вінницької області вела пропагандистську кампанію про те, що будинок Леонтовича начебто є несправжнім і тому його не треба рятувати. Згодом стало відомо про наміри використання ділянки землі під будинком, задля чого чиновники у змові з місцевими підприємцями опираються проектам громадянського суспільства з порятунку спадщини композитора.</p>
      <p>Наталія Заболотна закликала Президента Володимира Зеленського терміново оголосити будинок сім'ї Миколи Леонтовича в селі Шершні пам'яткою культурної спадщини національного значення та вжити заходи щодо його порятунку – в тому числі завдяки пожертвам українських громадян і діаспори з усього світу.</p>
      <p>"Після довгоочікуваної реновації та створення необхідної інфраструктури будинок Леонтовича має зайняти своє місце на карті культурних маршрутів Європи. Паломництво туристів до будинків Бетховена і Генделя є дороговказом для України", – підкреслила голова Фонду.</p>
      <p>Також Наталія Заболотна закликала Президента ініціювати закон щодо нагляду за усіма пам'ятками держави – національного чи місцевого значення – з боку міністерства гуманітарної політики і звернутися від імені держави до ЮНЕСКО для внесення мелодії "Щедрика" до списку шедеврів усної та нематеріальної спадщини людства.</p>
      <p>Найближчим часом Фонд гуманітарного розвитку України проведе дві акції для привертання суспільної уваги до проблеми будинку Миколи Леонтовича та пошуку ресурсів на його реновацію.</p>
      <figure>
        <img src="https://static2.gazeta.ua/img2/cache/gallery/942/942153_1_w_1200.jpg?v=0"/>
        <figcaption>Ганок будинку Леонтовича із пам’ятною табличкою</figcaption>
      </figure>
      <p>13 грудня, в день 142-річчя з дня народження Леонтовича, на подвір'ї його родинного будинку пройде виступ скрипаля-віртуоза Іллі Бондаренка, який виконував "Щедрика" в Білому дому на запрошення першої леді США Мішель Обами у 2016 році.</p>
      <p>А 23 січня 2020 року у київському культурному центрі Freedom Hall відбудеться прийом та благодійний концерт #Leontovych_Help. Учасники концерту: Наталія Могилевська, Tayanna, Тоня Матвієнко, Девід Аксельрод, Aнна Буткевич, Jerry Heil. Спеціальні гості: скрипаль Ілля Бондаренко та всесвітньо відомий дитячий хор "Щедрик".</p>
      <blockquote>Нагадаємо, минулого Різдва з'явилося відео, <a href="https://gazeta.ua/ru/articles/culture/_pokazali-kak-vo-dvorce-anglijskih-korolej-poyut-sedrik/876473">як "Щедрика" співають у королівському палаці Британії.</a></blockquote>
    </article>
  </body>
</html>