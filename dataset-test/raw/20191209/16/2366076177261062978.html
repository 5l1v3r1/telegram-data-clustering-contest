<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965149/%D8%A7%D8%AE%D8%A8%D8%A7%D8%B1-%D9%85%D8%AC%D9%84%D8%B3%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A7%D8%B2-%D8%AA%D9%88%D8%B6%DB%8C%D8%AD%D8%A7%D8%AA-%D8%B2%D9%86%DA%AF%D9%86%D9%87-%D9%82%D8%A7%D9%86%D8%B9-%D9%86%D8%B4%D8%AF%D9%86%D8%AF"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T16:06:00+00:00"/>
    <meta property="og:title" content="اخبار مجلس/نمایندگان از توضیحات زنگنه قانع نشدند"/>
    <meta property="og:description" content="عضو کمیسیون انرژی مجلس از ارسال طرح استیضاح بیژن نامدار زنگنه وزیر نفت به هیات رئیسه برای اعلام وصول آن خبر داد."/>
  </head>
  <body>
    <article>
      <h1>اخبار مجلس/نمایندگان از توضیحات زنگنه قانع نشدند</h1>
      <address><time datetime="2019-12-09T16:06:00+00:00">09 Dec 2019, 16:06</time> by <a rel="author">پایگاه خبری تحلیلی فردا | Farda News</a></address>
      <p>
        <b>عضو کمیسیون انرژی مجلس از ارسال طرح استیضاح بیژن نامدار زنگنه وزیر نفت به هیات رئیسه برای اعلام وصول آن خبر داد.</b>
      </p>
      <p>خبرگزاری فارس: هدایت‌الله خادمی عضو کمیسیون انرژی مجلس شورای اسلامی، در تشریح نشست عصر امروز کمیسیون متبوعش اظهار داشت: جلسه امروز با حضور بیژن نامدار زنگنه وزیر نفت و به منظور بررسی طرح استیضاح وی در کمیسیون انرژی برگزار شد.</p>
      <p>وی افزود: متقاضیان طرح و اعضای کمیسیون انرژی در خصوص استیضاح وزیر نفت مطالبی را مطرح کردند که ضمن آن زنگنه نیز توضیحاتی ارائه کرد.</p>
      <p>خادمی ادامه داد: هر چند توضیحاتی از سوی وزیر نفت ارائه شد اما هیچ‌کدام از این سخنان برای نمایندگان قانع‌کننده نبود لذا طرح استیضاح وی به هیات رئیسه مجلس ارسال شد.</p>
      <p>عضو کمیسیون انرژی مجلس همچنین یادآور شد: پس از ارسال طرح استیضاح وزیر نفت، این طرح روال قانونی خود را طی کرده، اعلام وصول شده و عملاً استیضاح در صحن علنی مجلس بررسی خواهد شد.</p>
      <p>به گزارش فارس، چندی پیش جمعی از نمایندگان مجلس طرح استیضاح بیژن نامدار زنگنه وزیر نفت راتهیه کردند که از جمله محورهای اصلی این طرح می‌توان به ناکارآمدی وزیر نفت، سوءمدیریت و همچنین حذف کارت سوخت اشاره کرد.</p>
      <p> </p>
      <p>
        <b>دولت خود در افزایش قیمت کالاها به دنبال گرانی بنزین پیش‌قدم است</b>
      </p>
      <p>نماینده مردم تبریز در مجلس، گفت: با وجود اعلام دولت مبنی بر عدم افزایش قیمت کاها به دنبال گرانی بنزین، خود در این افزایش قیمت‌ها پیگشام شده و امروز ما شاهد افزایش قیمت آهن، میلگرد و ... که جزو صنایع مادر و دولتی هستند، هستیم.</p>
      <p>احمد علیرضا بیگی نماینده مردم تبریز در مجلس شورای اسلامی در گفت‌وگو با خبرنگار پارلمانی خبرگزاری فارس، با اشاره به افزایش قیمت و سهمیه‌بندی بنزین گفت: اینکه دولت عنوان می‌کرد افزایش قیمت بنزین بر قیمت کالاها تاثیری ندارد بیشتر در حد یک شعار بود و گرانی بنزین به طور طبیعی روی قیمت کالاها اثر می‌گذارد.</p>
      <p>وی ادامه داد: به ویژه جو روانی که بر اثر گرانی بنزین در کشور ایجاد شده و این گرانی یک افزایش قیمت سه برابری بوده و در ادامه کار قیمت کالاها تاثیر می‌گذارد.</p>
      <p>نماینده مردم تبریز در مجلس اظهار داشت: همانطور که گفتم گرانی بنزین به طور طبیعی چند درصد قیمت کالاها را افزایش می‌دهد اما آنچه که مهم است این است که دولت و نهادهای نظارتی آن اجازه ندهند این افزایش قیمت بنزین موجب تلاطم در بازار شود که متاسفانه تاکنون هم در این کار موفق نبودند.</p>
      <p>علیرضا بیگی خاطرنشان کرد: امروز در بازار ما شاهد افزایش سرسام‌آور قیمت کالاها هستیم به ویژه اینکه دولتی‌ها خود در این افزایش قیمت پیش‌قدم شده‌اند و امروز و پس از گرانی بنزین شاهد افزایش قیمت آهن، میلگرد و دیگر موارد فلزی هستیم که همه از صنایع مادر و دولتی هستند و همانطور که گفته شد افزایش قیمت قابل ملاحظه‌ای داشتند.</p>
      <p>نماینده مردم تبریز در مجلس در پایان گفت: در واقع دولتی‌ها با این افزایش قیمت در بحث فلزات حرف خود را که عنوان کرده‌اند گرانی بنزین بر قیمت کالاها در بازار تاثیر نمی‌گذارند نقض کردند و زیر پا گذاشتند.</p>
      <p><b>ارائه گزارش عراقچی از راه‌های مقابله با تحریم‌های آمریکا در کمیسیون عمران مجلس</b><br/>معاون وزیر امور خارجه در جلسه امروز کمیسیون عمران مجلس گزارشی از راه‌های مقابله با تحریم‌های آمریکا به اعضای کمیسیون ارائه کرد.</p>
      <p>صدیف بدری سخنگوی کمیسیون عمران مجلس شورای اسلامی در گفت‌وگو با خبرنگار پارلمانی خبرگزاری تسنیم با اشاره به جزئیاتی از جلسه عصر امروز(دوشنبه، 18 آذر) این کمیسیون، گفت: در جلسه امروز کمیسیون عمران مجلس، روش‌های مقابله با تحریم‌ها در حوزه عمرانی با حضور آقای عراقچی معاون وزیر خارجه مورد بررسی قرار گرفت.</p>
      <p>وی افزود: در این جلسه همچنین رؤسای سازمان هواپیمایی و سازمان بنادر و کشتیرانی نیز حضور داشتند.</p>
      <p>سخنگوی کمیسیون عمران مجلس تصریح کرد: در این جلسه گزارش‌هایی از روند مقابله با تحریم‌‌های یک‌جانبه آمریکا مطرح شد و طبق گزارشی که آقای عراقچی ارائه کرد، تمامی دستگاه‌ها از قبل آمادگی‌‌های لازم برای مقابله با تحریم‌های آمریکا را در حوزه عمران و شهرسازی پیش‌بینی و راه‌حل‌های آنها پیدا کرده‌اند.</p>
      <p>بدری در پایان خاطرنشان کرد: معاون وزیر خارجه در این جلسه، مهم‌ترین راه‌کار برای مقابله با تحریم‌های عمرانی آمریکا را، استفاده از ظرفیت‌های داخلی عنوان و تأکید کرد که "تحریم عمرانی ایران توسط آمریکا، مسئله جدیدی نیست و کشورمان خوشبختانه توانسته آن را مدیریت کند.</p>
      <p>
        <b>حضرتی خبر داد:</b>
        <br/>
        <b>بررسی راه‌های برون رفت از چالش‌های اقتصادی در جلسات آتی کمیسیون اقتصادی</b>
      </p>
      <p>رئیس کمیسیون اقتصادی مجلس گفت که این کمیسیون در نشست‌های آتی خود به موضوع ترسیم چالش‌های اقتصادی و راه‌های برون رفت از چالش‌های اقتصادی موجود خواهد پرداخت.</p>
      <p>الیاس حضرتی در گفت‌وگو با ایسنا با اشاره به جلسه عصر امروز(دوشنبه) کمیسیون اقتصادی مجلس برای بررسی لایحه ایجاد هشت منطقه آزاد تجاری- صنعتی، اصلاح و محدوده سه منطقه آزاد تجاری – صنعتی و ایجاد مناطق ویژه اقتصادی که از سوی شورای نگهبان اعاده شده گفت: در این لایحه مناطق ویژه اقتصادی از ۱۲ منطقه به ۹۳ منطقه افزایش پیدا کرده بود که شورای نگهبان به دلیل تغییرات بسیاری که در این لایحه داده شده آن را رد کرد.<br/>وی افزود: پس از آن نمایندگان لایحه ایجاد هشت منطقه آزاد تجاری- صنعتی، اصلاح محدوده سه منطقه آزاد تجاری – صنعتی و ایجاد مناطق ویژه اقتصادی را به دو بخش تقسیم کرده و طرح ایجاد مناطق ویژه اقتصادی را تدوین کردند، اما شورای نگهبان اعلام کرد که طرح مذکور برای اجرا، بار مالی دارد که پس از آن با هماهنگی‌های صورت گرفته، دولت در نامه‌ای اعلام کرد که بار مالی آن را بر عهده می‌گیرد.<br/>حضرتی همچنین از بررسی طرح استفساریه بند (۲) ماده (۲) قانون مالیات های مستقیم که از سوی شورای نگهبان اعاده شده خبر داد و گفت: در این استفساریه این سوال مطرح شده بود که آیا کل درآمدهای سازمان هلال احمر باید از مالیات معاف شود، شورای نگهبان در این رابطه اعلام کرد که در طرح مذکور به جای رفع ابهام، قانون گذاری جدید صورت گرفته و به همین دلیل طرح را رد کرد.<br/>وی یادآور شد: در رابطه با طرح مذکور قرار شد که نشستی با حضور کارشناسان مرکز پژوهش های مجلس و مرکز پژوهش های شورای نگهبان برگزار شود و این طرح مورد بحث و بررسی قرار گیرد.<br/>به گفته حضرتی، کمیسیون اقتصادی در نشست‌های آتی خود به موضوع ترسیم چالش‌های اقتصادی و راه‌های برون رفت از چالش‌های اقتصادی موجود خواهد پرداخت.</p>
      <p> </p>
      <p>
        <b>انتخاب 9 نماینده کمیسیون بودجه در کمیسیون تلفیق لایحه بودجه ۹۹</b>
      </p>
      <p>۹ عضو کمیسیون برنامه و بودجه مجلس برای عضویت در کمیسیون تلفیق لایحه بودجه ۹۹ انتخاب شدند.</p>
      <p>به گزارش ایسنا، در جلسه عصر امروز(دوشنبه) کمیسیون برنامه و بودجه مجلس شورای اسلامی براساس رای اعضای کمیسیون غلامرضا تاجگردون، هادی قوامی ،محمد خدابخشی، علی قربانی، حسن سلیمانی، علی کاظمی باباحیدری ، محسن بیگلری، شهباز حسن پور بیگلری و حسینعلی حاجی دلیگانی به عنوان نه نماینده کمیسیون برنامه و بودجه در کمیسیون تلفیق لایحه بودجه سال ۹۹ انتخاب شدند.</p>
      <p>
        <b>توضیحات وزیر ارتباطات درباره شبکه ملی اطلاعات در جلسه کمیسیون صنایع</b>
      </p>
      <p>سخنگوی کمیسیون صنایع و معادن مجلس از ارائه توضیحات وزیر ارتباطات درباره شبکه ملی اطلاعات در جلسه این کمیسیون خبر داد.</p>
      <p>سعید باستانی در گفت‌وگو با ایسنا با اشاره به توضیحات وزیر ارتباطات درباره شبکه ملی اطلاعات در جلسه کمیسیون صنایع گفت: آقای آذری جهرمی درباره، کارکرد و مشکلات این شبکه توضیحاتی داد.<br/>وی با بیان اینک وزارت ارتباطات متولی ایجاد زیرساخت برای شبکه ملی اطلاعات است، اضافه کرد: در قطعی اخیر اینترنت، مردم توانستند از خدمات بانکی، پایگاه‌های خدمات بیمه‌ای، حمل و نقل مانند اسنپ، بوم گردی مانند هواپیما و قطار، وب سایت‌های خبری، پست الکترونیکی داخلی، پیام رسان‌های داخلی، تجارت الکترونیکی مانند دیوار و دیجی کالا و... در بستر شبکه ملی اطلاعات استفاده کنند اما در همان زمان برخی سازمان‌ها مانند اورژانس، ایرلاین‌ها و هواشناسی -که سرور آنها در خارج از کشور قرار دارد- با مشکل روبه رو شدند که این سازمان‌ها باید برای استفاده از شبکه ملی اطلاعات تشویق شوند.<br/>باستانی ادامه داد: برخی این شبکه را نوعی فیلترینگ می‌دانند و فکر می‌کنند در صورت راه اندازی، اینترنت بین‌المللی قطع می‌شود در حالی که این ذهنیت اشتباه است زیرا براساس مصوبه ITU به هر کشوری اجازه داده شده در شرایط ویژه اینترنت را قطع کند. بنابراین در صورت قطعی اینترنت در شرایط خاص امور داخلی کشور نباید بلاتکلیف بماند در نتیجه شبکه ملی اطلاعات باید راه‌اندازی شود.<br/><b>بررسی گزارش تخلفات خودروسازی‌ها در کمیسیون اصل نود</b></p>
      <p>نایب رئیس کمیسیون اصل نود مجلس از بررسی گزارش تخلفات خودروسازی‌ها در این کمیسیون خبر داد.</p>
      <p>محمدرضا امیرحسنخانی در گفت‌وگو با ایسنا با اشاره به جلسه عصر امروز(دوشنبه) کمیسیون اصل نود گفت: گزارش مربوط به تخلفات خودروسازی‌ها در این جلسه قرائت و مقرر شد بعد از بررسی جزئیات آن از سوی اعضای کمیسیون، در جلسه دیگری به رأی گذاشته شود تا به صحن علنی ارجاع شود.<br/>وی با اشاره به برخی از تخلفات خودروسازی‌ها گفت: سایپا طبق قانون ۱۸۸ هزار مجوز پیش فروش خودرو داشته در حالی که یک میلیون و ۱۸۸ هزار خودرو پیش فروش کرده و شرکت ایران خودرو نیز شرایط مشابهی دارد. از سوی دیگر خودروسازان برای تهیه قطعات صرفا از قطعه‌سازان خاص و محدودی استفاده می کردند در حالی که باید با انجام مناقصه و فراخوان عمومی این اقدام صورت می‌گرفت.</p>
      <p>امیر حسنخانی اضافه کرد: بعد از اینکه خودروهای پیش فروش شده تحویل خریداران نشد و در مقطعی نیز قیمت خودرو خلاف قرارداد افزایش یافت، باعث شد شاکیان زیادی به کمیسیون اصل نود مراجعه کنند البته خودروسازی کشورمان با مشکلات دیگری نیز همچون عدم امنیت خودرو و میزان آلایندگی مورد انتقاد است که در گزارش کمیسیون به آن اشاره شده است.</p>
      <p>این نماینده مجلس با اشاره به دستورکار دیگر کمیسیون اصل نود گفت: طبق مصوبه وزارت جهاد کشاورزی شرکت‌هایی که جوجه در اختیار مرغداری‌ها قرار می‌دهند باید با نسبت‌های معینی از نژادهای مشخصی این اقدام را صورت دهند اما عده‌ای از مرغداران به خصوص از استان اردبیل نسبت به شرکت زربال شکایت داشتند که میزان نژادهای تحویل داده شده طبق مصوبه وزارت جهاد نبوده و آنها را دچار خسارت کرده است. لذا در جلسه‌ای که با حضور مسئولان این شرکت برگزار شد این موضوع بررسی و راهکاری برای ایجاد سامانه شفاف‌سازی نحوه توزیع جوجه و مرغ میان مرغداری‌ها از سوی شرکت زربال ارائه شد.</p>
      <p>
        <b>بررسی گزارش تخلفات خودروسازی‌ها در کمیسیون اصل نود</b>
      </p>
      <p>نایب رئیس کمیسیون اصل نود مجلس از بررسی گزارش تخلفات خودروسازی‌ها در این کمیسیون خبر داد.</p>
      <p>محمدرضا امیرحسنخانی در گفت‌وگو با ایسنا با اشاره به جلسه عصر امروز(دوشنبه) کمیسیون اصل نود گفت: گزارش مربوط به تخلفات خودروسازی‌ها در این جلسه قرائت و مقرر شد بعد از بررسی جزئیات آن از سوی اعضای کمیسیون، در جلسه دیگری به رأی گذاشته شود تا به صحن علنی ارجاع شود.<br/>وی با اشاره به برخی از تخلفات خودروسازی‌ها گفت: سایپا طبق قانون ۱۸۸ هزار مجوز پیش فروش خودرو داشته در حالی که یک میلیون و ۱۸۸ هزار خودرو پیش فروش کرده و شرکت ایران خودرو نیز شرایط مشابهی دارد. از سوی دیگر خودروسازان برای تهیه قطعات صرفا از قطعه‌سازان خاص و محدودی استفاده می کردند در حالی که باید با انجام مناقصه و فراخوان عمومی این اقدام صورت می‌گرفت.</p>
      <p>امیر حسنخانی اضافه کرد: بعد از اینکه خودروهای پیش فروش شده تحویل خریداران نشد و در مقطعی نیز قیمت خودرو خلاف قرارداد افزایش یافت، باعث شد شاکیان زیادی به کمیسیون اصل نود مراجعه کنند البته خودروسازی کشورمان با مشکلات دیگری نیز همچون عدم امنیت خودرو و میزان آلایندگی مورد انتقاد است که در گزارش کمیسیون به آن اشاره شده است.</p>
      <p>این نماینده مجلس با اشاره به دستورکار دیگر کمیسیون اصل نود گفت: طبق مصوبه وزارت جهاد کشاورزی شرکت‌هایی که جوجه در اختیار مرغداری‌ها قرار می‌دهند باید با نسبت‌های معینی از نژادهای مشخصی این اقدام را صورت دهند اما عده‌ای از مرغداران به خصوص از استان اردبیل نسبت به شرکت زربال شکایت داشتند که میزان نژادهای تحویل داده شده طبق مصوبه وزارت جهاد نبوده و آنها را دچار خسارت کرده است. لذا در جلسه‌ای که با حضور مسئولان این شرکت برگزار شد این موضوع بررسی و راهکاری برای ایجاد سامانه شفاف‌سازی نحوه توزیع جوجه و مرغ میان مرغداری‌ها از سوی شرکت زربال ارائه شد.</p>
    </article>
  </body>
</html>