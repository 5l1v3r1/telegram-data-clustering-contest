<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/498456-ee-sobari-anisyxia-apo-to-mnimonio-tourkias-libyis/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-12-09T16:22:53+00:00"/>
    <meta property="og:title" content="ΕΕ: «Σοβαρή ανησυχία» από το «μνημόνιο» Τουρκίας-Λιβύης – Δένδιας: Ζήτησα ρητή καταδίκη"/>
    <meta property="og:description" content="«Σοβαρή ανησυχία» προκαλεί το μνημόνιο συνεργασίας Τουρκίας-Λιβύης δήλωσε ο αντιπρόεδρος της Ευρωπαϊκής Επιτροπής και ύπατος εκπρόσωπος της ΕΕ"/>
  </head>
  <body>
    <article>
      <h1>ΕΕ: «Σοβαρή ανησυχία» από το «μνημόνιο» Τουρκίας-Λιβύης – Δένδιας: Ζήτησα ρητή καταδίκη</h1>
      <h2>«Σοβαρή ανησυχία» προκαλεί το μνημόνιο συνεργασίας Τουρκίας-Λιβύης δήλωσε ο αντιπρόεδρος της Ευρωπαϊκής Επιτροπής και ύπατος εκπρόσωπος της ΕΕ</h2>
      <address><time datetime="2019-12-09T16:22:53+00:00">09 Dec 2019, 16:22</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/498456-ee-sobari-anisyxia-apo-to-mnimonio-tourkias-libyis/#">Facebook 0</a>
        </li>
        <li>
          <a href="https://www.eleftherostypos.gr/politiki/498456-ee-sobari-anisyxia-apo-to-mnimonio-tourkias-libyis/#">Twitter</a>
        </li>
        <li>
          <a href="https://www.eleftherostypos.gr/politiki/498456-ee-sobari-anisyxia-apo-to-mnimonio-tourkias-libyis/#">LinkedIn</a>
        </li>
        <li>
          <a href="https://www.eleftherostypos.gr/politiki/498456-ee-sobari-anisyxia-apo-to-mnimonio-tourkias-libyis/#">Περισσότερα</a>
        </li>
      </ul>
      <p>«Σοβαρή ανησυχία» προκαλεί το μνημόνιο συνεργασίας <b><a href="https://www.eleftherostypos.gr/tag/tourkia/">Τουρκίας</a></b>–<b><a href="https://www.eleftherostypos.gr/tag/%ce%bb%ce%b9%ce%b2%cf%8d%ce%b7/">Λιβύης</a></b> δήλωσε ο αντιπρόεδρος της Ευρωπαϊκής Επιτροπής και ύπατος εκπρόσωπος της <b><a href="https://www.eleftherostypos.gr/tag/%ce%b5%ce%b5/">ΕΕ</a></b> για ζητήματα εξωτερικής πολιτικής, Γιοσέπ Μπορέλ εκφράζοντας την «αλληλεγγύη» και τη «στήριξη» της ΕΕ στην Ελλάδα και την Κύπρο.</p>
      <p>«Είναι σαφές ότι αυτό το έγγραφο προκαλεί σοβαρή ανησυχία. Εκφράζουμε την αλληλεγγύη μας και τη στήριξή ας στην Ελλάδα και την Κύπρο», δήλωσε κατά τη διάρκεια της συνέντευξης Τύπου που παραχώρησε μετά το πέρας της συνόδου των υπουργών Εξωτερικών στις Βρυξέλλες.</p>
      <p>Ερωτηθείς σχετικά, ο νέος ύπατος εκπρόσωπος σημείωσε επίσης ότι η συμφωνία έγινε γνωστή στις Βρυξέλλες «πολύ αργά» και ότι αυτή τη στιγμή οι ευρωπαϊκές αρχές την «εξετάζουν».</p>
      <p>«Στη σημερινή συζήτηση σε πολιτικό επίπεδο έγινε σαφές ότι η συμφωνία είναι προβληματική για κάποιες χώρες και συγκεκριμένα για την Ελλάδα και την Κύπρο σε ό,τι αφορά τα χωρικά ύδατα» είπε, προσθέτοντας ότι θα «μπορούσε να προκαλέσει πρόβλημα σε ελληνικά νησιά». Τέλος, επανέλαβε τη θέση της Επιτροπής ότι «όποια συμφωνία θα πρέπει να σέβεται το διεθνές δίκαιο».</p>
      <p>Στο μεταξύ, τα ζητήματα που δημιουργούνται από την υπογραφή «των δύο άκυρων Μνημονίων μεταξύ της Τουρκίας και της κυβέρνησης της Τρίπολης» ανέπτυξε ο<b><a href="https://www.eleftherostypos.gr/tag/%ce%bd%ce%af%ce%ba%ce%bf%cf%82-%ce%b4%ce%ad%ce%bd%ce%b4%ce%b9%ce%b1%cf%82/"> Νίκος Δένδιας</a></b> στο Συμβούλιο Εξωτερικών Υποθέσεων, ο οποίος τόνισε ότι ζήτησε τη ρητή καταδίκη τους.</p>
      <p>
        <b>Αναλυτικά, μετά την ολοκλήρωση του Συμβουλίου, ο έλληνας υπουργός Εξωτερικών Νίκος Δένδιας δήλωσε:</b>
      </p>
      <p>«Ανέπτυξα σήμερα στο Συμβούλιο Εξωτερικών Υποθέσεων τα ζητήματα τα οποία δημιουργούνται από την υπογραφή των δύο άκυρων Μνημονίων μεταξύ της Τουρκίας και της κυβέρνησης της Τρίπολης. Την παραβίαση της συμφωνίας του Σκιράτ, την ευθεία παραβίαση του διεθνούς δικαίου και του δικαίου της θάλασσας.</p>
      <p>Ανέδειξα το μοντέλο της τουρκικής παραβατικότητας τόσο στο Αιγαίο όσο και στην Κύπρο και στην ανατολική Μεσόγειο. Ζήτησα την ρητή καταδίκη των συγκεκριμένων Μνημονίων, τη δημιουργία πλαισίου κυρώσεων εάν η Τουρκία και η κυβέρνηση της Τρίπολης δεν συμμορφωθούν. Και βεβαίως την στήριξη της Ελλάδος και της Κύπρου.</p>
      <p>Εξήγησα επίσης, με τον πιο σαφή τρόπο, ότι η Ελλάδα θα κάνει ό,τι χρειάζεται για να υπερασπίσει την κυριαρχία τους και τα κυριαρχικά της δικαιώματα..</p>
      <p>Πρέπει να πω, με ιδιαίτερη ικανοποίηση, ότι λάβαμε ευρύτατη στήριξη από τη Γαλλία από την Ιταλία από την Κύπρο από την Ολλανδία. Μάλιστα με τον Ιταλό υπουργό εξωτερικών, τον κύριο Ντι Μάγιο συνεννοηθήκαμε για μία προσεχή άμεση επίσκεψη μου στην Ρώμη ώστε να συντονίσουμε τις ενέργειές μας.</p>
      <p>Τελικές αποφάσεις θα λάβει το ευρωπαϊκό συμβούλιο με τη συμμετοχή των αρχηγών κρατών και κυβερνήσεων στο οποίο θα μετάσχει ο πρωθυπουργός της Ελλάδας κύριος Κυριάκος Μητσοτάκης».</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/498456-ee-sobari-anisyxia-apo-to-mnimonio-tourkias-libyis/#">Facebook 0</a>
        </li>
        <li>
          <a href="https://www.eleftherostypos.gr/politiki/498456-ee-sobari-anisyxia-apo-to-mnimonio-tourkias-libyis/#">Twitter</a>
        </li>
        <li>
          <a href="https://www.eleftherostypos.gr/politiki/498456-ee-sobari-anisyxia-apo-to-mnimonio-tourkias-libyis/#">LinkedIn</a>
        </li>
        <li>
          <a href="https://www.eleftherostypos.gr/politiki/498456-ee-sobari-anisyxia-apo-to-mnimonio-tourkias-libyis/#">Περισσότερα</a>
        </li>
      </ul>
    </article>
  </body>
</html>