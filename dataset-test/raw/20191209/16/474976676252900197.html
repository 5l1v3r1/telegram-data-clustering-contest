<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/122977/smierc-janusza-dzieciola-przeprowadzono-sekcje-zwlok.html"/>
    <meta property="og:site_name" content="Do Rzeczy"/>
    <meta property="article:published_time" content="2019-12-09T16:13:00+00:00"/>
    <meta property="og:title" content="Śmierć Janusza Dzięcioła. Przeprowadzono sekcję zwłok"/>
    <meta property="og:description" content="Janusz Dzięcioł zginął w piątek rano w wypadku na przejeździe kolejowym koło Grudziądza. Miał 65 lat. Prokuratura przekazała dzisiaj, że przeprowadzono sekcję zwłok tragicznie zmarłego posła."/>
  </head>
  <body>
    <article>
      <h1>Śmierć Janusza Dzięcioła. Przeprowadzono sekcję zwłok</h1>
      <address>
        <time datetime="2019-12-09T16:13:00+00:00">09 Dec 2019, 16:13</time>
      </address>
      <h4>Janusz Dzięcioł zginął w piątek rano w wypadku na przejeździe kolejowym koło Grudziądza. Miał 65 lat. Prokuratura przekazała dzisiaj, że przeprowadzono sekcję zwłok tragicznie zmarłego posła.</h4>
      <p>Janusz Dzięcioł zginął w wypadku samochodowym w wyniku kolizji z pociągiem na niestrzeżonym przejeździe w Białym Borze koło Grudziądza. Okazuje się, że do tragedii doszło 100 metrów od domu byłego posła. Prokuratura twierdzi, że jest przynajmniej jeden świadek wypadku na torach.</p>
      <p>Dzisiaj przeprowadzono sekcję zwłok tragicznie zmarłego polityka. Magdalena Chodyna, zastępca prokuratora rejonowego w Grudziądzu, przekazała, że bezpośrednią przyczyną zgonu był uraz czaszkowo-mózgowy.</p>
      <p>Do dalszych badań laboratoryjnych pobrano również krew zmarłego. – Na razie to wstępny etap śledztwa i weryfikujemy zebrany materiał dowodowy – mówiła prokurator Chodyna.</p>
      <p>Janusz Dzięcioł to były poseł i zwycięzca pierwszej polskiej edycji popularnego programu Big Brother. Do Sejmu startował z list Platformy Obywatelskiej w 2007 r. Posłem był przez dwie kadencje – do 2015 r. W międzyczasie wystąpił z PO, ale pozostał w jej klubie parlamentarnym. W 2009 r. bez powodzenia startował w wyborach do Parlamentu Europejskiego, a w 2014 r. był kandydatem na prezydenta Grudziądza z ramienia lokalnego komitetu. W ostatnich wyborach parlamentarnych startował do Sejmu jako bezpartyjny kandydat z listy PSL. Mandatu jednak nie uzyskał.</p>
      <footer>/ Źródło: Gazeta Pomorska <br/>/ jfi</footer>
      <related>
        <h4>Czytaj także</h4>
        <a href="https://www.dorzeczy.pl/kraj/122734/smierc-janusza-dzieciola-pojawiaja-sie-nowe-fakty.html"/>
        <a href="https://www.dorzeczy.pl/kraj/122891/emocjonalne-slowa-prezesa-pis-widzialem-ile-cierpiala.html"/>
      </related>
    </article>
  </body>
</html>