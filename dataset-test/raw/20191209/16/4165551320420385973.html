<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727778/napravena-be-parva-kopka-za-nov-fizkulturen-salon-na-su-sv-paisiy-hilendarski-selo-parvomay.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T16:33:00+00:00"/>
    <meta property="og:title" content="Направена бе първа копка за нов физкултурен салон на СУ „Св. Паисий Хилендарски“, село Първомай"/>
    <meta property="og:description" content="Петрич. Направена бе първа копка за нов физкултурен салон на СУ „Св. Паисий Хилендарски“, село Първомай. Това съобщиха от пресцентъра на Община Петрич. Физкултурният салон се изгражда след спечелен проект от Община Петрич по ОП „ Развитие на селските райони“ 2014-2020г. Стойността на инвестицията е 545 000 лв. с ДДС, която сума представлява 100% от разходите за съоръжението,"/>
  </head>
  <body>
    <article>
      <h1>Направена бе първа копка за нов физкултурен салон на СУ „Св. Паисий Хилендарски“, село Първомай</h1>
      <address><time datetime="2019-12-09T16:33:00+00:00">09 Dec 2019, 16:33</time> by <a rel="author">Агенция "Фокус"</a></address>
      <p><b><i>Петрич. </i></b>Направена бе първа копка за нов физкултурен салон на СУ „Св. Паисий Хилендарски“, село Първомай. Това съобщиха от пресцентъра на <b>Община Петрич. </b><br/><br/>Физкултурният салон се изгражда след спечелен проект от Община Петрич по ОП „ Развитие на селските райони“ 2014-2020г. Стойността на инвестицията е 545 000 лв. с ДДС, която сума представлява 100% от разходите за съоръжението, припомни на първа копка днес директорът на дирекция „Административно-правна“ Рилка Филипова. <br/><br/>С реализирането на проекта ще бъде изградена необходимата спортна инфраструктура в СУ „Свети Паисий Хилендарски“ село Първомай, а новият салон с площ над 700 кв. м., практически ще бъде най-голямото от този тип училищни съоръжения. Физкултурният салон ще бъде свързан посредством „топла връзка“ с основната училищна сграда, обясниха още от ръководството на община Петрич. „Ще бъде база, която ще разполага с всичко необходимо за часовете по физическо възпитание на учениците, осигуряваме необходимите добри условия за учениците“, посочи кметът Димитър Бръчков. <br/><br/>СУ „Св. Паисий Хилендарски“ с. Първомай е едно от големите учебни заведения на територията на община Петрич. В него се обучават над 400 ученици от първи до дванадесети клас. „За всички нас се сбъдва една десетилетна мечта. Благодарим за усилията на кмета Димитър Бръчков и неговият екип, които подготвиха и защитиха проекта за физкултурен салон“, каза директорът на училището Румен Стоянов. Срокът за изпълнение на проекта е осем месеца.</p>
    </article>
  </body>
</html>