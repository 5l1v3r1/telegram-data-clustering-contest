<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/valeriu-munteanu-guvernul-intenioneaza-sa-permita-exportul-de-masa-lemnoasa-149415.html"/>
    <meta property="og:site_name" content="Timpul.md"/>
    <meta property="article:published_time" content="2019-12-09T16:20:00+00:00"/>
    <meta property="og:title" content="Valeriu Munteanu: Guvernul intenționează să permită exportul de masă lemnoasă"/>
    <meta property="og:description" content="La doar două săptămâni de la învestire, Guvernul Chicu a propus abrogarea unei hotărâri de Guvern din 2016, care interzice exportul de lemn. Anunțul a fost făcut de..."/>
  </head>
  <body>
    <article>
      <h1>Valeriu Munteanu: Guvernul intenționează să permită exportul de masă lemnoasă</h1>
      <address>
        <time datetime="2019-12-09T16:20:00+00:00">09 Dec 2019, 16:20</time>
      </address>
      <p>La doar două săptămâni de la învestire, Guvernul Chicu a propus abrogarea unei hotărâri de Guvern din 2016, care interzice exportul de lemn. Anunțul a fost făcut de ex-ministrul mediului, Valeriu Munteanu, pe pagina sa de Facebook.</p>
      <p>Potrivit proiectului de hotărâre, care este contrasemnat de către miniștrii Ion Perju de la mediu și agricultură, și Anatol Usatâi de la economie și infrastructură, din 22 de poziții tarifare incluse în nomenclatura combinată a mărfurilor, interdicția de export va fi păstrată doar în cazul lemnului brut, cojit, curățat de ramuri sau ecarisat.</p>
      <p>Guvernul susține că interdicția aplicată temporar în 2016, a micșorat volumul de producție. Însă, Valeriu Munteanu a declarat că se urmărește anume exportul lemnului brut și nu a celui prelucrat.</p>
      <p>„Este un act legislativ care vine să readucă Republica Moldova pe piețele internaționale ale exportului de lemn brut, ceea ce va aduce din nou securea în pădurile Republicii Moldova, nu doar în pădurile de salcâm care se regenerează destul de repede, dar și în pădurile fundamentale, pădurile de stejar, care prezintă un mare interes economic.”, a spus Valeriu Munteanu.</p>
    </article>
  </body>
</html>