<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793541/%D9%BE%DB%8C%D8%B4-%D9%BE%D8%B1%D8%AF%D8%A7%D8%AE%D8%AA-%D8%B7%D8%B1%D8%AD-%D9%85%D9%84%DB%8C-%D9%85%D8%AA%D9%86%D8%A7%D8%B3%D8%A8-%D8%A8%D8%A7-%D8%B4%D8%B1%D8%A7%DB%8C%D8%B7-%D8%AC%D8%A7%D9%85%D8%B9%D9%87-%D9%87%D8%AF%D9%81-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T16:47:37+00:00"/>
    <meta property="og:title" content="وزیر راه و شهرسازی: پیش پرداخت طرح ملی متناسب با شرایط جامعه هدف است"/>
    <meta property="og:description" content="وزیر راه و شهرسازی با بیان اینکه آنچه در شهرهای مختلف به عنوان پیش پرداخت ثبت نام در طرح ملی مسکن تعیین شده، حداقلی است، گفت: فردی که به دنبال خرید مسکن است باید پول داشته باشد."/>
  </head>
  <body>
    <article>
      <h1>وزیر راه و شهرسازی: پیش پرداخت طرح ملی متناسب با شرایط جامعه هدف است</h1>
      <address>
        <time datetime="2019-12-09T16:47:37+00:00">09 Dec 2019, 16:47</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از خانه ملت، درباره طرح ملی مسکن، گفت: طرح ملی مسکن به صورت واقعی و تقاضا محور پیش می‌رود و میزان عرضه و تقاضا در حدود ۷۰ درصد شهرهایی که در این طرح شرکت کردند، منطبق است بنابراین وزارت راه و شهرسازی باید برای حدود ۳۰درصد باقی مانده پروژه پیش بینی کرده و فراخوان دهد.</p>
      <p>وی با بیان اینکه طرح ملی مسکن با توجه به نیاز افراد واجد شرایط پیش بینی می شود، افزود: اجرای طرح ملی مسکن در کلان شهرها با معضل روبه رو است زیرا زمین گران است و از سوی دیگر زمین دولتی وجود ندارد بنابراین نمی توان برای جامعه هدف، قشر متوسط به پایین مسکن ساخت. به منظور حل این مشکل در شهرهای جدید و شهرک های اطراف پیش بینی های لازم انجام می گیرد.</p>
      <p>عضو کابینه دوازدهم طرح ملی مسکن را نهضت دانست و اظهار کرد: طرح ملی مسکن ادامه دار خواهد بود تا جایی که به تولید مسکن مناسب تبدیل شود.</p>
      <p>وزیر راه و شهرسازی درباره برخی اعتراضات مبنی بر زیاد بودن میزان پیش پرداخت ثبت نام در طرح ملی مسکن، اضافه کرد: فردی که به دنبال خرید مسکن است باید پول داشته باشد و آنچه در شهرهای مختلف به عنوان مبلغ اولیه برای ثبت نام در طرح ملی مسکن تعیین شده حداقلی بوده و متناسب با تمامی جوانب است.</p>
    </article>
  </body>
</html>