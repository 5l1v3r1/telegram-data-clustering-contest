<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-12-09/sa-gar-sverige-till-vm-semifinal"/>
    <meta property="og:site_name" content="Sydsvenskan"/>
    <meta property="article:published_time" content="2019-12-09T16:05:00+00:00"/>
    <meta property="og:title" content="Så går Sverige till VM-semifinal"/>
    <meta property="og:description" content="Det är inte säkert att två raka segrar räcker för att Sverige ska nå en semifinal i handbolls-VM. Blågult måste även ha hjälp av andra lag och här är förutsättningarna. Vad gäller? Två omgångar återstår av mellanrundan och de två lagen med flest poäng g"/>
  </head>
  <body>
    <article>
      <h1>Så går Sverige till VM-semifinal</h1>
      <h2>Det är inte säkert att två raka segrar räcker för att Sverige ska nå en semifinal i handbolls-VM. Blågult måste även ha hjälp av andra lag och här är förutsättningarna.</h2>
      <address><time datetime="2019-12-09T16:05:00+00:00">09 Dec 2019, 16:05</time> by <a rel="author">TT</a></address>
      <p>Vad gäller?</p>
      <p>Två omgångar återstår av mellanrundan och de två lagen med flest poäng går vidare till VM-semifinal. Detta särskiljer om två eller flera lag hamnar på samma poäng: 1) poäng tagna i inbördes möten, 2) målskillnaden i inbördes möten, 3) flest gjorda mål i inbördes möten, 4) målskillnad i alla matcher, 5) flest gjorda mål, 6) lottning.</p>
      <p>Ställningen inför de två sista matcherna</p>
      <p>1) Ryssland, 6 poäng (+27), 2) Spanien, 5 poäng (+16), 3) Montenegro, 4 poäng (+4), 4) Sverige, 3 poäng (0), 5) Japan, 0 poäng (-22), 6) Rumänien, 0 poäng (-25).</p>
      <p>Återstående spelschema i mellanrundans grupp 2</p>
      <p>Tisdag: Ryssland–Montenegro (klockan 07, svensk tid), Japan–Spanien (kl 10), Sverige–Rumänien (kl 12.30). Onsdag: Spanien–Ryssland (kl 07), Rumänien–Japan (kl 10), Sverige–Montenegro (kl 12.30).</p>
      <p>Vad måste Sverige göra?</p>
      <p>Två raka vinster mot Rumänien och Montenegro tänder VM-semifinalhoppet på allvar för Sverige. Montenegro måste besegras under alla omständigheter, men även ett kryss mot rumänskorna kan räcka. Oavsett om Blågult tar tre eller fyra poäng till måste andra resultat gå Sveriges väg. Här är några scenarier som kan ske.</p>
      <p>Scenario 1 – Spanien tar två poäng till</p>
      <p>Om Spanien tar två poäng mot Japan och Ryssland måste Sverige besegra både Rumänien och Montenegro. Då stannar Sverige och Spanien på sju poäng. Eftersom det blev oavgjort i mötet lagen emellan avgör den totala målskillnaden i mellanrundan. Där är svenskorna 16 plusmål efter spanjorskorna inför de två avslutande matcherna. Om målskillnad inte kan särskilja lagen används antalet gjorda mål i mellanrundan.</p>
      <p>Scenario 2 – Spanien tar bara en poäng till</p>
      <p>Vid blott en spansk poäng i de två sista matcherna är Sverige garanterat vidare vid två raka segrar i kraft av fler poäng. Om Sverige kryssar mot Rumänien och vinner måstematchen mot Montenegro hamnar Blågult och Spanien på sex poäng, men då måste Sverige även hämta in spanjorskornas 16 plusmål. Även om Montenegro slår ryskorna och också stannar på sex poäng är laget borta från semifinalerna på grund av inbördes möten mot Sverige och Spanien.</p>
      <p>Scenario 3 – Spanien klappar ihop</p>
      <p>Vid två spanska förluster mot Japan och Ryssland räcker det med oavgjort mot Rumänien och seger mot Montenegro för svensk del. Skulle även Montenegro hamna på sex poäng genom vinst mot Ryssland är Sverige vidare i kraft av inbördes möten gentemot Balkanlaget.</p>
      <p>Scenario 4 – Ryssland klappar ihop</p>
      <p>Den minst troliga möjligheten för Blågult är att Ryssland, som har tagit full pott hittills, förlorar sina två avslutande matcher mot Montenegro och Spanien. Då stannar ryskorna på sex poäng. Samtidigt måste Sverige ta två raka vinster. Vid ett sådant läge är Sverige och Spanien vidare. Sett till prestationen hittills är det dock inte sannolikt att Ryssland tappar några fler poäng.</p>
    </article>
  </body>
</html>