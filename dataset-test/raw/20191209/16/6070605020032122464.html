<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/quarta-temporada-papel-arribara-abril_0_2358964227.html"/>
    <meta property="og:site_name" content="Ara.cat"/>
    <meta property="article:published_time" content="2019-12-09T16:48:40+00:00"/>
    <meta property="og:title" content="La quarta temporada de 'La casa de papel' arribarà el 3 d'abril del 2020"/>
    <meta property="og:description" content="La nova entrega se centrarà en el personatge de la Nairobi"/>
  </head>
  <body>
    <article>
      <h1>La quarta temporada de 'La casa de papel' arribarà el 3 d'abril del 2020</h1>
      <h2>La nova entrega se centrarà en el personatge de la Nairobi</h2>
      <address>
        <time datetime="2019-12-09T16:48:40+00:00">09 Dec 2019, 16:48</time>
      </address>
      <p>El gran èxit espanyol de Netflix, <i>La casa de papel</i>, es prepara per a una quarta temporada. Segons va anunciar la plataforma durant la Comic Con del Brasil, la nova entrega estarà disponible el 3 d'abril del 2020. A més, Netflix ha compartit un vídeo a través de Twitter en què deixa clar que un dels eixos de la nova temporada serà la Nairobi, personatge interpretat per Alba Flores. De fet, durant la seva participació a la Comic Con, Flores va avançar que els seguidors de la Nairobi patiran molt en la nova entrega sobre el grup de lladres liderat per El Profesor. </p>
      <p>Per la seva banda, Jesús Colmenar, productor executiu i director d'alguns dels capítols de la sèrie, va assegurar que la quarta temporada "serà més dura per a l'espectador" i va afegir que Netflix s'està plantejant fer un <i>spin-off</i>, tot i que no va avançar sobre quin personatge seria. La tercera temporada de<i> La casa de papel</i>, que el 2018 va guanyar l'Emmy a la millor sèrie internacional, es va estrenar aquest juliol i, segons Netflix, 34 milions de famílies la van veure durant la seva primera setmana disponible al servei.  </p>
    </article>
  </body>
</html>