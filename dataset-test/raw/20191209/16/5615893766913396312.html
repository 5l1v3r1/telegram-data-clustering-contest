<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/stiri/politic/viorel-tanase-fost-director-in-compania-nationala-aeroporturi-bucuresti-luat-in-calcul-pentru-postul-de-director-general-informatii-publice-care-indica-fapte-apreciate-ca-nereguli-in-atentia-dna-19193761"/>
    <meta property="og:site_name" content="Profit.ro"/>
    <meta property="article:published_time" content="2019-12-09T16:35:00+00:00"/>
    <meta property="og:title" content="Viorel Tănase, fost director în Compania Națională Aeroporturi București, luat în calcul pentru postul de director general. Informații publice care indică fapte apreciate ca nereguli, în atenția DNA"/>
    <meta property="og:description" content="Viorel Tănase, fost director al Departamentului Management Facilități al Companiei Naționale Aeroporturi București, este luat în calcul pentru postul de director general al companiei, în mandatul noului guvern, afirmă surse politice."/>
  </head>
  <body>
    <article>
      <h1>Viorel Tănase, fost director în Compania Națională Aeroporturi București, luat în calcul pentru postul de director general. Informații publice care indică fapte apreciate ca nereguli, în atenția DNA</h1>
      <address><time datetime="2019-12-09T16:35:00+00:00">09 Dec 2019, 16:35</time> by <a rel="author">Profit.ro</a></address>
      <p>
        <b>Viorel Tănase, fost director al Departamentului Management Facilități al Companiei Naționale Aeroporturi București, este luat în calcul pentru postul de director general al companiei, în mandatul noului guvern, afirmă surse politice.</b>
      </p>
      <p><a href="https://m.ziuanews.ro/dezvaluiri-investigatii/cine-face-si-desface-afacerile-aeroportului-henri-coanda-suveica-mandrescu-tanase-smadu-886784">Ultimele informații publice,</a> de la începutul anului trecut, indicau faptul că Viorel Tănase este angajat la Biroul Administrativ al companiei. <a href="https://m.ziuanews.ro/dezvaluiri-investigatii/cine-face-si-desface-afacerile-aeroportului-henri-coanda-suveica-mandrescu-tanase-smadu-886784">Anterior au fost prezentate în media o serie de articole din care rezulta</a> că el și soția sa ar fi pensionari ai Ministerului Apărării, în paralel soția lucrând la UTI Grup, companie având contracte cu Aeroportul Internațional Henri Coandă București (administrat de Compania Națională Aeroporturi București - AIHCB) care ar fi fost gestionate chiar de Tănase, în calitate de Director Operativ.</p>
      <p>Se arăta de asemenea că Viorel Tănase a făcut parte din Consiliul de Administrație al companiei Romprest din partea AIHCB și ar fi gestionat, din calitate de director sau de consilier în comisii de negociere, și contracte cu această companie.</p>
      <p>Există diferite note de comandă în relația AIHCB-Romprest pe care sunt mai multe semnături indicate în dreptul numelor de semnatari, atât al lui Viorel Tănase, cât și ale directorului general Bogdan Mândrescu, directorului adjunct Cristinel Smadu sau directorului economic Dragoș Brezeanu.</p>
      <p><a href="https://m.ziuanews.ro/dezvaluiri-investigatii/in-atentia-dna-t-nase-si-m-ndrescu-m-njesc-aeroportul-otopeni-cu-mizeriile-romprest-685060">Informațiile erau transmise public de media, în atenția DNA, pentru a prezenta o serie de fapte apreciate ca nereguli,</a> vorbindu-se în acest context despre "clanuri și asociații familiale" care ar conduce destinele celei mai importante porți aeriene din România și una dintre cele mai importante din Europa.</p>
      <p>Viorel Tănase nu a putut fi contactat pentru aceste informații apărute în spațiul public, informații publicate de mult timp și pentru care nu este indicată o reacție. De asemenea, contactat de Profit.ro pentru detalii legate de o eventuală instalare a acestuia la conducerea companiei, ministrul de resort nu a răspuns până la acest moment.</p>
    </article>
  </body>
</html>