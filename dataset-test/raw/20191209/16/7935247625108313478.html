<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/nefes-alacak-birasgari-ucret-alalim-217812h.htm"/>
    <meta property="og:site_name" content="OLAY"/>
    <meta property="article:published_time" content="2019-12-09T16:17:54+00:00"/>
    <meta property="og:title" content="Nefes alacak bir asgari ücret alalım"/>
    <meta property="og:description" content="Türk-İş Genel Başkanı Ergün Atalay, en azından nefes alacak bir asgari ücret talep ettiklerini söyledi."/>
  </head>
  <body>
    <article>
      <h1>Nefes alacak bir asgari ücret alalım</h1>
      <h2>Türk-İş Genel Başkanı Ergün Atalay, en azından nefes alacak bir asgari ücret talep ettiklerini söyledi.</h2>
      <address>
        <time datetime="2019-12-09T16:17:54+00:00">09 Dec 2019, 16:17</time>
      </address>
      <p>Atalay, gündeme yönelik açıklamalarda bulundu. Asgari Ücret Tespit Komisyonunun çalışmalarına devam ettiğini belirten Atalay, tarafların bugün saat 14.00'te toplanıp görüşme yapacağını hatırlattı. Komisyonun, DİSK ve Hak-İş başkanlarının kanaatini alacağını ifade eden Atalay, asgari ücretin artırılmasına karşı çıkan bazı işverenlere de tepki gösterdi. Atalay, şunları kaydetti: ‘'Bu parayı onlara verelim bir kere 1-2 ay denesinler, hep beraber deneyelim. Bununla geçiniyorsa hep beraber susalım. Geçinemiyorsa hiç konuşmayalım. Zaman zaman laf eden bakanlar da var. Desinler ki 'Bu paranın az olduğunu biliyoruz, imkanımız varsa vereceğiz, imkanımız olmasa da kısa zamanda vereceğiz.' En azından böyle bir laf desen ne zararı var ki? Yok, 'Batarız, çıkarız.' Rakam ortada. Bu rakamla ilgili konuşmak için evvela bu rakamı denemek lazım. Kimse batmasın. Daha çok, daha kaliteli, daha güzel üretelim ama ürettiğimizden biz de en azından nefes alacak asgari ücret alalım. Talebimiz bu.''</p>
      <p>
        <b>DÜŞÜK ARTIŞI KABUL ETMİYORUZ</b>
      </p>
      <p>Türk-İş Genel Eğitim Sekreteri Nazmi Irgat da, resmi enflasyon ile halkın enflasyonu arasında bariz bir fark bulunduğunun altını çizdi. Yaşam maliyeti olan net 2 bin 578 liranın önemli bir eşik olduğunu vurgulayan Irgat, ‘'Ülkenin ekonomik şartları gerekçe gösterilerek asgari ücrette yapılacak düşük bir artışı kabul etmiyoruz'' dedi. TİSK Genel Sekreteri Akansel Koç, son beş yılda asgari ücrete dört kez enflasyon üzerinde artış yapıldığını ifade ederek, söz konusu dönemde TÜFE'deki toplam yüzde 74'lük değişime karşın kümülatif asgari ücret artışının yüzde 113 civarında olduğunu dile getirdi. Asgari ücret tespitinde iş gücü maliyetleri, rekabet gücü, yatırımlar, hedef işsizlik ve hedef enflasyonun da dikkate alınması gerektiğine işaret eden Koç, ‘'TÜİK'in yapmış olduğu salt gıda harcaması hesaplamasından yola çıkarak Komisyona asgari ücret hesaplaması sunması son derece yanlış'' diye konuştu.</p>
      <p>
        <b>İKİNCİ TOPLANTI BUGÜN</b>
      </p>
      <p>İşçi, işveren ve hükümet temsilcilerinden oluşan Asgari Ücret Tespit Komisyonu, 2020'de geçerli olacak asgari ücreti belirleme çalışmaları kapsamında bugün ikinci toplantısını yapacak. Doğrudan 7 milyona yakın çalışanı ilgilendiren asgari ücret görüşmelerinde süreç devam ediyor. İlk toplantısını 2 Aralık'ta Aile, Çalışma ve Sosyal Hizmetler Bakanlığının ev sahipliğinde yapan Komisyon, ikinci toplantısını işçi tarafını temsil eden Türk-İş'in ev sahipliğinde gerçekleştirecek. Çalışma Genel Müdürü Nurcan Önder'in başkanlığındaki toplantıda, işveren heyetine Türkiye İşveren Sendikaları Konfederasyonu (TİSK) Genel Sekreteri Akansel Koç, işçi heyetine Türk-İş Genel Eğitim Sekreteri Nazmi Irgat başkanlık edecek.</p>
    </article>
  </body>
</html>