<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/hutsulska-bryndzia-v-ukrayini-zareyestruvaly-pershyy-heohrafichnyy-bre/"/>
    <meta property="og:site_name" content="Волинські новини"/>
    <meta property="article:published_time" content="2019-12-09T16:17:00+00:00"/>
    <meta property="og:title" content="«Гуцульська бриндзя»: в Україні зареєстрували перший географічний бренд"/>
    <meta property="og:description" content="Мінекономіки видало свідоцтво про реєстрацію права на використання зареєстрованого зазначення походження товару для сиру «Гуцульська овеча бриндзя»"/>
  </head>
  <body>
    <article>
      <h1>«Гуцульська бриндзя»: в Україні зареєстрували перший географічний бренд</h1>
      <address>
        <time datetime="2019-12-09T16:17:00+00:00">09 Dec 2019, 16:17</time>
      </address>
      <p>Мінекономіки видало свідоцтво про реєстрацію права на використання зареєстрованого зазначення походження товару для сиру «Гуцульська овеча бриндзя».<br/><br/>Про це повідомляє <a href="https://minagro.gov.ua/ua/news/sir-guculska-ovecha-brindzya-otrimav-svidoctvo-pro-reyestraciyu-geografichnogo-zaznachennya">інформаційно-аналітичний портал АПК України</a>.<br/><br/>«Міністерством розвитку економки, торгівлі та сільського господарства України видано свідоцтво про реєстрацію права про використання зареєстрованого зазначення походження товару – сир «Гуцульська овеча бриндзя». Свідоцтво видане відповідно до Закону України «Про охорону прав на зазначення походження товарів», – йдеться у повідомленні.</p>
      <figure>
        <a href="https://www.volynnews.com/files/news/2019/12-09/282153/1575890832-937.jpg">
          <img src="https://www.volynnews.com/files/news/2019/12-09/282153/1575890832-937.jpg"/>
        </a>
      </figure>
      <p>Зазначається, що «Гуцульська овеча бриндзя» – це перше українське географічне зазначення, яке відповідає всім європейським вимогам до реєстрації і має право на визнання в ЄС. Заявку на реєстрацію географічного зазначення було подано громадською спілкою «Асоціація виробників традиційних карпатських високогірних сирів» 19 грудня 2018 року.<br/><br/>За інформацією порталу, «Гуцульська овеча бриндзя» виготовляється на високогірних пасовищах (полонинах) з овечого молока відповідно до традицій, які беруть свій початок ще з XV століття. Зона виробництва охоплює Закарпатську, Івано-Франківську області та частину Чернівецької.<br/><br/>Як повідомлялося, 20 вересня 2019 року Верховна Рада ухвалила закон «Про внесення змін до деяких законодавчих актів України щодо вдосконалення правової охорони географічних зазначень».<br/><br/>Географічне зазначення є знаком, що наноситься на упакування <a href="https://www.ukrinform.ua/tag-produkti">продукту</a> і засвідчує його високу якість, багаторічну традицію виробництва й особливий зв’язок з територією, де його виготовляють. Географічні зазначення допомогли здобути світове визнання, зокрема таким продуктам як шампанське, коньяк, сири Рокфор, Пармезан.<br/><br/>Існує багато продуктів, назви яких не дозволяється використовувати незареєстрованим виробникам. Так, за Угодою про асоціацію з ЄС, Україна до 2026 року має відмовитися від використання захищеного географічного зазначення «коньяк», тож наразі для цього українського продукту шукають іншу назву. Реклама ﻿</p>
    </article>
  </body>
</html>