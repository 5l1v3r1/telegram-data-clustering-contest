<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/fotbal/zahranici/jiri-jarosik-spanelsko-ovlivnovani-vysledku.A191209_164128_fot_zahranici_ten"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T16:50:00+00:00"/>
    <meta property="og:title" content="Úleva pro Jarošíka. Španělský soud osvobodil jeho i dalších 35 fotbalistů"/>
    <meta property="og:description" content="Soud ve Valencii osvobodil kvůli nedostatku důkazů všechny fotbalisty obviněné z ovlivňování zápasu španělské ligy mezi Levante a Zaragozou ze sezony 2010/11. Mezi 36 hráči byl i český záložník Jiří Jarošík, který v té době hájil dres Zaragozy."/>
  </head>
  <body>
    <article>
      <h1>Úleva pro Jarošíka. Španělský soud osvobodil jeho i dalších 35 fotbalistů</h1>
      <address><time datetime="2019-12-09T16:50:00+00:00">09 Dec 2019, 16:50</time> by <a rel="author">iDNES.cz</a></address>
      <p>fotbal - Španělská LaLiga - 17:Granada vs. Levantefotbal - Španělská LaLiga - 17:Alavés vs. Leganésfotbal - Francouzská Ligue 1 - 18:Lille vs. Montpellierfotbal - Německá Bundesliga - 15:Hoffenheim vs. Augsburg Soud ve Valencii osvobodil kvůli nedostatku důkazů všechny fotbalisty obviněné z ovlivňování zápasu španělské ligy mezi Levante a Zaragozou ze sezony 2010/11. Mezi 36 hráči byl i český záložník Jiří Jarošík, který v té době hájil dres Zaragozy.</p>
      <p>Podle vyšetřovatelů představitelé Zaragozy tehdy hráčům Levante zaplatili 965 tisíc eur, aby si tým v posledním kole zajistil vítězství. Výhra 2:1 poté klubu pomohla k udržení v nejvyšší soutěži. Jarošík právě po sezoně 2010/11 ze Zaragozy odešel.</p>
      <p>Případ se poprvé dostal před soud v roce 2014, byl ale odložen. Státní zástupce uspěl s odvoláním a nové projednávání nyní skončilo osvobozujícím verdiktem pro většinu z celkem 41 původně obviněných osob. Všem hrozily až dva roky vězení a šestiletý zákaz působení ve fotbale.</p>
      <p>Odsouzeni za podvod byli nakonec jen dva bývalí funkcionáři Zaragozy, tehdejší předseda Agapito Iglesias a ředitel klubu Javier Porquera. Oba dostali trest patnáct měsíců odnětí svobody, podle španělských zákonů si ale s největší pravděpodobností trest za nenásilný čin kratší než dva roky odpykají na podmínku.</p>
      <p>Mezi obviněnými fotbalisty byli například záložník Ander Herrera, jenž nyní působí v Paris St. Germain, někdejší záložník Leicesteru Vicente Iborra, bývalý kapitán Atlétika Madrid Gabi Fernández, srbský obránce Ivan Obradovič či tehdejší trenér Zaragozy Javier Aguirre, který později kvůli aféře skončil u japonské reprezentace. </p>
    </article>
  </body>
</html>