<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/12/huawei-band-4-pro-predstaveny-s-nfc-gps-a-meranim-hladiny-kyslika-v-krvi/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-12-09T16:24:07+00:00"/>
    <meta property="og:title" content="Huawei Band 4 Pro predstavený s NFC, GPS a meraním hladiny kyslíka v krvi"/>
    <meta property="og:description" content="Spoločnosť Huawei predstavila okrem smartfónu Nova 6 SE aj nový náramok, ktorý má dvojcifernú cenu a slušnú výbavu. Dizajn sa drží zaužívaných proporcií."/>
  </head>
  <body>
    <article>
      <h1>Huawei Band 4 Pro predstavený s NFC, GPS a meraním hladiny kyslíka v krvi</h1>
      <h2>Obstojná výbava aj cena.</h2>
      <address><time datetime="2019-12-09T16:24:07+00:00">09 Dec 2019, 16:24</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Spoločnosť Huawei predstavila okrem <a href="https://www.techbyte.sk/2019/12/huawei-nova-6-se-oficialne/">smartfónu Nova 6 SE</a> aj nový fitness náramok, ktorý má dvojcifernú cenu a slušnú výbavu. Dizajn sa drží zaužívaných proporcií.</b>
      </p>
      <p>To znamená, že <b>Huawei Band 4 Pro</b> má obdĺžnikové telo z kovu prepojené silikónovým remienkom, ktorému dominuje <b>AMOLED displej s uhlopriečkou 0,95″</b>, vysokým rozlíšením a sadou vkusných ciferníkov. Podporované sú aj ciferníky tretích strán, nielen tie priamo od výrobcu.</p>
      <p>Pre športu chtivých jedincov sa na palube nachádza <b>11 športových režimov</b>, v rámci ktorých dokáže náramok zbierať <b>127 rozličných typov športových údajov</b>. Výbavu rozširuje zabudované GPS, NFC, ale aj snímač srdcového tepu, monitorovanie hladiny kyslíka v krvi a sledovanie kvality spánku.</p>
      <figure>
        <img src="https://www.techbyte.sk/wp-content/uploads/2019/12/Huawei-Band-4-Pro-1.jpg"/>
        <figcaption>Foto: Huawei</figcaption>
      </figure>
      <p>NFC sa dá využiť pri bezkontaktných mobilných platbách. Potvrdená je len podpora pre čínske platobné aplikácie, keďže bol náramok <a href="https://www.gizmochina.com/2019/12/06/huawei-band-4-pro-launched-with-built-in-nfc-gps-and-more/#735b9/">pôvodne predstavený len na čínskom trhu</a>. Pri prípadnej dostupnosti na európskom trhu sa ponúka služba <b>Google Pay</b>, keďže však Huawei služby od Google používať nemôže, náramok ňou zrejme vybavený nebude.</p>
      <figure>
        <img src="https://www.techbyte.sk/wp-content/uploads/2019/12/Huawei-Band-4-Pro-4.jpg"/>
        <figcaption>Foto: Huawei</figcaption>
      </figure>
      <p>Nový náramok je <b>odolný voči vode na úrovni normy 5ATM</b>. <b>100 mAh akumulátor</b> by mal vystačiť na 5 dní aktívnej nepretržitej prevádzky. K mobilnému zariadeniu sa náramok pripája pomocou <b>technológie Bluetooth 4.2</b>.</p>
      <p>Cena? Po prepočte príjemných <b>50 €</b>. Huawei Band 4 Pro je o niečo lepšie vybavenou a drahšou konkurenciou pre inak najpredávanejší športový náramok <b>Mi Band od Xiaomi</b>. Teraz si len musíme počkať na potvrdenie európskej dostupnosti. Ešte v tomto roku by sme s ňou asi nepočítali.</p>
    </article>
  </body>
</html>