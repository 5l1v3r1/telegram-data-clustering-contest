<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/gradovi/Nova-skupstinska-vecina-u-Ljubinju/572789?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T16:03:32+00:00"/>
    <meta property="og:title" content="Nova skupštinska većina u Ljubinju"/>
    <meta property="og:description" content="LJUBINJE - Na današnjem zasjedanju Skupštine opštine Ljubinje ponovo je došlo do promjene skupštinske većine, jer je odbornik Rada Popović napustila DNS i najavila nezavisno djelovanje, a onda je prešla na stranu sa pet odbornika SDS-a i dva odbornika Socijalističke partije i tako promijenila odnos snaga u ovom parlamentu."/>
  </head>
  <body>
    <article>
      <h1>Nova skupštinska većina u Ljubinju</h1>
      <address><time datetime="2019-12-09T16:03:32+00:00">09 Dec 2019, 16:03</time> by <a rel="author">Srna</a></address>
      <p>LJUBINJE - Na današnjem zasjedanju Skupštine opštine Ljubinje ponovo je došlo do promjene skupštinske većine, jer je odbornik Rada Popović napustila DNS i najavila nezavisno djelovanje, a onda je prešla na stranu sa pet odbornika SDS-a i dva odbornika Socijalističke partije i tako promijenila odnos snaga u ovom parlamentu.</p>
      <p>Skupštinsku većinu u Ljubinju do sada su činila četiri odbornika DNS-a, dva SNSD-a, jedan Demosa i jedan nezavisni odbornik.</p>
      <p>Popovićeva danas nije željela da komentariše svoju odluku.</p>
      <p>Predsjednik Kluba odbornika SDS-a Stevo Drapić kaže da je ova promjena bila očekivana i da je podnesena inicijativa na protokol za formiranje nove skupštinske većine.</p>
      <p>"Mislim da ćemo napraviti novu skupštinsku većinu koja će znati da radi svoj posao", rekao je Drapić novinarima u Ljubinju.</p>
      <p>Iz nove skupštinske većine su najavili da će vrlo brzo zakazati sjednicu na kojoj će smijeniti skupštinsko rukovodstvo.</p>
      <p>Predsjednik Skupštine opštine Ljubinje Slaviša Janjić kaže da ovo nije očekivao.</p>
      <p>"Nemam komentar. Odbornici imaju na to pravo, osam ruku je skupštinska većina i ako je tako ja im želim svaku sreću", naveo je Janjić.</p>
      <p>Odbornik SNSD-a Božo Ćuzulan ističe da su kod većine odbornika zastupljeni samo lični interesi.</p>
      <p>"Iznenađen sam odlukom Popovićeve. SNSD je sa njom uvijek imao korektnu saradnju", kaže Ćuzulan.</p>
      <p>Od lokalnih izbora održanih 2016. godine skupštinska većina u Ljubinju mijenjala se četiri puta.</p>
    </article>
  </body>
</html>