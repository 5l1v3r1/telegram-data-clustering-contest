<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/showbizz/royalty/-prins-andrew-met-familie-mee-naar-kerstdienst~a7c8f0d4/"/>
    <meta property="og:site_name" content="HLN"/>
    <meta property="article:published_time" content="2019-12-09T16:30:40+00:00"/>
    <meta property="og:title" content="“Prins Andrew met familie mee naar kerstdienst”"/>
    <meta property="og:description" content="Het lijkt erop dat prins Andrew zich over 2,5 week niet zal verstoppen als de Britse koninklijke familie kerstmis viert op het landgoed Sandringham. Net als andere jaren zal hij vermoedelijk gewoon..."/>
  </head>
  <body>
    <article>
      <h1>“Prins Andrew met familie mee naar kerstdienst”</h1>
      <address><time datetime="2019-12-09T16:30:40+00:00">09 Dec 2019, 16:30</time> by <a rel="author">MVO</a></address>
      <p>
        <b>Het lijkt erop dat prins Andrew zich over 2,5 week niet zal verstoppen als de Britse koninklijke familie kerstmis viert op het landgoed Sandringham. Net als andere jaren zal hij vermoedelijk gewoon meegaan naar de kerk, meldt The Sunday Times.</b>
      </p>
      <p>“De hertog van York is nog steeds lid van de koninklijke familie en dat betekent dat je hem kan verwachten bij familiegelegenheden”, zegt een woordvoerder van Buckingham Palace tegen de krant. Dat zou betekenen dat Andrew zich voor het eerst sinds zijn desastreus verlopen interview met BBC Newsnight in het openbaar laat zien als hij samen met zijn familie op Eerste Kerstdag naar de kerk loopt.</p>
      <p>Traditiegetrouw verzamelen zich honderden belangstellenden bij de kerk om een glimp op te vangen van de koninklijke familie, die grotendeels te voet naar de St Mary Magdalene kerk op het koninklijk landgoed Sandringham komt. De leden maken ook vaak wat tijd vrij om met mensen in het publiek te praten.</p>
      <p>Andrew ligt de laatste tijd onder vuur vanwege zijn banden met de inmiddels overleden miljardair Jeffrey Epstein, die vastzat op verdenking van seksueel misbruik. In het veelbesproken interview met de BBC ontkende Andrew dat hij meedeed met de praktijken van Epstein. Nadat het gesprek was uitgezonden legde de Britse prins zijn openbare functies neer. Ook trokken meerdere liefdadigheidsinstellingen hun handen van hem af.</p>
    </article>
  </body>
</html>