<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793516/%D8%AF%DB%8C%DA%A9-%DA%86%D9%86%DB%8C-%D8%AE%D8%B1%D9%88%D8%AC-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D9%86%D8%B7%D9%82%D9%87-%D8%A8%D9%87-%D9%86%D9%81%D8%B9-%D8%A7%DB%8C%D8%B1%D8%A7%D9%86-%D9%88-%D8%B1%D9%88%D8%B3%DB%8C%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T16:15:43+00:00"/>
    <meta property="og:title" content="دیک چنی: خروج آمریکا از منطقه به نفع ایران و روسیه است"/>
    <meta property="og:description" content="معاون سابق رئیس جمهور آمریکا روز دوشنبه در سخنانی هشدار داد که عدم حضور آمریکا در خاورمیانه فقط به سود ایران و روسیه خواهد بود."/>
  </head>
  <body>
    <article>
      <h1>دیک چنی: خروج آمریکا از منطقه به نفع ایران و روسیه است</h1>
      <address>
        <time datetime="2019-12-09T16:15:43+00:00">09 Dec 2019, 16:15</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از ای بی سی نیوز، «دیک چنی»، معاون سابق ریاست جمهوری آمریکا در دوران جرج بوش با انتقاد از اظهارات دونالد ترامپ درباره خروج نظامیان آمریکایی از خاورمیانه، عدم حضور نظامی آمریکا در منطقه را فقط به نفع روسیه و ایران عنوان کرد.</p>
      <p>چنی که دیگر در دولت آمریکا مسئولیتی ندارد، در سخنان خود که در دبی مطرح شد، برخی سیاست‌های فعلی دولت آمریکا از جمله عقب نشینی از سوریه را مورد انتقاد قرار داد.</p>
      <p>معاون سابق دولت جرج بوش در عین حال فقط یک بار سیاست دولت ترامپ را ستود و در این ارتباط به خروج یکجانبه کاخ سفید از برجام اشاره کرد.</p>
      <p>دیک چنی که در «نشست استراتژی عربی» سخنرانی می‌کرد؛ همچنین به نیروهای روسی اشاره کرد و افزود: روسیه همیشه آماده است تا خلا قدرت را پر کند و این اتفاق زمانی که نظامیان آمریکایی از شمال سوریه عقب نشینی کردند نیز رخ داد.</p>
      <p>معاون سابق رئیس جمهور آمریکا همچنین در ادامه ادعاهای خود مدعی شد که ایران به دنبال سلاح هسته‌ای است، این در حالی است که آژانس بین‌المللی انرژی اتمی در گزارش‌های پیشین خود صلح آمیز بودن برنامه هسته‎‌ای ایران را تائید کرده است.</p>
    </article>
  </body>
</html>