<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727767/s-nagrazhdavane-na-pobeditelite-v-konkursa-za-dobrovolcheska-initsiativa-donka-pashkova-prodalzhava-koledno-novogodishnata-programa-v-asenovgrad.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T16:08:00+00:00"/>
    <meta property="og:title" content="С награждаване на победителите в конкурса за доброволческа инициатива „Донка Пашкова“ продължава коледно-новогодишната програма в Асеновград"/>
    <meta property="og:description" content="Пловдив. С награждаване на победителите в конкурса за доброволческа инициатива „Донка Пашкова“ продължава коледно-новогодишната програма в Асеновград, предаде репортер на Радио „Фокус“ – Пловдив. Връчването на призовете ще се състои на тържествена церемония от 17.30 часа днес в Градската библиотека „Паисий Хилендарски“, която организира конкурса съвместно с Общината и Национал"/>
  </head>
  <body>
    <article>
      <h1>С награждаване на победителите в конкурса за доброволческа инициатива „Донка Пашкова“ продължава коледно-новогодишната програма в Асеновград</h1>
      <address><time datetime="2019-12-09T16:08:00+00:00">09 Dec 2019, 16:08</time> by <a rel="author">Агенция "Фокус"</a></address>
      <p><b><i>Пловдив.</i></b> С награждаване на победителите в конкурса за доброволческа инициатива „Донка Пашкова“ продължава коледно-новогодишната програма в Асеновград, предаде репортер на <b>Радио „Фокус“ – Пловдив</b>. Връчването на призовете ще се състои на тържествена церемония от 17.30 часа днес в Градската библиотека „Паисий Хилендарски“, която организира конкурса съвместно с Общината и Националния алианс за работа с доброволци. Днес в Историческия музей в Асеновград стартира Благотворителен коледен базар в помощ на деца с увреждания, който ще продължи до 30 декември.<br/><br/>На 10 декември коледно-новогодишната програма в Асеновград продължава в 17.30 часа в Градската библиотека с Коледен концерт на музикално студио „Калина Малина” с участието на студенти от АМТИИ от класа на Ангел Маринов. В 19.00 часа в ресторант „Tasty“ ще се състои тържествена церемония по връчване на XIV годишни награди за десетте най-добри спортисти.<br/><br/>С вечер „На учителя с любов“, посветена на 100-годишнината от рождението на Иванка Тошева продължава празничната декемврийска програма на 11 декември. В този ден Историческият музей ще представи изложба „ Самоуки майстори и занаятчии” по случай деня на техния покровител – св. Спиридон.<br/><br/>На 12 и 13 декември продължават празничните концерти. В Градската библиотека ще се състои концерт „Коледа, Коледа” на детските музикални школи към НЧ „Св. преп. Паисий Хилендарски”, а в петъчния ден в Старинното училище „Свети Георги” – концерт на Веси Пашалиева и приятели, озаглавен „Джаз с приятели”.<br/><br/>На 14 декември в Градската библиотека ще се открие изложба колажи на школата по графичен дизайн с ръководител Христо Коватлиев. Откриването ще бъде в 11.00 часа, а в 12.00 часа ще се състои концерт на детските състави при Центъра за подкрепа за личностно развитие „Васил Левски”. Седми коледен крос до Асеновата крепост е поредното събитие в коледно-новогодишната програма, което ще обедини жителите и гостите на Асеновград в празничния дух. Стартът на кроса ще бъде даден на 15 декември от 11.00 часа от площад „Акад. Николай Хайтов“. Събитието се организира от Центъра за местни инициативи и развитие в Асеновград.<br/><br/>На 16 декември празничната програма продължава в читалище „Родолюбие“ с тържество с децата от театралната и танцовата школи при читалището. В Градската библиотека пък ще се проведе Коледен благотворителен концерт на талантите от ОУ „Отец Паисий” в подкрепа на Неврие Мехмед.<br/><br/>На 17 декември в Градската библиотека ще се състои откриването на изложба живопис в памет на художника Иван Любенов, озаглавена „Път към светлината”. В този ден театралният състав при читалище „Родолюбие“ ще отправи коледен Коледен поздрав, ще се проведе и традиционния Младежки коледен бал под егидата на кмета на община Асеновград д-р Христо Грудев.<br/><br/>На 18 декември коледно-новогодишната програма включва четири събития. В 12.00 часа ще бъдат поднесени цветя пред паметника на капитан Петко войвода по случай 175 години от рождението му. Честването продължава от 17.30 часа в Градската библиотека, където ще се състои празничен благотворителен концерт на ФА „ Капитан Петко войвода” при ТД „Родопи” в подкрепа на Мишо Кашидов. Празничната програма предлага още концерт на школите по класически балет и вокално пеене в читалище „ Родолюбие”, както и празник на самодейните състави към НЧ „Св. преп. Паисий Хилендарски”.<br/><br/>На 19 декември пред Градската библиотека ще се състои откриването на изложба на сдружение „Станимашка фотографчийница“, озаглавена „Духът на Монопола”. В този ден е предвидено и събитието „Стар албум, чаша вино и приятели” със сдружение Станимашка фотографчийница, както и мултимедийна презентация „100 на 100 Коко”за Коста Форев. Вечерта ще завърши във Военния клуб с концерт на сдружение „ Станимака мюзик център” с ръководител Севджан Рамадан.<br/><br/>На 20 декември на централния площад в Асеновград ще се състои традиционен поздрав на таланти от няколко училища в Асеновград – СУ „Свети княз Борис I”, ОУ „Никола Вапцаров”, СУ „Св.св. Кирил и Методий”. В Градската библиотека Стефи Стаменова ще представи новата си книга „Неслучайните случайности” . Във Военния клуб на този ден ще се състои спектакъл „Една обикновена Коледа”, който ще бъде представен от юношеската група на театрална работилница за мечти. В Старинното училище „Св. Георги“ жителите и гостите на Асеновград ще могат да присъстват на концерт на музейната музикална школа с ръководител Веси Пашалиева, а в читалище „Родолюбие“ ще се проведе благотворителен базар и концерт на талантите на Асеновград в подкрепа на Николай Иванов.<br/><br/>Коледно-новогодишната програма в Асеновград продължава на 23 декември в Градската библиотека с „Фолклорна наздравица” – коледен благотворителен концерт на ФФ „ Карлък” и Клуб за танцово изкуство „Везеница” в подкрепа на Лизавета Иванова.<br/><br/>На Бъдни вечер на площад „Акад. Николай Хайтов” ще се състои концерт на талантите от музикална школа „ Арт войс център” с ръководител Руми Иванова, озаглавен „Магията на Рождество”.<br/><br/>Жителите и гостите на Асеновград ще посрещнат новата 2020 година на централния площад с Новогодишна наздравица с оркестър „Колорит” и с празнични илюминации.<br/><br/>Тони МИХАЙЛОВ</p>
    </article>
  </body>
</html>