<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/povesti-cu-profit/auto-transporturi/firea-anunta-de-cand-introduce-vinieta-oxigen-pentru-proprietarii-de-masini-19193864?utm_source=Rss&amp;utm_medium=Referral&amp;utm_campaign=Cross"/>
    <meta property="og:site_name" content="Profit.ro"/>
    <meta property="article:published_time" content="2019-12-09T16:21:00+00:00"/>
    <meta property="og:title" content="Firea anunță de când introduce vinieta Oxigen pentru proprietarii de mașini"/>
    <meta property="og:description" content="Primăria Capitalei va începe aplicarea vinietei Oxigen din luna martie, lunile ianuarie și februarie fiind pentru informarea cetățenilor și conștientizare, a declarat primarul Gabriela Firea."/>
  </head>
  <body>
    <article>
      <h1>Firea anunță de când introduce vinieta Oxigen pentru proprietarii de mașini</h1>
      <address><time datetime="2019-12-09T16:21:00+00:00">09 Dec 2019, 16:21</time> by <a rel="author">Profit.ro</a></address>
      <p>
        <b>Primăria Capitalei va începe aplicarea vinietei Oxigen din luna martie, lunile ianuarie și februarie fiind pentru informarea cetățenilor și conștientizare, a declarat primarul Gabriela Firea.</b>
      </p>
      <p>Consiliul General al Municipiului București a aprobat pe 24 octombrie, la propunerea primarului Gabriela Firea, introducerea vinietei Oxigen începând cu 1 ianuarie 2020 pentru mașinile sub Euro 4, iar mașinile sub Euro 3 nu vor mai avea acces în centrul orașului. Autoturismele Euro 4 vor plăti vinieta din 2021. Mașinile noneuro, Euro 1 și Euro 2 nu vor mai avea voie deloc în București, iar pentru cele Euro 3 restricția este valabilă din 2024.</p>
      <p>Se definește Zona de Acțiune pentru Calitatea Aerului în perimetrul delimitat de Piața Victoriei - Bulevardul Iancu de Hunedoara - Șoseaua Ștefan cel Mare - Strada Polonă  - Strada Mihai Eminescu - Strada Traian - Bulevardul Nerva Traian  - Bulevardul Gheorghe Șincai - Strada Lânăriei - Calea Șerban Vodă - Bulevardul Mărășești -  Strada Mitropolit Nifon  - Bulevardul Libertății-  Calea 13 Septembrie  - Șoseaua Pandurilor-  Șoseaua Cotroceni - Splaiul Independenței - Strada Știrbei Vodă  - Strada Berzei - Strada Buzești - Piața Victoriei.</p>
      <p>Începând cu data de 1 ianuarie 2020, accesul autovehiculelor cu masa totală maximă autorizată mai mică de 5 tone pe arterele din municipiul București este restricționată zilnic, de luni până vineri, cu excepția sărbătorilor legale, în intervalul 7-22 după cum urmează:</p>
      <p>1. pentru cele electrice, hibrid sau cu norma de poluare Euro 5 și Euro 6 accesul este permis fără restricții pe toate arterele;</p>
      <p>2. pentru cele cu norma de poluare Euro 3 și Euro 4 accesul este permis pe toate arterele din municipiul București numai în urma achiziționării unei viniete electronice Oxigen;</p>
      <p>3. pentru cele cu norma de poluare non-Euro, euro 1 și Euro 2 accesul este interzis în Zona de Acțiune pentru Calitatea Aerului, fiind permis pentru restul arterelor din municipiul București numai în urma achiziționării unei viniete electronice Oxigen.</p>
      <p>Sunt exceptate mașinile adaptate pentru persoanele cu dizabilități, mașinile destinate transmisiunilor radio și tv, cele deținute de către MAI, MApN, SRI, SPP, SIE, STS, Administrația Națională a Penitenciarelor, Agenția Națională de Administrare Fiscală, Serviciul de Ambulanță, Medicina Legală, Protecția Civilă, autovehiculele de serviciu ale procurorilor din Ministerului Public, serviciile publice comunitare pentru situații de urgență, mașinile utilizate la intervențiile la căile de comunicații și rețelele edilitare și cele istorice.</p>
      <p>”Suma la provenită din încasarea vinietei tip Oxigen se fac venit la bugetul municipiului București și va fi folosită cu prioritate pentru lucrări investiții, proiecte în domeniul protecției mediului și al mobilității urbane care contribuie direct sau indirect la îmbunătățirea condițiilor de transport și a calității aerului”, se arată în proiectul de hotărâre care este supus aprobării consilierilor generali.</p>
      <p>Tarifele variază de la 5 la 15 lei pe zi, în funcție de norma de poluare a mașinii, și pot ajunge la 1.900 de lei pe an, pentru mașinile non-Euro.</p>
      <p>Circulația autovehiculelor fără achiziționarea vinietei corespunzătoare constituie contravenție și se sancționează cu amendă de la 1.500 la 2.000 de lei.</p>
      <p>În raportul de specialitate care însoțește proiectul, specialiștii Primăriei Capitalei susțin că Planul Integrat de Calitate a Aerului pentru municipiul București are ca obiectiv ”reducerea în cel mai scurt timp a nivelului de poluanți din aer, încadrarea concentrațiilor acestora în valorile limită admise conform cerințelor Uniunii Europene, cu efecte asupra sănătății locuitorilor Capitalei”.</p>
      <p>Potrivit raportului, în anul 2018, stațiile de monitorizare a calității aerului din București au înregistrat depășiri pentru poluantul particule în suspensie MP10 în zona Mihai Bravu și Cercul Militar. De asemenea, pentru poluantul dioxid de azot se înregistrează în continuare depășiri ale valorii limită anuale la stațiile de monitorizare a calității aerului Mihai Bravu și Cercul Militar.</p>
      <p>”Printre principalele motive pentru care se înregistrează aceste depășiri să numără și traficul rutier dens, ale cărui volume sporite sunt cauzate de utilizarea pe scară largă a autovehiculului propriu, astfel, în ultimii 10 ani, numărul mașinilor care circulă prin București s-a dublat”, se mai arată în raport.</p>
    </article>
  </body>
</html>