<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/12/norske-husholdninger-har-de-hoyeste-utgiftene-for-tv-og-stromming-i-norden/"/>
    <meta property="og:site_name" content="Kampanje"/>
    <meta property="article:published_time" content="2019-12-09T16:42:52+00:00"/>
    <meta property="og:title" content="Nordmenn bruker mest penger på TV og strømming i Norden"/>
    <meta property="og:description" content="Norske husholdninger bruker i snitt 510 kroner i måneden på TV-abonnement."/>
  </head>
  <body>
    <article>
      <h1>Nordmenn bruker mest penger på TV og strømming i Norden</h1>
      <address><time datetime="2019-12-09T16:42:52+00:00">09 Dec 2019, 16:42</time> by <a rel="author" href="https://kampanje.com/users/ragnhild-aaro-njie/" target="_blank">Ragnhild Aarø Njie</a></address>
      <p>
        <b>Norske husholdninger bruker i snitt 510 kroner i måneden på TV-abonnement.</b>
      </p>
      <p>I en ny Mediavision-undersøkelse av det nordiske TV- og strømmemarkedet, kommer det frem at utgiftene for TV og strømming er høyere i Norge enn i de andre nordiske landene. Det skriver det svenske analysebyrået i en pressemelding. <br/><br/>Ifølge undersøkelsen betalte norske husholdninger i snitt 510 kroner i måneden for sine abonnementer høsten 2019. Dette beløpet inkluderer oms, men NRK-lisensen kommer i tillegg. Dette er den høyeste husholdningsutgiften de har målt hittil. Det er også en betydelig høyere sum enn det de nordiske naboene betaler for sine abonnementer.</p>
      <p>Én forklaring på dette er at flertallet av norske husholdninger både har tradisjonell betal-TV i tillegg til ett eller flere strømmeabonnementer.</p>
      <p>- Husholdningene i Norge viser fortsatt ingen tegn på å være forsynt når det gjelder strømmetjenester, og antallet strømmetjenester per husholdning er høyere enn i resten av Norden. Men tross stor appetitt på onlinetjenester holder tradisjonell betal-TV seg stabil. Resultatet blir et rekordnivå for husholdningenes samlede utgifter for bevegelige bilder, sier Marie Nilsson, VD i Mediavision.</p>
      <p>Tradisjonell betal-TV står altså fortsatt sterkt i Norge, til tross for hard konkurranse fra strømmetjenestene. Mediavision slår fast at drøye 55 prosent av norske husholdninger betaler for minst én strømmetjeneste. Netflix, den allerede største tjenesten, vil høsten 2019 få flest nye kunder i absolutte tall, mens Dplay vokser raskest, ifølge Mediavisions undersøkelse.</p>
      <p>
        <b>Les mer: <a href="https://kampanje.com/link/cc17f131bef5444b8553c4fb18ddca2d.aspx">Åtte av ti tatt av «strømmen» - synes det er for mange tjenester å holde styr på </a></b>
      </p>
    </article>
  </body>
</html>