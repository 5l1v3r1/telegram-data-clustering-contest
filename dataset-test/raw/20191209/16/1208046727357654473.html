<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/landslag-damer/massing-efter-succen-basta-15-minuter-jag-har-gjort/"/>
    <meta property="og:site_name" content="Handbollskanalen"/>
    <meta property="article:published_time" content="2019-12-09T16:13:11+00:00"/>
    <meta property="og:title" content="Mässing efter succén: ”Bästa 15 minuter jag har gjort”"/>
    <meta property="og:description" content="Dagen efter supersuccén mot Spanien är Mikaela Mässing trött, men glad. Åtta mål på en halvlek hör inte till vanligheterna. – Det var de bästa 15 minuter jag har gjort i alla fall, säger hon till Handbollskanalen. Mässing möter upp på måndagens pressträff, endast timmar ifrån den otroliga prestationen mot Spanien där vänsternian räddade en […]"/>
  </head>
  <body>
    <article>
      <h1>Mässing efter succén: ”Bästa 15 minuter jag har gjort”</h1>
      <address><time datetime="2019-12-09T16:13:11+00:00">09 Dec 2019, 16:13</time> by <a rel="author" href="https://handbollskanalen.se/author/ola-selby/" target="_blank">Ola Selby</a></address>
      <p>
        <b>Dagen efter supersuccén mot Spanien är Mikaela Mässing trött, men glad. Åtta mål på en halvlek hör inte till vanligheterna.<br/>– Det var de bästa 15 minuter jag har gjort i alla fall, säger hon till Handbollskanalen.</b>
      </p>
      <p>Mässing möter upp på måndagens pressträff, endast timmar ifrån den otroliga prestationen mot Spanien där vänsternian räddade en poäng åt Sverige.</p>
      <p>– Jag mår bra men är trött eftersom det var svårt att somna igår. Det var fullt upp<br/>i telefonen och i huvudet också. Men det är så klart kul. </p>
      <p>
        <b>Många som hörde av sig för att gratulera?</b>
      </p>
      <p>– Jag är helt i chock, telefonen gick varm igår. Det är så himla roligt att så många är engagerade, även de som jag inte trodde satt och kollade på handboll. Alla möjliga har hört av sig, berättar hon.</p>
      <p>
        <b>Du har gjort flera fina insatser när du spelade i H65 Höör, men har du någonsin varit bättre än mot Spanien?</b>
      </p>
      <p>– Det här var nog de bästa 15 minuter jag har gjort i alla fall.</p>
      <p>Efter målet blev det en klassisk ”TV-puckshög” där Mässing minst sagt blev hyllad av sina lagkamrater.</p>
      <p>– Jag har nog aldrig legat underst i en sådan tidigare utan har nog varit på toppen någonstans. Det var inte så skönt, säger hon och skrattar.</p>
      <p>– När laget kom och la sig på mig och pussade mig kom glädjetårarna. Jag har dessutom nära till gråt så det var inte så konstigt.</p>
      <p>Mässing berättar att hon inte kände så mycket under matchen, utöver ilskan hon berättade om precis efter att matchen tagit slut.</p>
      <p>– Det var bara fokus på att vända matchen. Jag hamnade i någon trans där och kommer bara ihåg det sista målet som jag har sett på video nu. Annars kommer jag inte ihåg något av målen jag gjorde, det är helt sjukt. </p>
      <p>
        <b>Kände du dig ostoppbar?</b>
      </p>
      <p>– Jag har alltid känt att jag har det här i mig. Efter mycket bänk i klubblaget under hösten var jag dessutom väldigt taggad och sugen på handboll. Det var kul att få visa det.</p>
      <p>En anledning till att det gick bra skulle kunna vara den rutin som Mässing kör tillsammans med Nathalie Hagman före varje match. Under spelarpresentationerna lyfter Mässing upp den betydligt kortare Hagman.</p>
      <p>– Det började någon gång i mars eller om det var under EM. Jag fick feeling och lyfte upp henne och efter det har man blivit skrockfull och måste göra det varje gång. Det har blivit en grej och ser ganska roligt ut med tanke på längdskillnaden. Vi har egentligen inte pratat om det utan det kommer naturligt bara, säger hon med ett leende.</p>
    </article>
  </body>
</html>