<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793412/%DB%B2%DB%B0%DB%B0-%D9%87%D8%B2%D8%A7%D8%B1-%D9%86%D8%AC%D8%A7%D8%AA-%D8%BA%D8%B1%DB%8C%D9%82-%D8%AF%D8%B1-%DA%A9%D8%B4%D9%88%D8%B1-%D9%81%D8%B9%D8%A7%D9%84%DB%8C%D8%AA-%D8%AF%D8%A7%D8%B1%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T16:43:45+00:00"/>
    <meta property="og:title" content="دبیر فدراسیون نجات غریق: ۲۰۰ هزار نجات غریق در کشور فعالیت دارند"/>
    <meta property="og:description" content="سنندج - دبیر فدراسیون نجات غریق و غواصی کشور گفت: ۲۰۰ هزار نجات غریق و ۵۰ هیات این رشته ورزشی در کشور فعال است."/>
  </head>
  <body>
    <article>
      <h1>دبیر فدراسیون نجات غریق: ۲۰۰ هزار نجات غریق در کشور فعالیت دارند</h1>
      <address>
        <time datetime="2019-12-09T16:43:45+00:00">09 Dec 2019, 16:43</time>
      </address>
      <p>به گزارش <a href="https://www.mehrnews.com/">خبرنگار مهر</a>، مهدی حیدری بعد از ظهر دوشنبه در مجمع سالیانه هیات نجات غریق و غواصی کردستان اظهار داشت: هیات‌های این رشته ورزشی در کشور برای رسیدن به المپیک تلاش می‌کنند اما اگر این هیات‌ها و ناجیان غریق بتوانند آمار غریق را یک نفر هم کاهش دهند از چندین المپیک هم باارزش‌تر است.</p>
      <p>وی با بیان اینکه تلاش‌ می‌کنیم تمرکززدایی از تهران صورت گیرد چونکه بسیاری از استان‌ها از نیروهای توانمندی برخوردارند و توانایی‌هایی بالاتر از تهران دارند، افزود: در همین راستا کشور را به شش منطقه تقسیم کردیم تا از ظرفیت و توان هر منطقه بهتر بهره‌گیری کنیم.</p>
      <p>حیدری به این نکته اشاره کرد که ناجی‌ها می توانند سالانه با دو میلیون و ۵۰۰ هزار ریال خود را بیمه کنند تا همه فعالیت‌های خود را بدون دغدغه پیش برند و اضافه کرد: باید تلاش کنیم اماکنی ایمن، پاک و سالم از هر نظر داشته باشیم.</p>
      <p>وی یکی از وظایف فدراسیون را فرهنگسازی دانست و اظهار داشت: بدون برنامه ریزی فدراسیون و کمک رسانه‌ها امکان این فرهنگسازی نیست و هرچه بتوانیم فرهنگسازی و آموزش را افزایش دهیم در جهت مقابل تعداد غرق‌شدگان کاهش می‌یابد.</p>
      <p>حیدری از هیات غریق نجات و غواصی کردستان خواست: تا زمانی که مربیان فعالی در استان حضور دارند برای کلاس‌های آموزشی از استان‌های مرکزی کسی به کردستان آورده نشود.</p>
      <p>دبیر فدراسیون غریق نجات کشور به عملکرد خوب هیات استان کردستان اشاره کرد و گفت: امسال کردستان چه در المپیاد استعدادهای برتر و چه در مسابقات کشوری بسیار عالی ظاهر شد و از این بابت اعضای هیات قابل تقدیر و تشکر هستند.</p>
    </article>
  </body>
</html>