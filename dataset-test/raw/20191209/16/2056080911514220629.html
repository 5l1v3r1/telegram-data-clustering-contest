<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/12/09/4003130_bulgarite_sa_nai-skeptichni_v_es_che_korupciiata_moje/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T16:07:00+00:00"/>
    <meta property="og:title" content="Българите са най-скептични в ЕС, че корупцията може да се накаже с глоби или съд"/>
    <meta property="og:description" content="Мнозинството от българските граждани (85%) е на мнение, че корупцията в страната е разпространена широко."/>
  </head>
  <body>
    <article>
      <h1>Българите са най-скептични в ЕС, че корупцията може да се накаже с глоби или съд</h1>
      <address><time datetime="2019-12-09T16:07:00+00:00">09 Dec 2019, 16:07</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Най-малко българи в Европейския съюз (14%) смятат, че е вероятно хора или компании, участващи в корупционни практики в страната, да бъдат глобени сериозно или вкарани в затвора от съда, показа проучване на Евробарометър за корупцията. На противоположното мнение са 77% от анкетираните. За сравнение - средно в ЕС на същото мнение за корупцията в тяхната страна са 39 на сто от гражданите.</p>
      <figure>
        <img src="https://www.dnevnik.bg/shimg/zx780_4003166.jpg"/>
        <figcaption>Колко вероятно мислите, че е, хора или компании, които участват в корупционни практики във вашата страна, да бъдат глобени сериозно или вкарани в затвора от съда? (%)<br/>Източник: Евробарометър</figcaption>
      </figure>
      <p>Само 26% от българите смятат (при средно в ЕС 44%), че е вероятно хора или компании, участващи в корупционни практики в страната, да бъдат заловени или докладвани на полицията или прокурорите. По-нисък е този процент единствено в Словакия (24 на сто).</p>
      <figure>
        <img src="https://www.dnevnik.bg/shimg/zx780_4003171.jpg"/>
        <figcaption>Колко вероятно мислите, че е, хора или компании, които участват в корупционни практики във вашата страна, да бъдат заловени от или докладвани на полицията или прокурорите? (%)<br/>Източник: Евробарометър</figcaption>
      </figure>
      <p>Двете страни заемат същите позиции в статистиката и когато анкетираните биват питани колко вероятно мислят, че е, на хора или компании, участващи в такива практики, да им бъдат повдигнати обвинения и да бъдат изправени пред съда – само 23% от българите и 22% от словаците смятат, че това е вероятно да стане в техните държави. Средно в ЕС на това мнение са 47%.</p>
      <figure>
        <img src="https://www.dnevnik.bg/shimg/zx780_4003167.jpg"/>
        <figcaption>Колко вероятно мислите, че е на хора или компании, които участват в корупционни практики във вашата страна да бъдат повдигнати обвинения и да бъдат изправени пред съда? (%)<br/>Източник: Евробарометър</figcaption>
      </figure>
      <h3>Колко разпространена е корупцията?</h3>
      <p>Мнозинството от българските граждани (85%) е на мнение, че корупцията в страната е разпространена широко при средно в ЕС 63 на сто.</p>
      <figure>
        <img src="https://www.dnevnik.bg/shimg/zx780_4003150.jpg"/>
        <figcaption>Колко разпространен мислите, че е проблемът с корупцията в страната ви? (%)<br/>Източник: Евробарометър</figcaption>
      </figure>
      <p>Попитани дали заловените в корупция високопоставени служители получават подходящо наказание, 75% от българите и 56% средно в ЕС отговарят отрицателно.</p>
      <figure>
        <img src="https://www.dnevnik.bg/shimg/zx780_4003223.jpg"/>
        <figcaption>Хората и компаниите, хванати за подкуп на висш служител, се наказават по подходящ начин (в нашата страна) (%)<br/>Източник: Евробарометър</figcaption>
      </figure>
      <p>Като най-разпространен вид корупция българите посочват подкупите (39 на сто) и финансирането на партиите срещу влияние върху политическите решения (46 на сто).</p>
      <h3>Пречки пред бизнеса</h3>
      <blockquote>
        <a href="https://www.dnevnik.bg/file/4003172.pdf">Проучване на Евробарометър</a>
      </blockquote>
      <blockquote>
        <a href="https://www.dnevnik.bg/file/4003173.pdf">Данните за България</a>
      </blockquote>
      <p>Малцина са отговорилите, че лично са ставали жертва на корупция при искане на разрешителни за строеж или за търговска дейност; на промяна в предназначението на земя; при искане на социални помощи или при регистрацията на автомобил. Средно в ЕС положителен отговор на такъв въпрос дават пет на сто от участниците, а в България - 12 процента.</p>
      <p>Сред основните проблеми за правенето на бизнес са посочени недостатъчната инфраструктура (54 на сто в България срещу 46 процента в ЕС), шуробаджанащината (57 на сто в България срещу 37 на сто в ЕС) и корупцията (51 в България срещу 37 на сто в ЕС), бързо променящи се законодателство и политики (61% в България, 63% в ЕС), сложност на административните процедури (64% в България, 62% в ЕС).</p>
      <h3>Политика и бизнес</h3>
      <p>Твърде тесните връзки между бизнеса и политиката в България водят до корупция, смятат 92% от анкетираните в страната. Малко по-висок е процентът на споделящите това мнение единствено в Португалия (93%).</p>
      <figure>
        <img src="https://www.dnevnik.bg/shimg/zx780_4003151.jpg"/>
        <figcaption>Твърде тесните връзки между бизнеса и политиката (в страната ви) водят до корупция (%)<br/>Източник: Евробарометър</figcaption>
      </figure>
      <p>Според 81% от българите подкупът и използването на връзки често са най-лесният начин да се получи определена публична услуга. Повече споделящи това мнение има в Кипър (86%), Хърватия (85%), Гърция (82%). В Италия делът е равен на този в България – 81 на сто.</p>
      <p>В България 53% от хората смятат, че единственият начин за постигане на успех в бизнеса е да имаш политически връзки.</p>
      <h3>Какво значи подкуп?</h3>
      <p>Подарък в замяна на услуга може да бъде доказателство за уважение и любезност, но може да се сметне и за подкуп. Попитани, ако даден държавен служител получи пари, подарък или услуга от някого, каква ще е минималната стойност, на която ще сметнат това за подкуп, най-много българи (37%) казват 1-50 евро. Следват отговорите "Не знам" (23%), 51-100 евро (16%), 201+ евро (12%), нула евро (всеки подарък е подкуп – 7%), 101-200 евро (6%).</p>
      <h3>Обществени поръчки</h3>
      <p>Само 17% от българите казват, че през последните три години компанията им е участвала в обществена поръчка или публичен търг. Отговор "не" дават 81%. По-нисък е процентът на участвалите в обществени поръчки или публични търгове в Холандия и Великобритания (и двете по 15%).</p>
      <figure>
        <img src="https://www.dnevnik.bg/shimg/zx780_4003159.jpg"/>
        <figcaption>През последните три години участвала ли е вашата компания в публичен търг или процедура за възлагане на обществена поръчка? (%)<br/>Източник: Евробарометър</figcaption>
      </figure>
      <p>Попитани дали мислят, че през последните три години корупцията е попречила на тях или на компанията им да спечелят процедура за възлагане на обществена поръчка или публичен търг, 49% от българите казват "да" (с 13 процентни пункта по-малко спрямо октомври 2017 г., преди България са само Словакия и Словения), 46% - "не" (спрямо октомври 2017 г. има увеличение с 20 процентни пункта).</p>
      <figure>
        <img src="https://www.dnevnik.bg/shimg/zx780_4003162.jpg"/>
        <figcaption>През последните три години мислите ли, че корупцията е попречила на вашата компания да спечели публичен търг или процедура за възлагане на обществена поръчка? (%)<br/>Източник: Евробарометър</figcaption>
      </figure>
      <p>Като основна причина повечето анкетирани в България (20%) посочват, че критериите са изглеждали специално подготвени за определени участници. На второ място (17% от българите) като причина се дава, че процедурата е изглеждала твърде бюрократична. 12% казват, че, изглежда, сделката е била сключена преди поканата за търг.</p>
      <p>Само 15% са на мнение, че има достатъчно прозрачност и контрол над финансирането за политически партии в България. По-нисък е процентът на споделящите това мнение само в Кипър (15%), Португалия (14%), Словакия (13%) и Испания (11%).</p>
      <figure>
        <img src="https://www.dnevnik.bg/shimg/zx780_4003225.jpg"/>
        <figcaption>Има достатъчно прозрачност и надзор над финансирането на политически партии (в нашата страна) (%)<br/>Източник: Евробарометър</figcaption>
      </figure>
      <p>Едва 19% мислят, че в България мерките срещу корупцията се прилагат безпристрастно, като по-малък е процентът на мислещите така в Кипър (17 на сто). Равен е този в Гърция.</p>
      <p>Проучването е проведено между 30 септември и 24 октомври 2019 г.</p>
      <p>
        <i>Пълния доклад и данните за България можете да видите в прикачения файл.</i>
      </p>
    </article>
  </body>
</html>