<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/ceske-budejovice/zpravy/argentinska-doga-nahubek-majitel-pokousala-dve-zeny-ceske-budejovice-majitel-obvineni-tezke-ublizeni.A191209_153553_budejovice-zpravy_khr?utm_source=www.seznam.cz&amp;utm_medium=z-boxiku&amp;utm_campaign=null"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T16:02:00+00:00"/>
    <meta property="og:title" content="Majitel chodil s dogou na vodítku bez náhubku, zvíře pokousalo dvě ženy"/>
    <meta property="og:description" content="Dvě ženy zranila argentinská doga bez náhubku, kterou majitel vedl na vodítku. První případ se stal v Českých Budějovicích, druhý o několik měsíců později v Hluboké nad Vltavou. Policisté muže obvinili z těžkého ublížení na zdraví z nedbalosti a hrozí mu až dvouleté vězení."/>
  </head>
  <body>
    <article>
      <h1>Majitel chodil s dogou na vodítku bez náhubku, zvíře pokousalo dvě ženy</h1>
      <address><time datetime="2019-12-09T16:02:00+00:00">09 Dec 2019, 16:02</time> by <a rel="author" href="https://www.idnes.cz/novinari/karel-hrdina.N107" target="_blank">Karel Hrdina</a></address>
      <p>Dvě ženy zranila argentinská doga bez náhubku, kterou majitel vedl na vodítku. První případ se stal v Českých Budějovicích, druhý o několik měsíců později v Hluboké nad Vltavou. Policisté muže obvinili z těžkého ublížení na zdraví z nedbalosti a hrozí mu až dvouleté vězení.</p>
      <p>První útok se odehrál letos počátkem května v krajském městě. „Devětatřicetiletý muž vedl svou argentinskou dogu na vodítku, ale bez náhubku. Když kolem něj procházela žena, tak se po ní pes ohnal a kousl jí. Došlo ke zranění a žena se léčila několik měsíců,“ upřesnil policejní mluvčí Milan Bajcura.</p>
      <p>Sotva se první pokousaná žena uzdravila, počínal si majitel dogy stejně nezodpovědně i v Hluboké nad Vltavou. I tam se jeho pes ohnal po kolemjdoucí ženě.</p>
      <p>Tentokrát jí způsobil lehké zranění. Přesto musela žena vyhledat ošetření ve zdravotnickém zařízení a pár dnů byla v pracovní neschopnosti.</p>
      <p>Po zadokumentování všech lékařských zpráv a znaleckých posudků kriminalisté muže obvinili z těžkého ublížení na zdraví z nedbalosti a z ublížení na zdraví z nedbalosti. Hrozí mu až dvouleté vězení.</p>
      <p>„Pes za své chování není pochopitelně zodpovědný. Vinen je jeho majitel, který nepoužíval pro psa náhubek a podcenil výcvik tohoto plemene,“ konstatoval mluvčí Bajcura.</p>
    </article>
  </body>
</html>