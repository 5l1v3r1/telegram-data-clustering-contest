<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/835376/se-evropaiko-progamma-kata-toy-ekfobismoy-mathites-tis-groskipoy136"/>
    <meta property="og:site_name" content="Philenews"/>
    <meta property="article:published_time" content="2019-12-09T16:21:00+00:00"/>
    <meta property="og:title" content="Σε ευρωπαϊκό πρόγραμμα κατά του εκφοβισμού μαθητές της Γεροσκήπου"/>
    <meta property="og:description" content="Στο πλαίσιο του διετούς προγράμματος Erasmus+ με θέμα «I am not a target», αντιπροσωπεία του Γυμνασίου Αγίας Παρασκευής Γεροσκήπου, αποτελούμενη από δύο καθηγητές, την Λητώ Ροδά και τον Βασίλειο Βασιλείου, καθώς και τέσσερις μαθητές της Γ΄ Γυμνασίου, τους Βρυώνη Δημήτρη, Μιχαήλ Αργυρούλλα, Στυλιανού Αντρέα, και Χαραλάμπους Γρηγόρη, επισκέφθηκε την πόλη Torrejόn de Ardoz στην Ισπανία κατά την περίοδο. Το Torrejόn de Ardoz βρίσκεται σε μικρή απόσταση από την πρωτεύουσα της Ισπανίας, Μαδρίτη. Το σχολείο της περιοχής που συμμετείχε στο πρόγραμμα και είχε την ευθύνη για τη διοργάνωση φέρει την ονομασία “La Gaviota” («Ο γλάρος»)."/>
  </head>
  <body>
    <article>
      <h1>Σε ευρωπαϊκό πρόγραμμα κατά του εκφοβισμού μαθητές της Γεροσκήπου</h1>
      <address><time datetime="2019-12-09T16:21:00+00:00">09 Dec 2019, 16:21</time> by <a rel="author">Ντόρα Χριστοδούλου   </a></address>
      <p>
        <b>Στο πλαίσιο του διετούς προγράμματος Erasmus+ με θέμα «I am not a target», αντιπροσωπεία του Γυμνασίου Αγίας Παρασκευής Γεροσκήπου, αποτελούμενη από δύο καθηγητές, την Λητώ Ροδά και τον Βασίλειο Βασιλείου, καθώς και τέσσερις μαθητές της Γ΄ Γυμνασίου, τους Βρυώνη Δημήτρη, Μιχαήλ Αργυρούλλα, Στυλιανού Αντρέα, και Χαραλάμπους Γρηγόρη, επισκέφθηκε την πόλη Torrejόn de Ardoz στην Ισπανία κατά την περίοδο. Το Torrejόn de Ardoz βρίσκεται σε μικρή απόσταση από την πρωτεύουσα της Ισπανίας, Μαδρίτη. Το σχολείο της περιοχής που συμμετείχε στο πρόγραμμα και είχε την ευθύνη για τη διοργάνωση φέρει την ονομασία “La Gaviota” («Ο γλάρος»).</b>
      </p>
      <p>Πέραν των αποστολών της Κύπρου και της Ισπανίας, στο πρόγραμμα συμμετείχαν αντιπροσωπείες της Ελλάδας, της Πορτογαλίας, της Ιταλίας και της Ρουμανίας. Κατά την παραμονή τους στην Ισπανία, οι μαθητές φιλοξενήθηκαν από οικογένειες Ισπανών, γεγονός που συνέβαλε στην καλλιέργεια δεσμών μεταξύ των μαθητών και των οικογενειών, παρά τις διαφορές ως προς τη γλώσσα και την κουλτούρα.</p>
      <p>Το πρόγραμμα περιελάμβανε πληθώρα δραστηριοτήτων γύρω από τον θεματικό άξονα του σχολικού εκφοβισμού (bullying) και πιο συγκεκριμένα του διαδικτυακού σχολικού εκφοβισμού (cyber - bullying). Οι εν λόγω δραστηριότητες, είτε ενδοσχολικές είτε εξωσχολικές, αποσκοπούσαν αφενός μεν στην πρόληψη και αντιμετώπιση του σχολικού εκφοβισμού, αφετέρου δε στην ανάπτυξη της συνεργασίας, της ομαδικότητας και της αλληλογνωριμίας των μαθητών, δεξιότητες που συνιστούν στοιχεία εκ των ων ουκ άνευ για την καταπολέμηση του σοβαρότατου αυτού κοινωνικού φαινομένου.</p>
      <p>Η παρουσία του σχολείου της Κύπρου στο ευρωπαϊκό αυτό πρόγραμμα έδωσε την ευκαιρία στους εκπαιδευτικούς που συμμετείχαν σε αυτό να εμπλουτίσουν τις γνώσεις και τα εφόδιά τους σε σχέση με τον σχολικό εκφοβισμό και κατ’ επέκταση να συμβάλουν στην αντιμετώπισή του στο πλαίσιο της δικής τους σχολικής μονάδας, μεταδίδοντας την τεχνογνωσία που απέκτησαν στο υπόλοιπο διδακτικό προσωπικό.   </p>
      <p>Εκπαιδευτικοί και μαθητές, όπως τόνισαν με την επιστροφή τους, έτυχαν εξαιρετικής φιλοξενίας στην Ισπανία, βιώνοντας μία απίστευτη εμπειρία ζωής.</p>
    </article>
  </body>
</html>