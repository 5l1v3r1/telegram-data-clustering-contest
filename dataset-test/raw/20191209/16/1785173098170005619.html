<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/cfr-sa-a-semnat-contractul-pentru-studiul-de-fezabilitate-privind-modernizarea-garii-de-nord-de-11-3-milioane-lei-fara-tva-1922400209312019121619193867"/>
    <meta property="og:site_name" content="News.ro"/>
    <meta property="article:published_time" content="2019-12-09T16:02:31+00:00"/>
    <meta property="og:title" content="CFR SA a semnat contractul pentru studiul de fezabilitate privind modernizarea Gării de Nord, de 11,3 milioane lei, fără TVA"/>
    <meta property="og:description" content="Compania Naţională de Căi Ferate CFR şi Consis Proiect au semnat contractul pentru elaborarea studiului de fezabilitate, prima etapă a programului de modernizare a Gării de Nord Bucureşti, contractul fiind în valoare de 11,3 milioane lei, fără TVA."/>
  </head>
  <body>
    <article>
      <h1>CFR SA a semnat contractul pentru studiul de fezabilitate privind modernizarea Gării de Nord, de 11,3 milioane lei, fără TVA</h1>
      <address><time datetime="2019-12-09T16:02:31+00:00">09 Dec 2019, 16:02</time> by <a rel="author">Alina Oprea</a></address>
      <p>
        <b>Compania Naţională de Căi Ferate CFR şi Consis Proiect au semnat contractul pentru elaborarea studiului de fezabilitate, prima etapă a programului de modernizare a Gării de Nord Bucureşti, contractul fiind în valoare de 11,3 milioane lei, fără TVA.</b>
      </p>
      <p>Acesta are durata de implementare de 6,6 luni şi este finanţat din fonduri nerambursabile, în cadrul programului POIM 2014-2020.</p>
      <p>”Studiul de fezabilitate pentru obiectivul de investiţii Modernizarea/consolidarea/reabilitarea staţiei CF Gara de Nord Bucureşti are ca principal scop identificarea şi prezentarea unei soluţii optime de modernizare a staţiei, cu impact direct în creşterea calităţii serviciilor oferite călătorilor şi a siguranţei în exploatare. Din punct de vedere tehnico-economic, studiul de fezabilitate va analiza cu prioritate transformarea obiectivului într-un nod feroviar european şi centru multimodal public, prin modernizarea, consolidarea şi reabilitarea actualei staţii de cale ferată”, arată CFR într-un comunicat.</p>
      <p>Gara de Nord Bucureşti are o suprafaţă de 100.000 mp, fiind amplasată pe un ansamblu de 14 linii de cale ferată, instalaţii specifice, peroane şi clădiri funcţionale, care necesită lucrări de reînnoire şi de modernizare pentru a respecta normele UIC, privind statutul de Eurogară.</p>
      <p>”Principalele obiective ale proiectului sunt: regenerarea urbană a zonei, pe principiile de smart city/creative city/green city; modernizarea/consolidarea/repararea clădirilor din staţia de călători Bucureşti Nord, a spaţiilor destinate serviciilor pentru călători şi a zonei comerciale; înlocuirea instalaţiilor electrice, sanitare, termice etc; ridicarea nivelului peroanelor în conformitate cu standardele europene în vigoare, reabilitarea copertinelor şi a liniilor din staţie; montarea de panouri fonoabsorbante şi/sau soluţii alternative de reducere a nivelului de zgomot; modernizarea echipamentului de telecomunicaţii; facilităţi pentru persoane cu dizabilităţi”, informează CFR.</p>
      <p>Reprezentanţii companiei spun că, după finalizarea, predarea şi aprobarea studiului de fezabilitate, compania va lansa procedura de licitaţie pentru elaborarea proiectului tehnic şi execuţia lucrărilor de modernizare a Gării de Nord Bucureşti.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>