<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sveikata/sveikata/sergamumas-gripu-i-ligonines-paguldyta-daugiau-vaiku-943318"/>
    <meta property="og:site_name" content="Kauno diena"/>
    <meta property="article:published_time" content="2019-12-09T16:33:00+00:00"/>
    <meta property="og:title" content="Sergamumas gripu: į ligonines paguldyta daugiau vaikų"/>
    <meta property="og:description" content="Nacionalinio visuomenės sveikatos centro prie Sveikatos apsaugos ministerijos (NVSC) specialistai praneša, kad Lietuvoje per savaitę susirgimų gripu padaugėjo nuo 64 iki 81 atvejo."/>
  </head>
  <body>
    <article>
      <h1>Sergamumas gripu: į ligonines paguldyta daugiau vaikų</h1>
      <address><time datetime="2019-12-09T16:33:00+00:00">09 Dec 2019, 16:33</time> by <a rel="author">ELTOS inf.</a></address>
      <p>
        <b>Nacionalinio visuomenės sveikatos centro prie Sveikatos apsaugos ministerijos (NVSC) specialistai praneša, kad Lietuvoje per savaitę susirgimų gripu padaugėjo nuo 64 iki 81 atvejo.</b>
      </p>
      <p>Bendras Lietuvos sergamumo gripu ir ūminėmis viršutinių kvėpavimo takų infekcijomis (ŪVKTI) rodiklis beveik nepakito, tačiau Marijampolės, Šiaulių, Tauragės, Utenos ir Vilniaus apskrityse – padidėjo.</p>
      <p>Praėjusią savaitę mažiausias – 44,8 atvejo 10 tūkst. gyventojų – sergamumo gripu ir ŪVKTI rodiklis buvo užregistruotas Telšių apskrityje, didžiausias – Vilniaus apskrityje, 69,7 atvejo 10 tūkst. gyventojų.</p>
      <p>Pasak NVSC, Lietuvoje pirmąją gruodžio savaitę (gruodžio 2–8 d.) 9 žmonės dėl gripo buvo paguldyti į ligoninę, iš jų – 8 vaikai, vienas asmuo buvo gydomas intensyvios terapijos skyriuje.</p>
      <p>Prieš savaitę dėl gripo į ligonines paguldyta 10 asmenų, iš jų 6 vaikai, vienas asmuo buvo gydomas intensyvios terapijos skyriuje.</p>
      <p>NVSC duomenimis, praėjusio gripo sezono (2018–2019 m.) 49-ąją savaitę bendras sergamumo gripu ir ŪVKTI rodiklis buvo didesnis nei šio gripo sezono tą pačią savaitę ir siekė 81,8 atvejo 10 tūkst. gyventojų.</p>
    </article>
  </body>
</html>