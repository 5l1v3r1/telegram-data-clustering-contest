<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813724/%D9%85%D9%87%D8%A7%D8%AC%D8%B1%DB%8C-%D8%AD%D9%82%DB%8C%D9%82%DB%8C-%D8%A8%D8%A7-%D8%A2%D9%86-%D9%87%D9%85%D9%87-%D8%AA%D8%AC%D8%B1%D8%A8%D9%87-%D9%86%D8%A8%D8%A7%DB%8C%D8%AF-%D8%A7%D8%B4%D8%AA%D8%A8%D8%A7%D9%87-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:48:48+00:00"/>
    <meta property="og:title" content="مهاجری: حقیقی با آن همه تجربه نباید اشتباه کند"/>
    <meta property="og:description" content="سرمربی تیم فوتبال نساجی مازندران می‌گوید دروازه‌بان تیمش با تجربه بالایی که دارد نباید دچار اشتباه شود."/>
  </head>
  <body>
    <article>
      <h1>مهاجری: حقیقی با آن همه تجربه نباید اشتباه کند</h1>
      <address><time datetime="2019-12-09T16:48:48+00:00">09 Dec 2019, 16:48</time> by <a rel="author">مهدی روزخوش</a></address>
      <p>سرمربی تیم فوتبال نساجی مازندران می‌گوید دروازه‌بان تیمش با تجربه بالایی که دارد نباید دچار اشتباه شود.</p>
      <p>به گزارش ایسنا، رضا مهاجری پس از شکست تیمش برابر ذوب‌آهن اظهار کرد: در ۱۵ دقیقه ابتدایی بازی تمرکز لازم را نداشتیم و این موضوع جای تعجب داشت اما کم کم توانستیم به بازی برگردیم. اگر پنالتی ما هم گل می‌شد قطعا شرایط بازی فرق می‌کرد. متاسفانه روی یک اشتباه فردی که نباید رخ می‌داد دروازه ما باز شد. ما نباید با احساسات هوادارانمان بازی کنیم. علیرضا حقیقی با آن همه تجربه نباید چنین اشتباهی را مرتکب می‌شد. وقتی جلوی محمدرضا خلعتبری اشتباه می‌کنید، توپ به راحتی به گل تبدیل می‌شود. ما روی یک اشتباه گل خوردیم و می‌توانستیم به شرایط بازی برگردیم اما این اتفاق رخ نداد.</p>
      <p>وی افزود: تفاوت بازی امروز در تعویض‌ها بود. ما رضا علیاری و علی شجاعی را به دلیل مصدومیت در اختیار نداشتیم. این موضوع هم کار ما را سخت کرده بود. در تعویض‌ها هم ذوب‌آهن عملکرد بهتری داشت چون تیمی است که خوب بسته شده و نیمکت قدرتمندی دارد و ما هم نتوانستیم با تعویض‌ها بازی را برگردانیم. از تماشاگران واقعا عذرخواهی می‌کنم و مسئولیت شکست را می‌پذیرم. ما حق نداریم کاری کنیم که هواداران ناراحت شوند. اینکه به این صورت در بازی شکست بخوریم برای تماشاگر هم سخت است. باید سعی کنیم محکم‌تر پیش برویم تا به جایگاه واقعی خودمان برسیم.</p>
      <p>او در ادامه در پاسخ به این سوال که آیا فکر نمی‌کند تیمش به روانشناس نیاز دارد، گفت: بله تیم ما تحت فشار است. وقتی در شرایط سخت به گل می‌رسیم اما گاهی در بازی‌ها نمی‌توان گلزنی کنیم نشان می‌دهد که بازیکنان ما تحت فشار هستند. ما در روند گلزنی شرایط خوبمان را پیدا کردیم اما امروز دوباره نتوانستیم گل بزنیم و اسیر اتفاقات شدیم. امیدوارم قدر تماشاگران و حمایت آنها را بدانیم. ما حق اشتباهات فردی نداریم. باید اشتباهات به حداقل برسد.</p>
      <p>رضا مهاجری در ادامه اضافه کرد: شما ببینید تیم‌های دیگر در بازی‌های مختلف چقدر تغییر ایجاد می‌کنند اما دست تیم ما برای ایجاد تغییرات بسته است. بازی کردن روی چمن مصنوعی هم فشار زیادی به تیم وارد می‌کند. ما مجبوریم چند بازی دیگر را هم پشت‌سر بگذاریم تا به نیم فصل برسیم تا تیم را تقویت کنیم. ما در باد هیچ موفقیتی نخوابیده‌ایم. ما امروز از موقعیت‌هایمان استفاده نکردیم و این تفاوت ما با ذوب‌آهن بود. وقتی تماشاگران ما در سرما و گرما از ما حمایت می‌کنند ما هم وظیفه داریم بهترین عملکردمان را داشته باشیم. بازیکن وقتی قبول می‌کند در تیمی بازی کند که تماشاگر دارد باید همه چیز آن تیم را قبول کند و این فشارها را هم بپذیرد. کسی که نتواند فشار را تحمل کند نباید فوتبال بازی کند. بازیکنان باید فشار را تحمل کنند. ما باید تلاش کنیم در بازی بعدی برابر شهر خودرو بهترین عملکردمان را داشته باشیم. امروز شرمنده هواداران و مردم خوب مازندران شدیم.</p>
      <p>مهاجری در پایان درباره اشتباهات داوری هم گفت: داوران تا به حال خوب کار کرده‌اند اما گاهی اشتباه می‌کنند و ما هم اشتباه می‌کنیم. مهاجم و مدافع هم دچار اشتباه می‌شود. داور هم عضو خانواده فوتبال است. الان می‌بینیم در سطح بین‌المللی سیستم VAR به داوران کمک می‌کند. اگر اعتقاد داریم داورانمان سالم هستند نباید آنها را تحت فشار قرار دهیم.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813701/%D8%AE%D9%84%D8%B9%D8%AA-%DB%B3-%D8%A7%D9%85%D8%AA%DB%8C%D8%A7%D8%B2%DB%8C-%D8%AE%D9%84%D8%B9%D8%AA%D8%A8%D8%B1%DB%8C-%D8%A8%D9%87-%D9%85%D9%86%D8%B5%D9%88%D8%B1%DB%8C%D8%A7%D9%86"/>
        <a href="https://www.isna.ir/news/98091813739/%D9%85%D9%86%D8%B5%D9%88%D8%B1%DB%8C%D8%A7%D9%86-%D9%86%D8%B2%D8%AF%DB%8C%DA%A9-%D8%A8%D9%88%D8%AF-%D8%A8%DB%8C-%D8%AF%D9%82%D8%AA%DB%8C-%DA%A9%D8%A7%D8%B1-%D8%AF%D8%B3%D8%AA%D9%85%D8%A7%D9%86-%D8%A8%D8%AF%D9%87%D8%AF-%D8%B4%D8%A7%DB%8C%D8%AF-%D8%A8%D8%A7-%D8%B5%D8%AD%D8%A8%D8%AA-%D8%AF%D8%B1%D8%A8%D8%A7%D8%B1%D9%87"/>
        <a href="https://www.isna.ir/news/98091813750/%D8%AD%D9%82%DB%8C%D9%82%DB%8C-%D8%A8%D8%B1%D8%AE%DB%8C-%D8%A8%D9%87-%D9%88%D8%B1%D8%B2%D8%B4%DA%AF%D8%A7%D9%87-%D9%85%DB%8C-%D8%A2%DB%8C%D9%86%D8%AF-%D8%AA%D8%A7-%D8%B9%D9%82%D8%AF%D9%87-%DA%AF%D8%B4%D8%A7%DB%8C%DB%8C-%DA%A9%D9%86%D9%86%D8%AF"/>
        <a href="https://www.isna.ir/news/98091813746/%D8%AD%D8%AF%D8%A7%D8%AF%DB%8C-%D9%81%D8%B1-%D8%A8%D8%A7%DB%8C%D8%AF-%D9%85%D9%82%D8%A7%D8%A8%D9%84-%DA%AF%D9%84-%DA%AF%D9%87%D8%B1-%D9%87%D9%85-%D9%BE%DB%8C%D8%B1%D9%88%D8%B2-%D8%B4%D9%88%DB%8C%D9%85"/>
        <a href="https://www.isna.ir/news/98091813747/%D8%AF%D9%87%D9%82%D8%A7%D9%86%DB%8C-%D8%A7%D8%B2-%D9%87%D9%88%D8%A7%D8%AF%D8%A7%D8%B1%D8%A7%D9%86-%D9%86%D8%B3%D8%A7%D8%AC%DB%8C-%D8%B9%D8%B0%D8%B1%D8%AE%D9%88%D8%A7%D9%87%DB%8C-%D9%85%DB%8C-%DA%A9%D9%86%DB%8C%D9%85"/>
      </related>
    </article>
  </body>
</html>