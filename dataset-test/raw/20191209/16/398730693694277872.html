<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/frida-karlsson-stoppas-fran-tavlande-efter-halsokontroll/"/>
    <meta property="og:site_name" content="DN.SE"/>
    <meta property="article:published_time" content="2019-12-09T16:29:34+00:00"/>
    <meta property="og:title" content="Frida Karlsson stoppas från tävlande: Måste ta ett steg tillbaka"/>
    <meta property="og:description" content="VM-succén Frida Karlsson tvingas dra ner på träning och tävlande efter en hälsokontroll. Det meddelar Svenska skidförbundet i ett pressmeddelande."/>
  </head>
  <body>
    <article>
      <h1>Frida Karlsson stoppas från tävlande: Måste ta ett steg tillbaka</h1>
      <address><time datetime="2019-12-09T16:29:34+00:00">09 Dec 2019, 16:29</time> by <a rel="author" href="https://www.dn.se/av/lisa-edwinsson/" target="_blank">Lisa Edwinsson</a></address>
      <p>
        <b>VM-succén Frida Karlsson tvingas dra ner på träning och tävlande efter en hälsokontroll.<br/>Det meddelar Svenska skidförbundet i ett pressmeddelande.<br/>– Just nu är jag väldigt ledsen och besviken, säger 20-åringen.</b>
      </p>
      <p>Nya skidstjärnan Frida Karlsson skrällde med tre VM-medaljer i Seefeld i vintras.</p>
      <p>Nu trappar hon ner på träning och tävling, skriver Svenska skidförbundet i ett pressmeddelande – utan att gå in på exakt orsak. </p>
      <p><b>En planerad</b> hälsokontroll, som genomfördes förra veckan, visar att 20-åringen måste dra ner på sin totala belastning. </p>
      <p>– För en elitskidåkare måste helheten gå ihop. Det handlar om bland annat träning, vila och näringsintag, säger landslagsläkaren Magnus Oscarsson i pressmeddelandet.</p>
      <p>– Frida är mycket målmedveten och ambitiös och vill väldigt mycket med sitt idrottande. Det har helt enkelt blivit lite för intensivt och för mycket. Hon måste nu ta ett steg tillbaka för att återfå balans. Hälsan är alltid viktigare än idrottslig prestation.</p>
      <p><b>Vilka krav</b> som Karlsson för närvarande inte uppfyller vill läkaren inte gå in på.</p>
      <p>– Vi gör medicinska bedömningar som handlar om en helhet, säger Oscarsson till DN men klargör att det handlar om fysiska parametrar. </p>
      <p>Frida Karlsson själv är inte tillänglig för intervjuer, skriver Svenska skidförbundet. </p>
      <p>– Hon vill inte uttala sig i det här läget, säger Oscarsson. </p>
      <p><b>I förbundets </b>pressmeddelande kommenterar dock Karlsson, som missade helgens världscuptävlingar i Lillehammer, beskedet:</p>
      <p>– Just nu är jag väldigt ledsen och besviken. Det är lätt att stressa upp sig men man måste se det långsiktigt. Jag ska göra allt jag kan för att snart vara tillbaka i tävlingsspåret samtidigt som jag vill hålla många år framöver.</p>
      <p><b>När hon är </b>tillbaka i tävling kan landslagsläkare Oscarsson inte svara på. Nu väntar neddragen träningsmängd och tävlingsvila ihop med uppföljande kontroller.</p>
      <p>– När under den här säsongen som hon är tillbaka väljer vi att inte spekulera i. Då slipper hon känna någon press att vara tillbaka till någon specifik tävling.</p>
      <p>
        <b>Men ni räknar inte bort resten av säsongen?</b>
      </p>
      <p>– Nej, det gör vi inte, säger Magnus Oscarsson.</p>
      <p>
        <b>Hur ovanligt är det att man stoppar någon efter hälsokontroller?</b>
      </p>
      <p>– Jag vet inte hur ovanligt det är i elitidrott i stort i Sverige eller i världen, men det var väl ett tag sedan vi hade en liknande situation i längdåkningen.</p>
      <p><b>Tidigare i vinter</b><a href="https://www.dn.se/sport/norska-skidstjarnan-missar-premiarhelgerna/"><b> </b>stoppades även norska stjärnan Ingvild Flugstad Østberg</a><a href="https://www.dn.se/sport/norska-skidstjarnan-missar-premiarhelgerna/"> </a>från tävlande av hälsoskäl. </p>
      <p>– Jag tror alla ligger på gränsen, sade Frida Karlsson då till <a href="https://www.aftonbladet.se/sportbladet/a/kJPRG9/frida-karlsson-om-norska-bakslaget-alla-ligger-pa-gransen">Aftonbladet</a>.</p>
      <p>– Det krävs hård träning för att utvecklas och man får töja lite på den gränsen för att se vad man klarar.</p>
      <p><b>DN har </b>efter måndagens besked varit i kontakt med Frida Karlssons mamma och manager Mia Karlsson.</p>
      <p>”Som mamma och pappa stöttar vi Frida till 110 procent, som vi alltid har gjort och alltid kommer att göra”, skriver hon i ett sms. </p>
      <p>
        <a href="https://www.dn.se/sport/frida-karlssons-tvivel-efter-succearet-ar-det-har-verkligen-jag/">
          <b>Läs mer:</b>
        </a>
        <b> </b>
      </p>
      <p><a href="https://www.dn.se/sport/johan-esk-bromssystemet-runt-frida-karlsson-maste-fungera/">Johan Esk: Bromssystemet runt Frida Karlsson måste fungera</a> </p>
      <p>
        <a href="https://www.dn.se/sport/frida-karlssons-tvivel-efter-succearet-ar-det-har-verkligen-jag/">Frida Karlssons tvivel efter succéåret: Är det här verkligen jag?</a>
      </p>
      <details>
        <summary>Fakta. Skidlandslagets hälsorutiner</summary>
        <p>• Regelbundna hälsosamtal mellan aktiva och läkare.</p>
        <p>• Årligen återkommande utbildningsmoment avseende nutrition med spetskompetent näringsfysiolog.</p>
        <p>• Kost- och aktivitetsregistreringar.</p>
        <p>• Individuell uppföljning och utbildning.</p>
        <p>• Årliga provtagningar, kroppssammansättningsmätningar.</p>
        <p>• Utvärderingsanalyser efter träningsläger med kartläggning och ställningstagande till åtgärder.</p>
        <p>• I vardagen ett arbetssätt i organisationen där all personal jobbar väldigt nära de aktiva med daglig kontakt framför allt mellan tränare och aktiv.</p>
        <p>• Vid behov tillgång till bedömning av beteendevetare.</p>
        <p> </p>
        <p>Kontrollsystemet kompletteras med SOK:s (Sveriges olympiska kommittés) liknande kontroller samt SOK:s läkarkontakter med hälsosamtal.</p>
        <p> </p>
        <p>
          <i>Källa: Svenska skidförbundet</i>
        </p>
      </details>
    </article>
  </body>
</html>