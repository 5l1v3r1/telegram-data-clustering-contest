<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/12/09/primo-weekend-natalizio-camerino-fa-il-pieno/1335775/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-12-09T16:32:58+00:00"/>
    <meta property="og:title" content="Primo weekend natalizio, Camerino fa il pieno"/>
    <meta property="og:description" content="AL SOTTOCORTE Village mercatini, spettacoli, l'immancabile casa di Babbo Natale e la novità di quest'anno: la pista di pattinaggio. «Una delle più grandi delle Marche», spiega l'amministrazione"/>
  </head>
  <body>
    <article>
      <h1>Primo weekend natalizio, Camerino fa il pieno</h1>
      <h2>AL SOTTOCORTE Village mercatini, spettacoli, l'immancabile casa di Babbo Natale e la novità di quest'anno: la pista di pattinaggio. «Una delle più grandi delle Marche», spiega l'amministrazione</h2>
      <address><time datetime="2019-12-09T16:32:58+00:00">09 Dec 2019, 16:32</time> by <a rel="author">Federica Nardi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F12%2F09%2Fprimo-weekend-natalizio-camerino-fa-il-pieno%2F1335775%2F">Condividi97</a><a href="https://twitter.com/intent/tweet?text=Primo+weekend+natalizio%2C++Camerino+fa+il+pieno&amp;url=https%3A%2F%2Fwww.cronachemaceratesi.it%2F2019%2F12%2F09%2Fprimo-weekend-natalizio-camerino-fa-il-pieno%2F1335775%2F">Tweet</a>Email97 Condivisioni</p>
      <p> </p>
      <p><b>Camerino ha abbracciato il primo fine settimana del cartellone natalizio, riunendo l’intera comunità.</b> <b>Il via ai festeggiamenti venerdì scorso, quando è stata inaugurata la grande pista di pattinaggio al Sottocorte Village, novità assoluta di quest’anno, insieme alle pattinatrici di Ussita, che sulle note della favola “Frozen” sono state capaci di emozionare e coinvolgere i tantissimi presenti. Si tratta, spiega il Comune, di una delle piste più grandi delle Marche.</b></p>
      <figure>
        <img src="https://cdn.cronachemaceratesi.it/wp-content/uploads/2019/12/Inaugurati-gli-eventi-di-Natale-a-Camerino-4-325x244.jpg"/>
        <figcaption>Lo spettacolo delle pattrinatrici di Ussita sulla pista di ghiaccio</figcaption>
      </figure>
      <p>Non poteva mancare l’accensione del grande albero, quest’anno ancora più speciale: gli addobbi, infatti, sono stati regalati dalla polizia locale, che ha offerto il proprio contributo: «Un personale ringraziamento proprio al corpo della municipale – commenta  il sindaco Sandro Sborgia – Una bella emozione per tutta l’amministrazione, in occasione del nostro “primo” Natale. Abbiamo stilato un cartellone che potesse coinvolgere tutti, per far sì che la comunità si ritrovi e festeggi insieme». <b>Oltre 200 le persone che hanno usufruito del bus messo a disposizione per l’occasione dalla Contram. Babbi Natale, castagne e vin brulè hanno acceso il Natale anche al Vallicenter</b>: «Dopo l’inaugurazione della pista di ghiaccio – spiega l’assessore Giovanna Sartorti – sabato abbiamo inaugurato gli eventi nel quartiere di Vallicelle e nei prossimi giorni saranno coinvolti anche il quartiere di Montagnano e le scuole. Immancabile, poi, la collaborazione con Unicam. E’ stata una vera gioia vedere la città in un clima di festa e serenità».</p>
      <figure>
        <img src="https://cdn.cronachemaceratesi.it/wp-content/uploads/2019/12/Inaugurati-gli-eventi-di-Natale-a-Camerino-2-325x244.jpg"/>
        <figcaption>La casa di Babbo Natale al centro commerciale di Camerino</figcaption>
      </figure>
      <p><b>Domenica, tutti in fila per parlare con Babbo Natale in occasione del primo compleanno del nuovo centro commerciale della città ducale.</b> L’apertura della casa di Babbo Natale ha visto bimbi e famiglie protagoniste e pronte ad assaggiare una grande torta, offerta dai negozianti, per spegnere la prima candelina. Nel pomeriggio, presa d’assalto la pista di ghiaccio, così come i mercatini per le vie illuminate del Sottocorte, questa settimana allestiti da Coldiretti e SlowFood, con tante prelibatezze del posto e prodotti della terra.<b> A concludere il lungo fine settimana lo spettacolo Fisarmon’Incanto al Benedetto XIII, che ha fatto registrare il tutto esaurito. </b></p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/12/Inaugurati-gli-eventi-di-Natale-a-Camerino-5-650x488.jpg"/>
        <figcaption>Lo spettacolo Fisarmon’Incanto al Benedetto XIII</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/12/Inaugurati-gli-eventi-di-Natale-a-Camerino-3-650x488.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/12/Inaugurati-gli-eventi-di-Natale-a-Camerino-1-650x488.jpg"/>
      </figure>
    </article>
  </body>
</html>