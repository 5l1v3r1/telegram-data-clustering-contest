<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813702/%DA%AF%D8%A7%D8%B2%DA%AF%D8%B1%D9%81%D8%AA%DA%AF%DB%8C-%DB%B1%DB%B5-%D9%86%D9%81%D8%B1-%D8%A7%D8%B2-%DA%A9%D8%A7%D8%B1%D8%B4%D9%86%D8%A7%D8%B3%D8%A7%D9%86-%D8%A8%D9%86%DB%8C%D8%A7%D8%AF-%D9%85%D8%B3%DA%A9%D9%86-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:02:57+00:00"/>
    <meta property="og:title" content="گازگرفتگی ۱۵ نفر از کارشناسان بنیاد مسکن در مناطق زلزله زده"/>
    <meta property="og:description" content="ایسنا/آذربایجان شرقی مدیرکل بنیاد مسکن آذربایجان شرقی از مسمومیت ۱۵ نفر از کارشناسان بنیاد مسکن مناطق زلزله زده شهرستان میانه خبر داد."/>
  </head>
  <body>
    <article>
      <h6 class="kicker">مدیرکل بنیاد مسکن آذربایجان شرقی خبر داد</h6>
      <h1>گازگرفتگی ۱۵ نفر از کارشناسان بنیاد مسکن در مناطق زلزله زده</h1>
      <address><time datetime="2019-12-09T16:02:57+00:00">09 Dec 2019, 16:02</time> by <a rel="author">نسرین سوار</a></address>
      <p>ایسنا/آذربایجان شرقی مدیرکل بنیاد مسکن آذربایجان شرقی از مسمومیت ۱۵ نفر از کارشناسان بنیاد مسکن مناطق زلزله زده شهرستان میانه خبر داد.</p>
      <p>حافظ باباپور در گفت‌وگو با ایسنا در تشریح این خبر اظهار کرد: تعدادی از مهندسان و کارشناسان تلاشگر بنیاد مسکن، شب گذشته در خانه‌ای که برای امدادرسانی بهتر، اجاره کرده بودند به دلیل متصاعد شدن گاز مونوکسید کربن از آبگرمکن و بخاری دچار مسمومیت شدند.</p>
      <figure>
        <img src="https://cdn.isna.ir/d/off/tabriz/2019/12/09/3/61507217.jpg"/>
      </figure>
      <p>وی اضافه کرد: خوشبختانه این ۱۵ نفر با هوشیاری چند تن از کارشناسان، توسط اورژانس ترکمنچای به بیمارستان میانه منتقل شدند.</p>
      <p>وی خاطرنشان کرد: این تعداد الان از بیمارستان هم ترخیص و حال همه‌گی مساعد گزارش شده است.  </p>
      <p>مدیرکل بنیاد مسکن آذربایجان شرقی گفت: تمامی در و پنجره‌های این منزل به دلیل سردی و برودت هوا با نایلون پوشانده شده بود و راهی برای خروج گاز مونوکسید کربن وجود نداشت.</p>
      <p>وی در خاتمه متذکر شد: محل اسکان کارشناسان و مهندسان بنیاد مسکن پس از این اتفاق به جای دیگری منتقل شد.</p>
      <figure>
        <img src="https://cdn.isna.ir/d/off/tabriz/2019/12/09/3/61507218.jpg"/>
      </figure>
      <p>یکی از شاهدان عینی ماجرا نیز در این خصوص به ایسنا گفت: حوالی ساعت ۱:۳۰ بامداد که بی‌خوابی به سرم زده بود، شاهد بی‌حالی یکی از همکاران شدم که بدحال شده و بر روی هم کار دیگرمان افتاده و بیهوش شد.</p>
      <p>وی اضافه کرد: اما همکارمان بر اثر ضربه ناشی از سقوط وی بیدار نشد و من متوجه شدم که دچار گازگرفتگی شده‌ایم در و پنجره‌ها را باز کرده و با اورژانس تماس گرفتم.</p>
      <p>انتهای پیام</p>
    </article>
  </body>
</html>