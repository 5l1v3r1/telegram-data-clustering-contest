<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/oikonomia/politiki/126813/mitsotakis-mia-nea-epohi-oikonomikon-eykairion-anatellei-stin-ellada"/>
    <meta property="og:site_name" content="Insider"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="Μητσοτάκης προς επενδυτές: Τώρα είναι η κατάλληλη στιγμή για επενδύσεις στην Ελλάδα"/>
    <meta property="og:description" content="Ο Έλληνας πρωθυπουργός κάλεσε τους Αμερικανούς επενδυτές να βάλουν στην «ατζέντα» τους την ελληνική οικονομία."/>
  </head>
  <body>
    <article>
      <h1>Μητσοτάκης προς επενδυτές: Τώρα είναι η κατάλληλη στιγμή για επενδύσεις στην Ελλάδα</h1>
      <h2>Ο Έλληνας πρωθυπουργός κάλεσε τους Αμερικανούς επενδυτές να βάλουν στην «ατζέντα» τους την ελληνική οικονομία.</h2>
      <address>
        <time datetime="2019-12-09T16:00:00+00:00">09 Dec 2019, 16:00</time>
      </address>
      <p>Ανοιχτή πρόσκληση απηύθυνε στους Αμερικανούς επενδυτές ο <b>Κυριάκος Μητσοτάκης, </b>κατά τη διάρκεια βιντεοσκοπημένου μηνύματος που προβλήθηκε στο<a href="https://www.insider.gr/eidiseis/oikonomia/126784/hristos-staikoyras-synantiseis-me-ependytes-sti-nea-yorki"> 21o «Annual Capital Link Invest in Greece Forum» στη Νέα Υόρκη.</a></p>
      <p>Ο Έλληνας πρωθυπουργός κάλεσε τους Αμερικανούς επενδυτές να βάλουν στην «ατζέντα» τους την ελληνική οικονομία, εξετάζοντας «τις ευκαιρίες που εμφανίζονται υπό το πρίσμα της πληθώρας των μεταρρυθμίσεων που λαμβάνουν χώρα».</p>
      <p>Κατά τη διάρκεια του<b> ετήσιου Επενδυτικού Συνεδρίου της</b> <b>Capital Link</b> στη Νέα Υόρκη, ο Έλληνας πρωθυπουργός αναφέρθηκε στη ταχεία υλοποίηση ενός προγράμματος διαρθρωτικών αλλαγών που αποσκοπεί στη βελτίωση της ευκολίας του επιχειρείν στη χώρα. Παράλληλα, στάθηκε στο γεγονός ότι υπάρχει η απαραίτητη κοινωνική συναίνεση για αυτό το πρόγραμμα, καθώς για πρώτη φορά παρατηρείται μία μεταστροφή της ελληνικής κοινής γνώμης απέναντι στις επενδύσεις και τις μεταρρυθμίσεις γενικότερα.</p>
      <p>«Κατά τα χρόνια της οικονομικής κρίσης, οι Έλληνες πολίτες συνειδητοποίησαν ότι οι πολιτικές που εμποδίζουν τις επενδύσεις και υπονομεύουν τις προοπτικές της ανάπτυξης οδηγούν τελικά σε αδιέξοδο. Το σημερινό επιχειρηματικό κλίμα στην Ελλάδα χαρακτηρίζεται από μία συντριπτική υποστήριξη για τις ξένες επενδύσεις. Η εξέλιξη αυτή αντικατοπτρίζεται σε πολυάριθμες έρευνες, που εντοπίζουν υψηλά ποσοστά έγκρισης για τις πρωτοβουλίες της κυβέρνησης που συνδέονται με τη δημιουργία ενός φιλικότερου επιχειρηματικού περιβάλλοντος. Αυτό δεν πρέπει να αποτελεί έκπληξη», σημείωσε ο κ. Μητσοτάκης.</p>
      <h3>Η Ελλάδα έχει μία σταθερή κυβέρνηση με ορίζοντα τετραετίας</h3>
      <p>Για τη μεταρρυθμιστική εντολή που έχει λάβει, προσπάθησε να δείξει ότι οι αλλαγές, οι οποίες επιχειρούνται, διαθέτουν την απαραίτητη δημοκρατική νομιμοποίηση. Όπως, μάλιστα, παρατήρησε, η κυβέρνηση φέρει την ιδιοκτησία αυτών των μεταρρυθμίσεων, καθώς αποτελούσαν τη βάση του εκλογικού προγράμματός της.</p>
      <p>«Σε αντίθεση με αυτό που ήταν ο γενικός κανόνας στην Ελλάδα, η σημερινή κυβέρνηση ήρθε στην εξουσία χωρίς να δώσει κενές υποσχέσεις για παροχές και άλλες χάρες στο εκλογικό Σώμα. Αντ' αυτού, επικεντρώθηκε στο να παρουσιάσει μία ατζέντα βαθιών διαρθρωτικών μεταρρυθμίσεων που θα μεταμόρφωναν την ελληνική οικονομία προς το καλύτερο. Και κάνοντας αυτό, κέρδισε σχεδόν το 40% της λαϊκής ψήφου και μία σαφή πλειοψηφία στο Κοινοβούλιο», επισήμανε ο Έλληνας πρωθυπουργός.</p>
      <p>Στη συνέχεια υπογράμμισε ότι η αισιοδοξία επιστρέφει στην ελληνική οικονομία παρά τις αναταράξεις που παρατηρούνται στη παγκόσμια οικονομία. Υπό αυτό το πρίσμα, μίλησε για το καταναλωτικό κλίμα αλλά και το κλίμα της αγοράς, τα οποία έχουν ανακάμψει σε προ κρίσης επίπεδα: «Το καταναλωτικό κλίμα στην Ελλάδα έφτασε πρόσφατα στο υψηλότερο επίπεδό από το 2000 και συνεχίζει να παραμένει πολύ υψηλό. Το κλίμα της αγοράς βρίσκεται κοντά στο υψηλότερο επίπεδο από το 2007».</p>
      <p>Τέλος, ο κ. Μητσοτάκης τόνισε τον ρόλο που διαδραματίζει το «Annual Capital Link Invest in Greece Forum» ως μία πηγή πληροφόρησης για την παγκόσμια επιχειρηματική κοινότητα. «Είμαι πεπεισμένος ότι το 21ο Φόρουμ θα συμβάλλει στη προσπάθειά μας να πείσουμε τις επιχειρήσεις ότι η κατάλληλη στιγμή για να επενδύσουν στην Ελλάδα είναι τώρα», σημείωσε.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/126793/mitsotakis-i-dimioyrgia-tis-ethnikis-arhis-diafaneias-synista-kainotomia"/>
        <a href="https://www.insider.gr/eidiseis/politiki/126786/protoboylies-kai-minymata-mitsotaki-gia-apomonosi-tis-toyrkias"/>
        <a href="https://www.insider.gr/eidiseis/politiki/126701/mitsotakis-o-dromos-me-tin-toyrkia-tha-einai-dyskolos"/>
      </related>
    </article>
  </body>
</html>