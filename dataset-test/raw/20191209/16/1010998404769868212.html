<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/ostaviha-v-aresta-petima-ot.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T16:29:00+00:00"/>
    <meta property="og:title" content="Оставиха под стража петима от „Ливанската пералня“ на пари от компютърни измами"/>
    <meta property="og:description" content="Финансови мулета били набирани у нас сред лица с нисък социален статус"/>
  </head>
  <body>
    <article>
      <h1>Оставиха под стража петима от „Ливанската пералня“ на пари от компютърни измами</h1>
      <h2>Финансови мулета били набирани у нас сред лица с нисък социален статус</h2>
      <address>
        <time datetime="2019-12-09T16:29:00+00:00">09 Dec 2019, 16:29</time>
      </address>
      <p>Специализираният наказателен съд задържа под стража петима обвинени за пране на пари, придобити от компютърни измами.</p>
      <p>Шестият обвинен за участие е с парична гаранция заради влошено здраве.</p>
      <p>Според съда има опасност обвинените да извършат ново престъпление или да се укрият. </p>
      <p>Участниците в групата, (известна като „Ливанската пералня“) сред които ливанец и иракчанин с българско гражданство, бяха задържани на 4 декември в София, Своге и село Новачене при съвместни действия на Специализираната прокуратура и ГДБОП. </p>
      <p>Иззети бяха компютърни конфигурации, таблети, документи, мобилни телефони, чужди лични документи и банкови карти. </p>
      <p>Българските участници в групата са осигурявали т.нар финансови мулета, които са получавали в „свои“ банкови сметки и превеждали чрез онлайн банкиране в Китай и Хонг Конг огромни суми, придобити чрез компютърни измами, ощетили компании в Европа и САЩ. </p>
      <p>В България финансови мулета били набирани сред лица с нисък социален статус, които се съгласявали срещу сума от 50 до 500 лева на тяхно име да бъде регистрирана фирма и банкова сметка с активирана услуга онлайн банкиране. А правата върху въпросната банкова сметка – да бъдат предоставени на членовете на групата. </p>
      <p>Извън страната хакери „влизали“ в кореспонденцията на търговски компании, съобщиха от Специализираната прокуратура.</p>
      <p>При сключване на сделка и изпращане на проформа фактура от страна на продавача, те „по спешност“ информирали от негово име за промяна банковата сметка за превеждане на парите. Така сумите били отклонявани по сметки на международната престъпната група. </p>
      <p>От 2016 г. до ноември 2019 г. в България са били регистрирани над 90 търговски дружества, чиито сметки са използвани или са подготвени за изпиране на пари от компютърни измами, извършени в чужбина. </p>
      <p>Общият размер на осъществените измами в САЩ и Европа възлиза на над 44 000 000 евро и 15 000 000 щатски долара.</p>
    </article>
  </body>
</html>