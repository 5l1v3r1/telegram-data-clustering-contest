<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000117771"/>
    <meta property="og:site_name" content="MGR Online"/>
    <meta property="article:published_time" content="2019-12-09T16:31:00+00:00"/>
    <meta property="og:title" content="ฮือฮา!!คนสวยวัย34ปีได้รับเลือกเป็นนายกฯฟินแลนด์ ครม.นำโดยผู้หญิงและเต็มไปด้วยหนุ่มสาว"/>
    <meta property="og:description" content="ซานนา มาริน กำลังกลายเป็นนายกรัฐมนตรีอายุน้อยที่สุดในโลก ด้วยวัยเพียง 34 ปี หลังรัฐมนตรีคมนาคมสาวสวยรายนี้ได้รับเลือกจากพรรคโซเชียลเดโมแครตของเธอ ให้ก้าวมาทำหน้าที่แทน อันต์ตี รินเน นายกรัฐมนตรีคนก่อนซึ่งลาออกเมื่อสัปดาห์ที่แล้ว แ"/>
  </head>
  <body>
    <article>
      <h1>ฮือฮา!!คนสวยวัย34ปีได้รับเลือกเป็นนายกฯฟินแลนด์ ครม.นำโดยผู้หญิงและเต็มไปด้วยหนุ่มสาว</h1>
      <address><time datetime="2019-12-09T16:31:00+00:00">09 Dec 2019, 16:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012177501.JPEG"/>
        <figcaption>ซานนา มาริน กำลังกลายเป็นนายกรัฐมนตรีอายุน้อยที่สุดในโลก ด้วยวัยเพียง 34 ปี</figcaption>
      </figure>
      <p><b>รอยเตอร์/บีบีซี -ซานนา มาริน กำลังกลายเป็นนายกรัฐมนตรีอายุน้อยที่สุดในโลก ด้วยวัยเพียง 34 ปี หลังรัฐมนตรีคมนาคมสาวสวยรายนี้ได้รับเลือกจากพรรคโซเชียลเดโมแครตของเธอ ให้ก้าวมาทำหน้าที่แทน อันต์ตี รินเน นายกรัฐมนตรีฟินแลนด์คนก่อนซึ่งลาออกเมื่อสัปดาห์ที่แล้ว และเธอมีกำหนดสาบานตนเข้ารับตำแหน่งในสัปดาห์นี้</b><br/><br/>มาริน จะเข้ามาเป็นผู้นำรัฐบาลผสมซ้ายกลางระหว่างพรรคโซเชียลเดโมแครตส์ของเธอกับพรรคอื่นๆอีก 4 พรรค ซึ่งทั้งหมดล้วนมีหัวหน้าพรรคเป็นผู้หญิง และ 3 ในนั้นอายุต่ำกว่า 35 ปี<br/><br/>นอกจากนี้แล้วเจ้าหน้าที่พรรคโซเชียลเดโมแครตเปิดเผยด้วยว่านายกรัฐมนตรีหญิงรายนี้ จะมีรัฐมนตรีคลังซึ่งมีอายุอ่อนกว่าเธอถึง 2 ปี นั่นก็คือ คาตรี คุลมูนี วัย 32 ปี ในรัฐบาลผสมที่นำโดยสตรี<br/><br/>รัฐบาลฟินแลนด์ลาออกเมื่อสัปดาห์ที่แล้ว หลังพรรคเซ็นเตอร์ปาร์ตี บอกว่าพวกเขาสูญเสียความมั่นใจในตัวของ อันต์ตี รินเน นายกรัฐมนตรีจากพรรคโซเชียลเดโมแครตส์ จากการที่เขาไม่สามารถแก้ปัญหาหยุดงานประท้วงที่ยืดเยื้อมานานกว่า 2 สัปดาห์<br/><br/>5 พรรคการเมืองที่อยู่ในอำนาจ ซึ่ง 4 ในนั้นนำโดยผู้หญิง ตัดสินใจอยู่ในรัฐบาลต่อไปและเดินหน้าด้วยนโยบายเดิม แต่บอกว่าจำเป็นต้องมีการปรับคณะรัฐมนตรี<br/><br/>มาริน จะเข้ามาทำหน้าที่นายกรัฐมนตรีท่ามกลางสถานการณ์ความไม่สงบในภาคแรงงานและระลอกคลื่นแห่งการประท้วงซึ่งทำให้การผลิตตามบริษัทยักษ์ใหญ่บางแห่งของฟินแลนด์ต้องหยุดชะงัก ขณะที่สมาพันธ์อุตสากรรมฟินแลนด์คาดหมายว่าเหตุผละงนประท้วงได้ทำให้บริษัทต่างๆต้องสูญเสียรายได้ไปแล้วรวมกันกว่า 500 ล้านยูโร</p>
      <figure>
        <img src="https://mpics.mgronline.com/pics/Images/562000012177502.JPEG"/>
        <figcaption>คาตรี คุลมูนี ว่าที่รัฐมนตรีคลังฟินแลนด์(ซ้าย) และซานนา มาริน ว่าที่นายกรัฐมนตรีฟินแลนด์</figcaption>
      </figure>
      <p>ทั้งนี้ มาริน เติบโตในแวดวงการเมืองของฟินแลนด์อย่างรวดเร็ว นับตั้งแต่ที่เธอก้าวขึ้นมาเป็นประธานสภาเมืองทัมเปเร บ้านเกิดเมืองนอนของเธอตอนอายุ 27 ปี<br/><br/>เจนนี คาริมากิ นักรัฐศาสตร์จากมหาวิทยาลัยเทอร์คู ให้ความเห็นว่ารัฐบาลใหม่สะท้อนสิ่งที่พวกผู้ใช้สิทธิ์ออกเสียงต้องการในศึกเลือกตั้งเมื่อเดือนเมษายน เนื่องจากมีคนหนุ่มสาวจำนวนมากได้รับเลือกเข้าสู่รัฐสภา<br/><br/>"มีสัดส่วนผู้หญิงในรัฐสภามากที่สุดเท่าที่เคยมีมา ผู้มีสิทธิ์ออกเสียงและพลเมืองต้องการเห็นผู้หญิงในตำแหน่งระดับสูงมากขึ้น แบกรับหน้าที่ความรับผิดรับต่อสังคมหนักหน่วงที่สุดเท่าที่จะทำได้" เธอบอกกับรอยเตอร์<br/><br/>ฟินแลนด์ เป็นหนึ่งในประเทศแรกของยุโรปที่มอบสิทธิในการลงคะแนนโหวตแก่ผู้หญิงย้อนกลับไปในปี 1906 และเป็นประเทศของโลกที่โหวตเลือกผู้หญิงเข้าสู่รัฐสภาในปี 1907 ทั้งนี้ มาริน จะเป็นผู้หญิงคนที่ 3 ที่ได้นั่งเก้าอี้นายกรัฐมนตรีของประเทศแห่งนี้ "สำหรับโลกแล้วคงเป็นเรื่องน่าสนใจเพราะพวกเธอยังวัยละอ่อน พวกเธอล้วนเป็นผู้หญิง แต่สำหรับฟินแลนด์แล้ว มันไม่ใช่เรื่องน่าตื่นเต้นอะไร" ริสโต อุยโมเนน ผู้สัดทัดกรณีด้านการเมืองกล่าว<br/><br/>รายงานข่าวของสื่อมวลชนระบุว่าในรัฐบาลใหม่ซึ่งจะมีการเสนอชื่อในวันอังคาร(10ธ.ค.) จะประกอบด้วยรัฐมนตรีหญิง 12 คนและชาย 7 คน<br/><br/>คุลมูนี จากรรคเซ็นเตอร์ ซึ่งเคยนั่งเก้าอี้รัฐมนตรีกิจการเศรษฐกิจ จะเข้ามาแทนที่ มิกา ลินติลา ในฐานะรัฐมนตรีต่างประเทศ หลังจากเธอก้าวขึ้นดำรงตำแหน่งหัวหน้าพรรคแทนอดีตนายกรัฐมนตรี จูฮา ซิพิลา ในเดือนกันยายน<br/><br/>มาเรีย โอฮิซาโล หัวหน้าพรรคกรีนวัย 34 ปี จะทำหน้าที่รัฐมนตรีมหาดไทยตามเดิม, ส่วน ลี อันเดอร์สสัน ประธานหญิงพรรคเลฟต์อัลลิอันซ์ วัย 32 ปี ได้รับเลือกเป็นรัฐมนตรีศึกษาธิการ ส่วนที่อาวุโสหน่อยก็คือ แอนนา-มาจา เฮนนิคสัน จากพรรคประชาชนสวีเดนแห่งฟินแลนด์(Swedish People's Party) วัย 55 ปีนั่งเก้าอี้รัฐมนตรียุติธรรม<br/><br/>อนึ่ง รินเน จะยังคงเป็นหัวหน้าพรรคโซเชียลเดโมแครตส์ ต่อไปอย่างน้อยจนกว่าจะถึงการประชุมใหญ่พรรคในเดือนมิถุนายนปีหน้า ซึ่งเขาจะทำหน้าที่เป็นประธาน</p>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000117771"/>
      </related>
    </article>
  </body>
</html>