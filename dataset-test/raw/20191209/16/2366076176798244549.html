<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965158/%D9%88%D8%B2%D8%B1%D8%A7%DB%8C-%D8%B9%D9%85%D8%A7%D9%86%DB%8C-%D8%A7%DB%8C%D9%86-%D8%B1%D9%88%D8%B2%D9%87%D8%A7-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T16:29:00+00:00"/>
    <meta property="og:title" content="وزرای «عمانی» این روزها در تهران"/>
    <meta property="og:description" content="وزرای خارجه و صنعت عمان در دو هفته اخیر در سفر به تهران درباره راه‌های تقویت مناسبات دوجانبه و اوضاع منطقه به ویژه یمن با مقامات ایرانی به رایزنی پرداختند."/>
  </head>
  <body>
    <article>
      <h1>وزرای «عمانی» این روزها در تهران</h1>
      <address><time datetime="2019-12-09T16:29:00+00:00">09 Dec 2019, 16:29</time> by <a rel="author">پایگاه خبری تحلیلی فردا | Farda News</a></address>
      <p><b>وزرای خارجه و صنعت عمان در دو هفته اخیر در سفر به تهران درباره راه‌های تقویت مناسبات دوجانبه و اوضاع منطقه به ویژه یمن با مقامات ایرانی به رایزنی پرداختند. </b> </p>
      <p>خبرگزاری فارس: در دو هفته اخیر تهران میزبان دو وزیر عمانی بود. «یوسف بن علوی» وزیر خارجه عمان و «علی بن مسعود السنیدی» وزیر تجارت و صنعت این کشور. </p>
      <p>«یوسف بن علوی» وزیر خارجه عمان برای سومین بار در سال جاری به ایران آمد و در هفته‌ای که گذشت (۱۱ و ۱۲ آذر ماه) در سفری ۲ روزه به تهران، ضمن دیدار با محمدجواد ظریف، با حسن روحانی رئیس جمهور، علی لاریجانی رئیس مجلس شورای اسلامی و علی شمخانی دبیر شورای عالی امنیت ملی دیدار و درباره مناسبات دوجانبه، تحولات منطقه، اوضاع یمن و ابتکار «صلح هرمز» به رایزنی پرداخت.</p>
      <p> </p>
      <figure>
        <img src="https://media.farsnews.com/Uploaded/Files/Images/1398/09/18/13980918000641_Test_PhotoN.jpg"/>
      </figure>
      <p> </p>
      <p>سفر بن علوی در حالی به تهران انجام شد که پیش از این سفری هم به واشنگتن داشت و بر همین اساس تحلیل‌هایی مطرح شد که با توجه به پیشینه میانجیگری‌های عمان، این بار هم عمانی‌ها حامل پیامی از آمریکایی‌ها هستند. حتی با آزادی «مسعود سلیمانی» استاد محبوس ایرانی در آمریکا که بعد از ۱۴ ماه، روز شنبه در سوئیس تحویل مقامات ایرانی شد و محمدجواد ظریف وزیر امور خارجه در سفری به زوریخ به منظور استقبال از این دانشمند ایرانی با وی به تهران بازگشت و تبادل سلیمانی با « ژائو ونگ» شهروند آمریکایی که به جرم جاسوسی در ایران در بازداشت به سر می‌برد، برخی این تبادل را به سفر اخیر بن علوی به تهران گره زدند؛ در حالی که به گفته منابع مطلع این تبادل توسط نمایندگان ایران و آمریکا و با وساطت سوئیسی‌ها انجام شده و عمان در این قضیه نقشی ایفا نکرده است.</p>
      <p>
        <b>*پیشنهاد برگزاری کنفرانسی با حضور کشورهای ذینفع در منطقه</b>
      </p>
      <p>به گزارش فارس، یوسف بن علوی روز دوشنبه ۱۱ آذر ماه در محل وزارت امور خارجه جمهوری اسلامی ایران با همتای ایرانی خود دیدار کرد. تأکید بر گسترش و تعمیق مناسبات دوجانبه، کاهش تنش‌ها در منطقه به ویژه یمن و پویش صلح هرمز از مواردی بود که در دیدار ظریف و بن علوی مطرح شد.</p>
      <p>ظریف در این دیدار گفت که جمهوری اسلامی ایران از هر حرکت و ابتکاری که با حسن نیت در راستای کاهش تنش‌ها در منطقه انجام پذیرد استقبال و به آن کمک خواهد کرد.</p>
      <p> </p>
      <figure>
        <img src="https://media.farsnews.com/Uploaded/Files/Images/1398/09/11/13980911000798_Test_PhotoL.jpg"/>
      </figure>
      <p> </p>
      <p>وزیر امور خارجه جمهوری اسلامی اراده ایران برای گفتگو با همه کشورهای منطقه را جدی خواند و افزود: پویش صلح هرمز در همین راستا ارائه شد.</p>
      <p>یوسف بن علوی هم بر گفتگو و تفاهم هر چه بیشتر در شرایط کنون منطقه تأکید کرد و پیشنهاد برگزاری یک کنفرانس جامع و فراگیر با حضور کشورهای ذینفع را مطرح کرد.</p>
      <p>
        <b>* بن علوی: آماده‌ایم از ظرفیت‌هایمان برای رفع تنش‌های موجود استفاده کنیم</b>
      </p>
      <p>از سوی دیگر،<b> «علی شمخانی»</b> دبیر شورای عالی امنیت ملی نیز در دیدار بن علوی با اشاره به تلاش ناکام آمریکا برای ایجاد ائتلاف دریایی در خلیج فارس، گفت: تنها ائتلاف‌هایی در منطقه راهگشا، امنیت ساز و پایدار می‌ماند که بیگانگان در آن نفوذ و دخالتی نداشته باشند.(جزییات بیشتر)</p>
      <p> </p>
      <figure>
        <img src="https://media.farsnews.com/Uploaded/Files/Images/1398/09/11/13980911000777637108994940914851_22669_PhotoL.jpg"/>
      </figure>
      <p> </p>
      <p>اوضاع یمن و منطقه از جمله موضوعات مورد گفتگو در دیدار بن علوی با شمخانی بود و وزیر خارجه عمان نیز در این دیدار اعلام کرد که کشورش همواره آمادگی دارد از مجموعه ظرفیت‌های خود برای رفع تنش‌های موجود و ایجاد زمینه گفتگوی سازنده بین کشورهای منطقه بهره بگیرد.</p>
      <p>یوسف بن علوی در ادامه رایزنی‌هایش با مقامات ایرانی با<b> «علی لاریجانی»</b> رئیس مجلس شورای اسلامی (+) نیز ملاقات کرد و اوضاع یمن، تحولات منطقه و ابتکار صلح هرمز از جمله مواردی بود که در این ملاقات درباره آن بحث شد.</p>
      <p> </p>
      <figure>
        <img src="https://media.farsnews.com/Uploaded/Files/Images/1398/05/07/13980507000192636999915815451084_45146_PhotoL.jpg"/>
      </figure>
      <p> </p>
      <p>
        <b>* هیچ مشکلی برای تجدید روابط با عربستان نداریم</b>
      </p>
      <p>به گزارش فارس، دیدار با حسن روحانی در روز سه‌شنبه، ۱۲ آذر ماه آخرین دیدار بن علوی با مقامات ایرانی بود.</p>
      <p>روحانی در این دیدار با بیان اینکه خوشبختانه تحرک خوبی در مناسبات اقتصادی فیمابین به وجود آمده، گفت: امیدواریم با برگزاری هجدهمین نشست کمیسیون مشترک همکاری‌های دو کشور، گام‌های خوبی در راستای توسعه و تقویت روابط و همکاری‌های تهران - مسقط برداشته شود.</p>
      <p> </p>
      <figure>
        <img src="https://media.farsnews.com/Uploaded/Files/Images/1398/09/18/13980918000636_Test_PhotoL.jpg"/>
      </figure>
      <p> </p>
      <p>رئیس جمهوری ایران همچنین گفت که عمان می‌تواند مرکزی برای تجارت ایران در منطقه باشد.</p>
      <p>تحولات منطقه، اوضاع یمن و پویش صلح هرمز از مواردی بود که در این دیدار درباره آن صحبت شد و روحانی اعلام کرد که از منظر جمهوری اسلامی ایران هیچ مشکلی برای توسعه روابط با همسایگان و تجدید روابط با عربستان سعودی وجود ندارد. </p>
      <p>یوسف بن علوی نیز گفت: ابتکار جمهوری اسلامی ایران در ارائه طرح صلح هرمز مطمئناً به نفع همگان و توسعه ثبات و امنیت کشورهای منطقه خواهد بود.(بیشتر بخوانید) </p>
      <p>در این خصوص روزنامه کویتی الجریده (+) در مطلبی مدعی شد که طرح صلح هرمز، بحران یمن و نزاع بین واشنگتن و تهران از جمله محورهای گفتگوی وزیر عمانی با مقامات ایرانی بوده است. </p>
      <p>
        <b>*سفر بن علوی به درخواست عربستان و با هماهنگی آمریکا</b>
      </p>
      <p>در همین خصوص <b>«صباح زنگنه» </b>کارشناس مسائل منطقه در گفتگو با خبرنگار گروه سیاست خارجی خبرگزاری فارس، درباره سفر یوسف بن علوی به تهران گفت: هدف دوستان عمانی و هم آمریکا بر این است که بتوانند موضوع یمن را به ترتیبی جمع و جور کنند، چرا که هزینه‌هایی که بر عربستان وارد می‌شود بسیار سنگین شده و اگر این وضعیت تداوم یابد منجر به تغییرات سختی در عربستان خواهد شد.</p>
      <p> </p>
      <figure>
        <img src="https://media.farsnews.com/Uploaded/Files/Images/1398/09/12/13980912000730_Test_PhotoL.jpg"/>
      </figure>
      <p> </p>
      <p>وی معتقد است که این سفر به درخواست عربستان و با هماهنگی آمریکا صورت گرفت که شاید بخواهند به طریقی مذاکرات یمن را تحت الشعاع قرار دهند و از وضعیت فعلی خارج شوند.</p>
      <p>گفتنی است روزنامه کویتی الجریده پنجم آذر ماه هم در مطلبی از سفر وزیر خارجه عمان به تهران در خصوص ابتکار صلح هرمز خبر داد و نوشت: قرار است «یوسف بن علوی» وزیر خارجه عمان برای ابلاغ موافقت کشورش با این طرح به تهران سفر کند.(اینجا بخوانید)</p>
      <p>سید عباس موسوی چهارم آذر ماه در نشست هفتگی با خبرنگاران گفته بود که چند کشور شامل سه کشور پاسخ مثبت به نامه رئیس جمهور را به صورت مکتوب دادند و بقیه هم احتمالا در حال بررسی هستند. وی اشاره‌ای به اسامی این کشورها نکرد.</p>
      <p>به گزارش فارس، «یوسف بن علوی» وزیر امور خارجه عمان ۳۰ اردیبهشت ماه به منظور انجام سفری چند ساعته به تهران آمد و با همتای ایرانی خود دیدار و گفت‌وگو کرد و پنجم مرداد ماه نیز برای دومین بار به تهران سفر و با ظریف دیدار کرد. وزرای خارجه ایران و عمان شهریور سال جاری در حاشیه هفتاد و چهارمین نشست مجمع عمومی سازمان ملل در نیویورک با هم دیدار کرده بودند.</p>
      <p>
        <b>*رایزنی‌های وزیر تجارت و صنعت عمان</b>
      </p>
      <p>در هفته جاری نیز تهران میزبان یک وزیر عمانی بود. <b>«علی بن مسعود السنیدی» </b>وزیر تجارت و صنعت عمان برای شرکت در هجدهمین کمیسیون مشترک همکاری‌های اقتصادی در رأس هیأتی متشکل از بخش‌های دولتی و خصوصی و  ۳۰ تاجر عمانی به ایران آمد و ضمن شرکت در این نشست و رایزنی با همتای خود، با محمدجواد ظریف وزیر خارجه ایران نیز دیدار کرد.</p>
      <p> </p>
      <figure>
        <img src="https://media.farsnews.com/Uploaded/Files/Images/1398/09/17/13980917000778_Test_PhotoL.jpg"/>
      </figure>
      <p> </p>
      <p>آنگونه که «رضا رحمانی» وزیر صنعت، معدن و تجارت در هجدهمین کمیسیون مشترک همکاری‌های اقتصادی ایران و عمان عنوان کرد: هیأت عمان جزو بزرگترین هیأت‌هایی بوده که در سال‌های اخیر به ایران آمده است. </p>
      <p>وزیر صنعت، معدن و تجارت همچنین در همایش تجاری ایران و عمان که روز یکشنبه ۱۷ آذر در تهران برگزار شد، گفت: اراده مقامات عالی دو کشور ایران و عمان بر توسعه روابط تجاری است و معتقدم همانطور که روابط سیاسی دو کشور در بالاترین سطح قرار دارد، تعاملات تجاری هم باید به بالاترین سطح برسد.</p>
      <p>السنیدی نیز در این همایش عنوان کرد: پنج سال پیش حجم روابط تجاری دو کشور به چند میلیون دلار هم نمی‌رسید، اما اکنون میزان تجارت دو کشور به یک میلیارد دلار رسیده است. ما خواستار توسعه روابط با ایران هستیم و با اینکه حجم یک میلیارد دلار روابط تجاری بین دو کشور رشد خوبی است، اما با چشم‌انداز ما همخوانی ندارد و باید به فکر توسعه روابط تجاری در آینده باشیم.</p>
      <p>از سوی دیگر در ملاقات <b>«عبدالناصر همتی»</b> رئیس کل بانک مرکزی و وزیر صنعت و تجارت عمان راهکارهای توسعه استمرار و تسهیل روابط بانکی و تجاری بین ایران و عمان مورد بحث و تبادل نظر قرار گرفت.</p>
      <p>گفتنی است در جریان هجدهمین نشست کمیسیون‌ مشترک همکاری‌های اقتصادی ایران و سلطنت عمان سه تفاهمنامه همکاری در زمینه استاندارد، حمل و نقل دریایی و همکاری‌های ورزشی  به امضا رسید.</p>
      <p><b>«محمد اسلامی»</b> وزیر راه و شهرسازی نیز در اظهاراتی با اشاره به امضای توافقنامه همکاری دریایی و کشتیرانی ایران و عمان از راه‌اندازی خط منظم کشتیرانی بین دو کشور طبق این توافقنامه خبر داد و گفت: پروازهای بین دو کشور نیز در آینده نزدیک افزایش می‌یابد.(اینجا بخوانید) </p>
      <p>وزیر صنعت و تجارت عمان روز یکشنبه نیز با <b>«اسحاق جهانگیری»</b> معاون اول رئیس جمهور دیدار کرد.</p>
      <p>جهانگیری از آمادگی جمهوری اسلامی ایران برای توسعه مناسبات دوجانبه و چند جانبه با عمان خبر داد و گفت: افزایش حجم مبادلات تجاری فیمابین که در سال گذشته به ۱.۳ میلیارد دلار رسید، بیانگر رشد قابل توجه روابط اقتصادی دو کشور است اما هنوز تا رسیدن به نقطه مطلوب فاصله زیادی داریم.</p>
      <p>معاون اول رئیس جمهور با تاکید بر اینکه ایران علاقمند است در بین کشورهای حاشیه خلیج فارس بالاترین حجم مبادلات تجاری را با عمان داشته باشد، افزود: حجم تجارت خارجی ایران در سخت ترین شرایط تحریم بیش از ۱۰۰ میلیارد دلار در سال است که عمان می تواند در بخش زیادی از این تبادلات تجاری سهیم باشد.</p>
      <p>به گزارش فارس، با توجه به رایزنی‌های انجام شده در سفر این دو وزیر عمانی و به ویژه وزیر تجارت و صنعت عمان و ظرفیت‌های موجود در روابط، بهره‌گیری از این پتانسیل‌ها در راستای تقویت مناسبات باید هر چه بیشتر در دستورکار مقامات دو کشور قرار بگیرد. عمان با توجه به پیشینه مثبتی که در مناسبات سیاسی با ایران در این سال‌ها از خود به جای گذاشته دارای این ظرفیت است که در شرایط کنونی و تحریم‌های غیرقانونی آمریکا به یکی از شرکای اقتصادی ایران در بین همسایگان جنوبی خلیج فارس تبدیل شود. البته این امر نیازمند سازوکارهایی در راستای رفع مشکلات صادرات و ... است.</p>
    </article>
  </body>
</html>