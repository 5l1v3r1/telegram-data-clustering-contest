<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/zabava/film/174008/komican-zivot-andrije-milosevica-superstar"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T16:50:00+00:00"/>
    <meta property="og:title" content="Komičan život Andrije Miloševića na Superstar TV"/>
    <meta property="og:description" content="Večeras u 21 čas na Superstar TV kanalu počinje emitovanje nove humorističke serije „Slatke muke“ o izmišljenom liku Andriji Miloševiću koga tumači upravo – Andrija Milošević! Naš popularni glumac i komičar tumači istoimenog, ali izmišljenog glavnog protagonistu što ovaj sitkom o porodičnom čoveku čini još komičnijim."/>
  </head>
  <body>
    <article>
      <h1>Komičan život Andrije Miloševića na Superstar TV</h1>
      <h2>Večeras u 21 čas na Superstar TV kanalu počinje emitovanje nove humorističke serije „Slatke muke“ o izmišljenom liku Andriji Miloševiću koga tumači upravo – Andrija Milošević! Naš popularni glumac i komičar tumači istoimenog, ali izmišljenog glavnog protagonistu što ovaj sitkom o porodičnom čoveku čini još komičnijim.</h2>
      <address><time datetime="2019-12-09T16:50:00+00:00">09 Dec 2019, 16:50</time> by <a rel="author">Republika</a></address>
      <p>Da priča bude još zamršenija, Andrija, onaj igrani, je takođe poznata ličnost koja, sa svojim brojnim manama i vrlinama, prolazi kroz razne životne situacije, ljubavne zaplete, svakojake zgode i nezgode. U večerašnjoj, prvoj epizodi on sa svojom suprugom Anom kreće na bračnu psihoterapiju otkrivajući svoju intimu i prakse samozadovoljavanja i suočavajući se sa neprijatnim temama zakopanim u svakodnevnoj rutini. Ovo ne bi bilo toliko intrigantno da Andrijinu ženu Anu u seriji ne glumi Aleksandra Tomić, glumica i Andrijina devojka iz stvarnog života!</p>
      <p>Pored zamršenih bračnih odnosa, serija prikazuje Andrijine slatke muke i situacije u kojima se on, uz puno srčanosti i duha, suočava i sa ostalim dobro poznatim problemima, kao što su komplikovan odnos sa zahtevnom majkom i nesposobnim prijateljima, zatim problemi sa decom u školi, nasilnim komšijama, birokratskim sistemom... Ne skrivajući brojne ljudske nedostatke, manipulativnost, nestrpljenje, infantilnost, a često i aroganciju, glavni lik otvoreno uživa u statusu poznate ličnosti, ali na kraju dana se ipak nazire njegova osetljiva strana iza te fasade.</p>
      <figure>
        <img src="https://www.republika.rs/data/images/2019-12-09/126794_slatke-muke-51_iff.jpg?1575906567"/>
        <figcaption>
          <cite>Telekom Srbija</cite>
        </figcaption>
      </figure>
      <p>U težnji za pravdom i svojim mestom pod zvezdama, Andrija će se uplitati u najčudnije i komične situacije, naoružan dobro poznatim oružjem balkanskih naroda, inatom i tvrdoglavošću. Komičnoj atmosferi serije doprinosi i originalna muzika koju potpisuje bosanski avandgardni bend Dubioza kolektiv.</p>
      <p>"Slatke muke" možete gledati svakog radnog dana od 9. decembra od 21 čas na Superstar TV kanalu koji mogu pratiti korisnici mts TV-a, kablovskog operatora Supernova i satelitske televizije m:SAT tv, kao i korisnici u regionu preko m:tel-a CG i BiH i širom sveta preko GO4TV.</p>
    </article>
  </body>
</html>