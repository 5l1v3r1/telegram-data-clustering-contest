<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/worldfootballother/rusiq-mozhe-da-uchastva-na-evro-2020-no-ne-i-svetovnoto-prez-2022-g-1414008.html"/>
    <meta property="og:site_name" content="SPORT LIVE"/>
    <meta property="article:published_time" content="2019-12-09T16:34:00+00:00"/>
    <meta property="og:title" content="Русия може да участва на Евро 2020, но не и Световното през 2022 г."/>
    <meta property="og:description" content="Забраната на Русия да участва на международни спортни състезания, която днес Световната антидопингова агенция (УАДА) наложи на страната, ще важи и за Световното първенство в Катар през 2022-ра година Миналия месец от УЕФА обявиха, че евентуално наказание на Русия няма да се отрази върху участието на страната в Евро 2020, нито пък ще попречи на Санкт Петербург да приеме мачове от шампионата на Стария континент, който ще се проведе в 12 различни страни в континента"/>
  </head>
  <body>
    <article>
      <h1>Русия може да участва на Евро 2020, но не и Световното през 2022 г.</h1>
      <address><time datetime="2019-12-09T16:34:00+00:00">09 Dec 2019, 16:34</time> by <a rel="author">Sportlive.bg</a></address>
      <p>Забраната на Русия да участва на международни спортни състезания, която днес Световната антидопингова агенция (УАДА) наложи на страната, ще важи и за Световното първенство в Катар през 2022-ра година. Миналия месец от УЕФА обявиха, че евентуално <b>наказание на Русия няма да се отрази върху участието на страната в Евро 2020</b>, нито пък ще попречи на Санкт Петербург да приеме мачове от шампионата на Стария континент, който ще се проведе в 12 различни страни в континента.</p>
      <p>Причината за това е, че УЕФА не е определяна от УАДА за "значителен организатор на събития" и попада в друга категория. Същото обаче не се отнася за организатора на Световното първенство - ФИФА. При това положение наказанието на Русия ще важи и за Мондиал 2022, който ще се проведе в Катар.</p>
      <p>Все още не е ясно как това ще се отрази на отбора, воден от Станислав Черчесов, тъй като днес от УАДА потвърдиха, че всички руски спортисти, които докажат, че не са имали взаимоотношения с Руската антидопингова агенция (РУСАДА), ще бъдат допуснати до участие на Игрите, но под неутрален флаг. Ако за условието "под неутрален флаг" не бъде направено изключение, то на практика няма как да има руски национален отбор на първенството, което поставя под въпрос и участието на страната в квалификации за Мондиала.</p>
      <p>По всички тези въпроси ФИФА ще трябва да даде разяснение, но това най-вероятно ще се случи, след като мине обжалването на наказанието от страна на Русия пред Спортния арбитражен съд (КАС). Президентът на РУСАДА Юри Ганус вече заяви, че според него страната няма никакъв шанс да спечели обжалването пред КАС. Русия бе домакин на Световното първенство по футбол през 2018-та година, когато националният отбор на страната бе приятната изненада на турнира и достига четвъртфиналите.</p>
      <related>
        <h4>Още по темата</h4>
        <a href="https://www.sportlive.bg/sport/other/Izhvyrliha-Rusiq-ot-golemite-mezhdunarodni-systezaniq-za-4-godini-1413904.html"/>
        <a href="https://www.sportlive.bg/worldfootball/worldfootballother/Ekskluzivno-Rusiq-na-praga-da-byde-izhvyrlena-ot-Evro-2020-1409763.html"/>
        <a href="https://www.sportlive.bg/worldfootball/worldfootballother/Treti-otbor-si-uredi-bilet-za-Evro-2020-1384592.html"/>
        <a href="https://www.sportlive.bg/sport/other/Meseci-predi-Tokio-2020-WADA-razsledva-Rusiq-za-nesyotvetstviq-v-laboratorni-danni-1378067.html"/>
      </related>
    </article>
  </body>
</html>