<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7958253"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T16:58:00+00:00"/>
    <meta property="og:title" content="ЕС ще удължи санкциите срещу Русия"/>
    <meta property="og:description" content="Лидерите на ЕС ще подновят икономическите санкции срещу Русия, когато се срещнат за среща на върха тази седмица, заяви германският външен министър Хайко Маас"/>
  </head>
  <body>
    <article>
      <h1>ЕС ще удължи санкциите срещу Русия</h1>
      <address><time datetime="2019-12-09T16:58:00+00:00">09 Dec 2019, 16:58</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Лидерите на ЕС ще подновят икономическите санкции срещу Русия, когато се срещнат за среща на върха тази седмица, заяви германският външен министър Хайко Маас.</p>
      <p>Той заяви, че не вижда причина за облекчаване на мерките, наложени на Москва заради нейната роля в конфликта в източна Украйна. Санкциите са насочени към цели сектори на руската икономика, включително нейните ценни петролни и газови отрасли, цитира АФП.</p>
      <p>Европейските мерки бяха предприети за първи път, след като полет MH17 на малайзийските авиолинии беше свален над източна Украйна през 2014 г., при което загинаха 298 души. Оттогава лидерите на ЕС ги подновяват на всеки 6 месеца.</p>
      <p>Франция е домакин на многоочаквана четиристранна среща на върха с Русия, Украйна и Германия днес с надеждата да се постигне напредък за мира в Украйна.</p>
      <p>Френският президент Еманюел Макрон настоява за размразяване на отношенията между Европа и Русия, но Маас заяви, че е рано за облекчаване на санкциите.</p>
      <p>"Ще продължим онова, което сме смятали за правилно досега - да разширим санкциите, защото причините, довели до санкциите, продължават да съществуват", заяви Маас на среща на външните министри на ЕС в Брюксел, предаде <a href="http://news.bnt.bg/bg/a/es-shche-udlzhi-sanktsiite-sreshchu-rusiya">БНТ</a>.</p>
      <p>"В момента за мен няма причина да променя нещо в санкционната политика на Европейския съюз спрямо Русия."</p>
      <p>Срещата в Париж на Макрон, руския лидер Владимир Путин, германския канцлер Ангела Меркел и украинския президент Владимир Зеленски е първата среща на върха на т. нар. „Нормандски формат“ от три години.</p>
      <p>Той се стреми да приложи споразумения, подписани в Минск през 2015 г., които призовават за изтегляне на тежкото въоръжение, възстановяване на контрола на Киев, по-широка автономия за Донецк и Луганск и провеждане на местни избори.</p>
      <p>Хиляди бяха убити, след като проруските милиции в Източна Украйна започнаха борба за независимост през 2014 г., като започнаха конфликт, задълбочил отчуждението на Русия и Запада.</p>
      <p>За да бъдат премахнати или облекчени санкциите, ЕС настоява споразуменията от Минск да бъдат приложени.</p>
    </article>
  </body>
</html>