<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/lubelskie-kupuje-nowe-pociagi-umowa-podpisana,138414.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T16:35:00+00:00"/>
    <meta property="og:title" content="Lubelskie kupuje nowe pociągi. Umowa podpisana"/>
    <meta property="og:description" content="W poniedziałek (9 grudnia) województwo lubelskie podpisało umowę z firmą Newag&lt;br /&gt;na dostawę ośmiu fabrycznie nowych elektrycznych zespołów trakcyjnych (EZT). Wartość umowy wynosi 150 mln zł i ma zostać zrealizowana w ciągu 24 miesięcy.&lt;br /&gt;&lt;br /&gt;"/>
  </head>
  <body>
    <article>
      <h1>Lubelskie kupuje nowe pociągi. Umowa podpisana</h1>
      <address><time datetime="2019-12-09T16:35:00+00:00">09 Dec 2019, 16:35</time> by <a rel="author">Tomasz Klyta  </a></address>
      <h4>W poniedziałek (9 grudnia) województwo lubelskie podpisało umowę z firmą Newag<br/>na dostawę ośmiu fabrycznie nowych elektrycznych zespołów trakcyjnych (EZT). Wartość umowy wynosi 150 mln zł i ma zostać zrealizowana w ciągu 24 miesięcy.</h4>
      <hr/>
      <p>Nowe dwuczłonowe zostaną wyposażone m.in. w nowoczesne, oszczędne zespoły napędowe zapewniające prędkość do 160 km/h oraz urządzenia Europejskiego Systemu Zarządzania Ruchem Kolejowym (ERTMS/ETCS). Pojemność pojazdów będzie dostosowana do potrzeb pasażerskich odnotowywanych na obszarze województwa, przy czym w razie większego zapotrzebowania, możliwe będzie ich łączenie w zespoły do trzech sztuk w ramach tzw. trakcji wielokrotnej.</p>
      <p>Czytaj także: <a href="https://www.portalsamorzadowy.pl/gospodarka-komunalna/komplet-14-pociagow-impuls-2-juz-w-lodzi-nikt-inny-jeszcze-ich-nie-ma,134521.html">Komplet 14 pociągów Impuls 2 już w Łodzi. Nikt inny jeszcze ich nie ma</a></p>
      <p>- Rozwój połączeń regionalnych to jeden z priorytetów samorządu województwa. Cieszy mnie fakt, że udało się z sukcesem zakończyć ten przetarg i wyłonić solidnego wykonawcę z dużym doświadczeniem - skomentował Michał Mulawa, wicemarszałek województwa lubelskiego.</p>
      <p>- Nasz tabor na polskich torach liczy już blisko 200 pojazdów. Jestem przekonany,  że gdy tylko zostanie oddana linia Warszawa-Lublin pasażerowie wrócą na kolei. Szybki przejazd pociągiem będzie bardzo konkurencyjny dla transportu drogowego. - dodał Zbigniew Konieczek, prezes Newagu.</p>
      <p>W specyfikacji przetargowej uwzględniono potrzeby pasażerów o ograniczonej mobilności. W nowych pociągach zapewnione ma być miejsce dla wózków inwalidzkich, rampy wjazdowe lub windy, niskie podłogi w strefach wejściowej.</p>
      <p>Ponadto, przestrzeń pasażerska zaoferuje m. in. specjalną strefę do przewozu większego bagażu oraz rowerów, układy klimatyzacji, dostęp do Internetu oraz do gniazd elektrycznych i USB zasilających urządzenia mobilne. Pociągi zostaną także wyposażone w defibrylatory AED.</p>
      <p>Nowe pociągu będą jeździły na trasach kolejowych: nr 2 (odc. Siedlce – Łuków – Terespol), nr 7 (odc. Dęblin – Lublin – Chełm), nr 26 (odc. Łuków – Dęblin), nr 581 (odc. Świdnik Miasto – Lublin Airport).</p>
      <p>Umowa na dostawę nowych pojazdów ma zostać zrealizowana w ciągu 24 miesięcy. Całkowity koszt projektu to 152 mln zł brutto z czego 105 mln to dofinansowanie z funduszy europejskich. </p>
      <p>Czytaj też: <a href="https://www.portalsamorzadowy.pl/gospodarka-komunalna/monopol-w-kolejach-regionalnych-trwac-bedzie-do-2030-roku-marszalkowie-nie-chca-liberalizacji,135851.html">Monopol w kolejach regionalnych trwać będzie do 2030 roku. Marszałkowie nie chcą liberalizacji</a></p>
    </article>
  </body>
</html>