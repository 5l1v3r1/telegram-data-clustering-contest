<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/sport/430345-potvardeno-djoshua-sreshtu-pulev-prez-april-ili-mai"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T16:14:00+00:00"/>
    <meta property="og:title" content="Потвърдено: Джошуа срещу Пулев през април или май"/>
    <meta property="og:description" content="Британецът няма да се отказва от поясите си"/>
  </head>
  <body>
    <article>
      <h1>Потвърдено: Джошуа срещу Пулев през април или май</h1>
      <address><time datetime="2019-12-09T16:14:00+00:00">09 Dec 2019, 16:14</time> by <a rel="author" href="https://fakti.bg/author/pavel-kovachev" target="_blank">Павел Ковачев</a></address>
      <p>Българинът Кубрат Пулев е най-вероятният следващ съперник на световния шампион по бокс в тежка категория Антъни Джошуа, съобщи агентът на британеца Еди Хърн, цитиран от sportal.</p>
      <p>30-годишният Джошуа си върна шампионските колани на Световната боксова асоциация (WBA), Световната боксова организация (WBO) и Международната боксова федерация (IBF) след победа по точки над мексиканеца Анди Руис в събота.</p>
      <p>Той, обаче, трябва да направи задължителни защити до средата на следващата година на титлите си на IBF и на WBO, чиито претенденти са съответно Пулев и Олександър Усик (Украйна).</p>
      <p>"Антъни няма намерение да се отказва от нито един от коланите си. Ще говоря и с двете организации и ще видим коя е с предимство. Мисля, че е IBF, но ще ми трябва потвърждение. Така че на този етап смятам, че първо ще бъде Пулев, а след това Усик. Мисля, че април или май е реална дата за следващия мач на AJ", коментира Хърн.</p>
      <p>От IBF излязоха с официално съобщение, че са постигнали споразумение и Джошуа първо ще трябва да защитава титлата си срещу Пулев.</p>
      <p>"Имаме предимство. Организациите постигнаха споразумение, че следващата задължителна защита трябва да бъде на IBF", се казва в съобщението.</p>
      <p>От агенцията на Пулев Top Rank също заявиха за Sky Sports, че "следващият мач на Кубрат Пулев ще бъде за световната титла на на IBF".</p>
    </article>
  </body>
</html>