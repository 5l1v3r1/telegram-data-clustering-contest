<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/skody-po-vybuchu-v-presove-stupaju-ako-postupovat/267451"/>
    <meta property="og:site_name" content="touchIT"/>
    <meta property="article:published_time" content="2019-12-09T16:20:36+00:00"/>
    <meta property="og:title" content="Škody po výbuchu v Prešove stúpajú. Ako postupovať?"/>
    <meta property="og:description" content="Straty na životoch, menšie aj vážnejšie zranenia a množstvo zničených bytov a vozidiel. Taká je bilancia ničivého výbuchu prešovského paneláku z minulého týždňa. Poisťovne už od soboty registrujú"/>
  </head>
  <body>
    <article>
      <h1>Škody po výbuchu v Prešove stúpajú. Ako postupovať?</h1>
      <address><time datetime="2019-12-09T16:20:36+00:00">09 Dec 2019, 16:20</time> by <a rel="author">redakcia touchIT</a></address>
      <p>
        <b>Straty na životoch, menšie aj vážnejšie zranenia a množstvo zničených bytov a vozidiel. Taká je bilancia ničivého výbuchu prešovského paneláku z minulého týždňa.</b>
      </p>
      <p>Poisťovne už od soboty registrujú škody, ktoré im klienti postupne nahlasujú. „Dvaja klienti nám už nahlásili zničenie svojich bytov v bytovke, kde explózia nastala. Niekoľko ďalších z tohto paneláku sme identifikovali na základe poistných zmlúv a aktuálne ich kontaktujeme, aby sme dohodli ďalší postup,“ vysvetľuje riaditeľ odboru likvidácie poistných udalostí Allianz – SP Milan Rajec. Okrem škôd na zničenom paneláku boli poškodené aj byty v okolitých panelákoch a zaparkované vozidlá. „V rámci poistenia bytových domov sme doteraz zaregistrovali desiatky poistných udalostí. Ide najmä o poškodené a rozbité okná. Ďalší klienti nám hlásia škody zo svojho poistenia nehnuteľnosti a domácnosti. Evidujeme aj niekoľko vozidiel poškodených výbuchom,“ upresňuje M. Rajec. Počty škôd budú podľa neho ešte narastať, keďže viaceré poistné udalosti pre bezpečnostnú uzáveru v danej lokalite ešte neboli nahlásené.</p>
      <h3>Informácie priamo v teréne</h3>
      <p>Allianz – SP sa klientom snaží vyjsť v ústrety a čo najviac urýchliť a zjednodušiť proces nahlásenia a riešenia škody. <i>„Komunikujeme so správcami poškodených bytových domov. Na okolité bytovky sme umiestnili plagáty s kontaktmi a informáciami ako a kde môžu klienti svoje škody nahlásiť,“</i> vysvetľuje hovorkyňa Allianz – SP Lucia Muthová.</p>
      <h3>Poistenie bytovky vs. poistenie bytu</h3>
      <p>Spoločné časti bytového domu, ako obvodové múry, strecha, elektroinštalácia, balkóny či okná kryje poistenie bytovky, samotné byty zas kryje privátne poistenie nehnuteľnosti a domácnosti. <i>„Ak výbuch poškodil okná, treba sa obrátiť na bytového správcu, keďže tieto škody budú hradené z poistenia bytovky. Škody v jednotlivých bytoch ako zničený nábytok, sanita, poškodené podlahy, omietky, porozbíjané zariadenie bude odškodnené z vlastného poistenia bytu a domácnosti,“</i> dopĺňa L. Muthová.</p>
      <p>Pri menších škodách ako výmena skiel na bytoch alebo rodinných domoch poisťovňa prepláca škody <b>aj bez obhliadky</b>, na základe predloženého dokladu za opravu, resp. výmenu.</p>
      <p>
        <b>Ako škodu nahlásiť? </b>
      </p>
      <ul>
        <li>online na <a href="http://www.allianzsp.sk/">allianzsp.sk</a>, spolu s fotografiami poškodení</li>
        <li>telefonicky na bezplatnej linke 0800 122 222</li>
        <li>ma pobočke Allianz – SP priamo v Prešove</li>
        <li>prostredníctvom svojho obchodníka alebo makléra</li>
      </ul>
      <p> </p>
      <related>
        <h4>Súvisiace články</h4>
        <a href="https://touchit.sk/playstation-vianocna-ponuka-je-tu/267447"/>
        <a href="https://touchit.sk/novembrovy-rekord-s-odbytom-viac-ako-200-000-osobnych-vozidiel/267440"/>
        <a href="https://touchit.sk/prve-europske-ocenenie-za-inovacie-vo-vesmirnom-sektore-je-na-slovensku/267434"/>
      </related>
    </article>
  </body>
</html>