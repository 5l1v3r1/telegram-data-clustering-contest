<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/newsroom/pierwszy-trailer-ghostbusters-3-znamy-date-premiery/zc1d1bd"/>
    <meta property="og:site_name" content="GRY-Online.pl"/>
    <meta property="article:published_time" content="2019-12-09T16:34:19+00:00"/>
    <meta property="og:title" content="Pierwszy trailer Ghostbusters Afterlife. Znamy datę premiery"/>
    <meta property="og:description" content="Wytwórnia Sony Pictures udostępniła pierwszy zwiastun filmu Ghostbusters: Afterlife. Trzecia (czy raczej czwarta) część Pogromców duchów zadebiutuje w połowie przyszłego roku."/>
  </head>
  <body>
    <article>
      <h1>Pierwszy trailer Ghostbusters Afterlife. Znamy datę premiery</h1>
      <h2>Wytwórnia Sony Pictures udostępniła pierwszy zwiastun filmu Ghostbusters: Afterlife. Trzecia (czy raczej czwarta) część Pogromców duchów zadebiutuje w połowie przyszłego roku.</h2>
      <address><time datetime="2019-12-09T16:34:19+00:00">09 Dec 2019, 16:34</time> by <a rel="author" href="https://www.gry-online.pl/user.asp?ID=1041743" target="_blank">Entelarmer</a></address>
      <p>Długo czekaliśmy na pojawienie się pełnoprawnego zwiastuna nowych <i>Pogromców duchów</i>. <b>Dziś, niemal rok po </b><a href="https://www.gry-online.pl/newsroom/pogromcy-duchow-powroca-kontynuacja-w-rekach-syna-rezysera-orygin/z51b918%20tu%20teaser">zapowiedzi</a><b>, wytwórnia Sony Pictures Entertainment opublikowała pierwszy trailer </b><b><i>Ghostbusters: Afterlife</i></b><b>.</b> Filmik zamieściliśmy poniżej.</p>
      <p>Do niedawna <i>Afterlife</i> znaliśmy pod tytułem <i>Ghostbusters 3</i>, mimo że już ukazały się trzy filmy z serii. Produkcja będzie bowiem bezpośrednią kontynuacją dwóch pierwszych odsłon cyklu, bez powiązań z rebootem z 2016 roku (co raczej nie dziwi w kontekście klapy finansowej ostatniego obrazu). Fabuła „trójki” rozgrywa się ponad trzydzieści lat po wydarzeniach z dwójki i przedstawia historię samotnej matki (w tej roli Carrie Coon z <i>Pozostawionych</i>), która wraz z dwoma synami przeprowadza się do Oklahomy. Tam chłopcy staną się świadkiem nadprzyrodzonych zjawisk, lecz także odkryją swoje powiązania z oryginalnymi Pogromcami duchów.</p>
      <figure>
        <img src="https://www.gry-online.pl/Galeria/Html/Wiadomosci/452422031.jpg"/>
        <figcaption>Pogromcy duchów powrócą do kin w przyszłym roku.</figcaption>
      </figure>
      <p>Jeśli mowa o pierwszej grupie łowców duchów, przypomnijmy, że w filmie <a href="https://www.gry-online.pl/newsroom/ghostbusters-3-aykroyd-i-hudson-powroca-w-kontynuacji/z91cba2">pojawią się</a> odtwórcy głównych ról z kultowego oryginału: Ernie Hudson, Dan Aykroyd, Sigourney Weaver oraz Bill Murray (tego ostatniego możemy usłyszeć na zwiastunie). Niestety, zabraknie Harolda Ramisa, czyli filmowego Egona Spenglera – aktor zmarł w 2014 roku. Co więcej, za produkcję odpowiada Jason Reitman, czyli syn Ivana Reitmana, reżysera dwóch pierwszych odsłon cyklu. Ten ostatni <a href="https://www.gry-online.pl/newsroom/pogromcy-duchow-powroca-kontynuacja-w-rekach-syna-rezysera-orygin/z51b918">był zachwycony</a> pomysłem Jasona na nowych <i>Pogromców duchów</i>. Czy jednak to i powrót znanych nazwisk wystarczy, by produkcja odniosła większy sukces niż obraz z 2016 roku, czy też podzieli ona los innych powracających klasyków pokroju <a href="https://www.gry-online.pl/newsroom/premiera-i-recenzje-rambo-5/zd1cbeb">Rambo</a> i <a href="https://www.gry-online.pl/newsroom/terminator-dark-fate-finansowa-klapa-cameron-dystansuje-sie-od-fi/z11cf16https:/www.gry-online.pl/newsroom/recenzje-terminator-dark-fate-nie-ma-tragedii-cameron-juz-planuje/zf1ce33">Terminatora</a>? <b>Odpowiedź poznamy po premierze </b><b><i>Ghostbusters: Afterlife</i></b><b> 10 lipca 2020 roku.</b></p>
      <ul>
        <li>
          <a href="http://www.sonypictures.com/">Oficjalna strona wytwórni Sony Pictures</a>
        </li>
      </ul>
      <figure>
        <img src="https://cdn.gracza.pl/im/2019/gol-newsroom.png"/>
      </figure>
      <p>Zapraszamy Was do <a href="https://www.facebook.com/golnewsroom/">polubienia profilu Newsroomu na Facebooku</a>. Znajdziecie tam nie tylko najciekawsze wiadomości, ale i szereg miłych dodatków.</p>
    </article>
  </body>
</html>