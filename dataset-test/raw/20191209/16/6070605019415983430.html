<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Movistar-estrena-definitiu-Will-Grace_0_2358964222.html"/>
    <meta property="og:site_name" content="Ara.cat"/>
    <meta property="article:published_time" content="2019-12-09T16:37:05+00:00"/>
    <meta property="og:title" content="Movistar+ estrena el comiat definitiu de 'Will &amp; Grace'"/>
    <meta property="og:description" content="La comèdia va tornar a la televisió el 2017, onze anys després del seu final original"/>
  </head>
  <body>
    <article>
      <h1>Movistar+ estrena el comiat definitiu de 'Will &amp; Grace'</h1>
      <h2>La comèdia va tornar a la televisió el 2017, onze anys després del seu final original</h2>
      <address>
        <time datetime="2019-12-09T16:37:05+00:00">09 Dec 2019, 16:37</time>
      </address>
      <p>Després de reviure l'any 2017, la <i>sitcom</i> <i>Will &amp; Grace</i>, una de les comèdies més populars de finals dels anys 90 i principis dels 2000, s'acomiada definitivament. Movistar+ estrena aquest dimarts la que serà l'última temporada, l'onzena, de la sèrie protagonitzada per Debra Messing i  Eric McCormack, que interpreten la dissenyadora d'interiors Grace Adler i el seu millor amic, l'advocat homosexual Will Truman. El repartiment de la sèrie, que va tornar a la televisió onze anys després del seu final original, el completen Megan Mullally, que dona vida a la rica i excèntrica Karen, i Sean Hayes, que interpreta l'aspirant a actor Jack McFarland.</p>
      <p>En aquesta última temporada, que se centrarà en l'embaràs de la Grace i el misteri sobre la identitat del pare, també hi participaran convidats especials com Demi Lobato, que interpretarà una dona que entrarà inesperadament en la vida del Will. També s'incorporen a la sèrie Billie Lourd, filla de Carrie Fisher, que donarà vida a la neboda de la Grace, i Joel McHale, el nou interès romàntic de la Karen. <i>Will &amp; Grace </i>forma part del grup de<a href="https://www.ara.cat/media/revivals-revulsiu-cadenes-nord-americanes_0_1990001015.html"> <i>sitcoms</i> clàssiques que la televisió nord-americana ha recuperat a través de <i>revivals</i></a>, com ara <i>Roseanne</i> o <i>Boig per tu</i>, de la qual s'estrenarà properament una nova temporada. </p>
    </article>
  </body>
</html>