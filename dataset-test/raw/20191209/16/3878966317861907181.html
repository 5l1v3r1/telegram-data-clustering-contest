<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/swiat/news-hiszpanski-dziennik-ostrzega-przed-mozliwym-zamachem,nId,3378956"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T16:04:27+00:00"/>
    <meta property="og:title" content="Hiszpański dziennik ostrzega przed możliwym zamachem"/>
    <meta property="og:description" content="Wydawany w Madrycie dziennik &quot;La Razon&quot; ostrzegł w poniedziałek przed możliwym atakiem terrorystycznym na jeden z licznych na terenie Hiszpanii jarmarków bożonarodzeniowych. Gazeta powołuje się na komunikaty kierowane przez jedną z organizacji dżihadystycznych."/>
  </head>
  <body>
    <article>
      <h1>Hiszpański dziennik ostrzega przed możliwym zamachem</h1>
      <address><time datetime="2019-12-09T16:04:27+00:00">09 Dec 2019, 16:04</time> by <a rel="author">INTERIA.PL</a></address>
      <p>
        <b>Wydawany w Madrycie dziennik "La Razon" ostrzegł w poniedziałek przed możliwym atakiem terrorystycznym na jeden z licznych na terenie Hiszpanii jarmarków bożonarodzeniowych. Gazeta powołuje się na komunikaty kierowane przez jedną z organizacji dżihadystycznych.</b>
      </p>
      <p>Według hiszpańskiej gazety, w ostatnich dniach, w zaszyfrowanych komunikatach wysyłanych do radykalnych muzułmanów, trafił film zachęcający islamistów do podjęcia ataku w związku ze świętami Bożego Narodzenia.</p>
      <p>Trwający pół minuty film został przygotowany przez powiązaną z samozwańczym Państwem Islamskim (IS) organizację Al Andaluzia Muntasir. Powołujący się na źródła w hiszpańskich służbach dziennik twierdzi, że materiał jest wezwaniem do przeprowadzenia ataku na jeden z licznych w tym kraju jarmarków bożonarodzeniowych.</p>
      <p>Przy stanowiącym element filmu wizerunku Trzech Króli dżihadyści napisali, że "od czasów proroków wrogowie Allaha próbowali zgasić jego światło, ale nie zdołali". Dżihadyści umieścili też zachętę do robienia "dobrych uczynków".</p>
      <p>"Zachęcamy was abyście w najlepszy możliwy sposób realizowali dżihad, ucząc prawdy i atakując tyranów (...) tak, aby zginęli" - napisali autorzy filmu przy zdjęciach grupy uzbrojonych bojowników islamskich.</p>
      <p>Według hiszpańskich służb, komunikat zawarty w filmie dotyczy możliwego zamachu na terenie Hiszpanii. Wskazówką dla terrorystów jest umieszczony w materiale wizerunek hiszpańskiego samochodu policyjnego. Film kończy się pytaniem "I na co jeszcze czekasz?".</p>
      <p>Opublikowany przez "La Razon" film to kolejny w ostatnich miesiącach materiał zachęcający dżihadystów do podejmowania ataków terrorystycznych na terenie Hiszpanii. Podobny dokument pojawił się w internecie w kwietniu br., krótko przed ujęciem dwóch Marokańczyków, który planowali zamach bombowy na jedną z procesji podczas uroczystości Wielkiego Tygodnia w Sewilli.</p>
      <p>4 grudnia br. służby Hiszpanii i Maroka rozbiły działającą na terenie obu krajów komórkę Państwa Islamskiego (IS). We wspólnej akcji ujęto czterech członków powiązanej z IS grupy, w tym jej przywódcę.</p>
    </article>
  </body>
</html>