<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/svyat/pochina-bivshiyat-shef-na-federalniya-rezerv-na-sashch-pol-volkr"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-12-09T16:41:02+00:00"/>
    <meta property="og:title" content="Почина авторът на &quot;Правилото на Волкър&quot;"/>
    <meta property="og:description" content="На 92-годишна възраст почина бившият председател на Федералният Резерв на САЩ Пол Волкър, предаде „Бизнес инсайдър“."/>
  </head>
  <body>
    <article>
      <h1>Почина авторът на "Правилото на Волкър"</h1>
      <address>
        <time datetime="2019-12-09T16:41:02+00:00">09 Dec 2019, 16:41</time>
      </address>
      <p>На 92-годишна възраст почина бившият председател на Федералният Резерв на САЩ Пол Волкър, предаде „Бизнес инсайдър“.</p>
      <p>Големият икономист, както по отношение на своята компетентност, така и на ръст (Волкър е висок близо 2 метра), ръководи американската централна банка от 1979 до 1987 г. при президентите Джими Картър и Роналд Рейгън. Волкър изиграва ключова роля в обуздаването на вилнеещата в САЩ инфлация през 70-те и 80-те години на миналия век и последвалия икономически бум в страната, припомня издането</p>
      <p>Преди това той заема различни позиции в министерството на финансите и в различни водещи американски банки. Именно по негов съвет през 1971 г. президентът Никсън отменя конвертируемостта на щатския долар в злато.</p>
      <p>През 2008 г. Волкър той оглавява икономическия екип на президента Барак Обама, натоварен със спасяването на американската икономика по време на световната финансова криза.</p>
      <p>Неговото име носи и разпоредбата от закона Дод-Франк за регулиране на финансовия сектор в САЩ, която налага ограничения върху спекулативните активности на американските банки и способността им да търгуват със собствения си капитал, станала известна като „Правило на Волкър“.</p>
    </article>
  </body>
</html>