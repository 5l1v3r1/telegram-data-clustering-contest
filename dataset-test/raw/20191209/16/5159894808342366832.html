<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/hokej/extraliga/clanek/1171023-porazil-spartu-i-brno-presto-dostal-padaka-pardubice-opet-meni-trenera-kdo-belohlava-nahradil.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T16:11:00+00:00"/>
    <meta property="og:title" content="Porazil Spartu i Brno, přesto dostal padáka. Pardubice opět mění trenéra, kdo Bělohlava nahradil?"/>
    <meta property="og:description" content="Hokejové Pardubice se už podruhé v sezoně rozhodly ke změně na trenérském postu. Vedení Dynama odvolalo Radka Bělohlava a Otakara Janeckého. Novým hlavním koučem se stal Milan Razým, jeho asistenty budou Petr Čáslava a Michal Mikeska. Tým poprvé povedou na úterním tréninku, zápasovou premiéru zažijí po reprezentační pauze 17. prosince v Mladé Boleslavi."/>
  </head>
  <body>
    <article>
      <h1>Porazil Spartu i Brno, přesto dostal padáka. Pardubice opět mění trenéra, kdo Bělohlava nahradil?</h1>
      <address><time datetime="2019-12-09T16:11:00+00:00">09 Dec 2019, 16:11</time> by <a rel="author">škv, Sport.cz</a></address>
      <p>Hokejové Pardubice se už podruhé v sezoně rozhodly ke změně na trenérském postu. Vedení Dynama odvolalo Radka Bělohlava a Otakara Janeckého. Novým hlavním koučem se stal Milan Razým, jeho asistenty budou Petr Čáslava a Michal Mikeska. Tým poprvé povedou na úterním tréninku, zápasovou premiéru zažijí po reprezentační pauze 17. prosince v Mladé Boleslavi.</p>
      <p>Východočeši jsou v extraligové tabulce na posledním čtrnácté místě, od toho desátého je však dělí pouhé čtyři body. Vedení klubu se k odvolání Bělohlava rozhodlo navzdory tomu, že mužstvo pod ním o víkendu porazilo nejprve vedoucí Spartu a poté i Kometu Brno.</p>
      <p>Bělohlav mužstvo převzal na začátku říjnu po Ladislavu Lubinovi, jemuž do té doby dělal asistenta. V devatenácti zápasech si připsal sedm výher. Ty poslední dvě proti Spartě a Brnu mu ale krk stejně nezachránily.</p>
      <figure>
        <img src="https://media.sport.cz/images/top_foto1/0102000007280411/_S7kRT2xpFwNYFqcos2LSQ/5ded38c0ded8ba65729b0100-290116.jpg"/>
      </figure>
      <p>
        <a href="https://www.sport.cz/1170761-dynamo-jede-po-sparte-si-podalo-dalsiho-favorita.html">
          <b>Dynamo jede! Po Spartě si podalo dalšího favorita</b>
        </a>
      </p>
      <p>„Věřili jsme, že říjnová změna trenéra přinese posun Dynama do klidnějších vod, to se bohužel nepodařilo a Pardubice jsou stále na poslední příčce. I tak bych chtěl dosavadním trenérům poděkovat za odvedenou práci," řekl člen představenstva klubu Dušan Salfický.</p>
      <figure>
        <img src="https://media.sport.cz/images/top_foto1/0098000005290299/eZSsdMYp4yYUmCPpOOXXyQ/5b2b96f8ed017938cfb60000-258086"/>
      </figure>
      <p>Slovenský útočník Miloš Bubela po podpisu smlouvy s Dynamem. Vlevo předseda představenstva a generální manažer klubu Dušan Salfický.</p>
      <p>Bělohlavovým nástupcem se stal osmapadesátiletý Razým, jenž v extralize vedl Plzeň a Litvínov. Do nejvyšší soutěže se vrací po necelých deseti měsících, kdy byl v Litvínově ve funkci hlavního kouče nahrazen Jiřím Šlégrem. Největším trenérským úspěchem Razýma je mistrovský titul s Plzní z roku 2013.</p>
      <p>„Rozhodli jsme se na post hlavního trenéra angažovat Milana Razýma, po konzultaci s ním budou jeho asistenty Michal Mikeska a Petr Čáslava. Petr zná hráče A týmu a to by mělo práci nového triumvirátu ulehčit. Ve stávajícím realizačním týmu nebude nadále působit videotrenér Denis Havel," doplnil Dušan Salfický.</p>
      <figure>
        <img src="https://media.sport.cz/images/top_foto1/0000009509990564/Axcao9aoDPFnqJJ1aBMvUw/5ddd02e42627345290360200-289203"/>
      </figure>
      <p>Trenér Radek Bělohlav ještě na střídačce Pardubic.</p>
      <p>Mikeska jako hráč vybojoval extraligový titul pro Pardubice v roce 2005 právě s Petrem Čáslavou. O tři roky později vyhrál s Ufou ruskou Superligu. Na začátku ročníku 2016/2017 se po odvolání Petera Draisaitla stal asistentem trenéra A týmu Pardubic, v posledních sezonách trénoval dorost Dynama.</p>
      <p>Čáslava coby hráč zažil osm MS, včetně toho zlatého před devíti lety. V polovině minulé sezony se stal asistentem Ladislava Lubiny a zůstal jím i v aktuálním ročníku pod Bělohlavem. S ním se ale minulý týden nepohodl a při výhrách nad Spartou a Brnem už na lavičce nestál. Nyní se opět vrací.</p>
      <p>Bělohlavovo odvolání je pátým předčasným trenérským koncem v této sezoně extraligy. Nejdříve došlo na začátku října v Pardubicích na konec Ladislava Lubiny. Ve Zlíně následně skončil Antonín Stavjaňa a nahradil jej Robert Svoboda. V polovině listopadu se na brněnskou střídačku po odstoupení Petra Fialy vrátil klubový šéf Libor Zábranský, o týden později skončil v Litvínově jako trenér Jiří Šlégr, jehož nahradil Vladimír Kýhos.</p>
      <p>Změnil se i realizační tým Hradce Králové: Vladimír Růžička doplnil 23. října na pozici hlavního trenéra Tomáše Martince.</p>
    </article>
  </body>
</html>