<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/namest-na-hane-domov-zdravotni-postizeni-starostka-marta-husickova-olomoucky_1912091611_kro"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T16:11:00+00:00"/>
    <meta property="og:title" content="Náměšť na Hané není xenofobní, obhajuje starostka petici proti výstavbě domu pro lidi s postižením"/>
    <meta property="og:description" content="„Samozřejmě nemáme nic proti osobám se zdravotním postižením. Když jsem si udělala v hlavě sumář našich občanů, napočítala jsem jich nejméně šest se zdravotním postižením,“ říká starostka Husičková."/>
  </head>
  <body>
    <article>
      <h1>Náměšť na Hané není xenofobní, obhajuje starostka petici proti výstavbě domu pro lidi s postižením</h1>
      <address><time datetime="2019-12-09T16:11:00+00:00">09 Dec 2019, 16:11</time> by <a rel="author">Věra Štechrová</a></address>
      <p>
        <b>V Náměšti na Hané nedaleko Olomouce má vzniknout domov pro 12 lidí s mentálním nebo fyzickým hendikepem. Plán olomouckého hejtmanství se ale nelíbí zhruba čtvrtině obyvatel Náměště, kteří proti němu podepsali petici. Má 477 podpisů a podpořilo ji i zastupitelstvo městysu. Svůj podpis pod petici připojila i starostka Náměště na Hané Marta Husičková z ODS. Jaký k tomu měla důvod, vysvětlovala v rozhovoru pro Radiožurnál.</b>
      </p>
      <p><b>Co se vám na projektu nelíbí?</b><br/>Musím se přiznat, hlavně se mi nelíbil postup, který zvolili pracovníci Olomouckého kraje, když projekt připravovali. V transformačním plánu Nových Zámků, poskytovatele sociálních služeb, se dočítáme, že se mají dělat kulaté stoly, besedy, přednášky, a potom teprve se má řešit samotná stavba. To se ale nestalo, což je možná příčina toho, že vznikla petice a proč ji podpořilo i naše zastupitelstvo.</p>
      <p>Samozřejmě nemáme vůbec nic proti osobám se zdravotním postižením. Když jsem si sama udělala v hlavě sumář našich občanů, tak jsem jich napočítala nejméně šest se zdravotním postižením, kteří v Náměšti žijí a které bereme jako sobě rovné. Nemáme problém se zdravotním postižením.</p>
      <figure>
        <audio src="https://www.irozhlas.cz/sites/default/files/audios/1abd8d7e3cf6331d250353f694696afe.mp3"/>
        <figcaption>Poslechněte si celé rozhovory se starostkou Náměště na Hané Martou Husičkovou (ODS) a hejtmanem Olomouckého kraje Ladislavem Oklešťkem (ANO)</figcaption>
      </figure>
      <p><b>Paní starostko, ale přece jen jeden ze signatářů, pan Filip, zmínil kromě obav o charakter zástavby i jiné důvody. Konkrétně uvedl: „Nelíbí se mi to z důvodu toho, že je tu rodinná zástavba. Během posledních deseti let se tady nastěhovalo spoustu rodin s malými dětmi. Myslím si, že to není vhodné, aby se tady pohybovali lidé s nějakým mentálním nebo fyzickým postižením v blízkosti malých dětí. Děti si sem volně chodí hrát, prostě jako na vesnici, a není to úplně vhodné.“ Jak se stavíte k tomuto zdůvodnění jednoho z obyvatel?</b><br/>Přiznám se, že tento názor nesdílím. Víte, kdyby si mnozí, kteří podepsali petici, uvědomili způsob postižení, možná by takto nemluvili. Na druhou stranu žijeme v demokratickém státě a každý má právo na svůj názor. Možná to tak pan Filip nemyslel.</p>
      <p>S mnohými iniciátory petice jsem mluvila na jednom ze setkání, které vzniklo až po podepsání petice, které jsme svolali. I členové petičního výboru vyjádřili snahu najít (pro domov) jiné místo. Opravdu si nemyslím, že je na začátku Náměště ten prostor pro osoby se zdravotním postižením vhodný. Nemyslím si to.</p>
      <p>
        <b>REAKCE HEJTMANA OLOMOUCKÉHO KRAJE</b>
      </p>
      <p>„Rozumím, že mohlo dojít k informačnímu šumu. Pravda je, že projekt teprve připravujeme. V této fázi se napřed seženou pozemky, pak se řeší projektová dokumentace. Na základě té se jedná s dotčenými obcemi. Tady se to pochybení dá velice rychle odstranit. (…) Určitě najdeme společné řešení,“ věří<b> hejtman Olomouckého kraje Ladislav Okleštěk</b> (za hnutí ANO). „Vůbec nemám problém, pokud se dohodneme na jiném pozemku.“</p>
      <p><b>Dívala jsem se na to. Ono je to vlastně na kraji obce, za posledním z rodinných domků. V čem je to místo problematické? Kde by to podle vás bylo výhodnější?</b><br/>Snažila jsem se už podívat do územního plánu. Mám vytipované dvě lokality. Také členové petičního výboru říkali, že budou nápomocni k tomu, abychom našli jiné místo. Podívejte, smyslem transformačního plánu je dostat lidi z Nových Zámků do obcí, které jsou vhodné pro život těchto lidí. A ne je dát někam na okraj Náměště. To si myslím, že rozhodně vhodné nebylo, protože do centra Náměště z kraje města je to téměř kilometr.</p>
      <p><b>Takže vy byste budovu umístila blíže centru?</b><br/>Ano. Samozřejmě se musím dívat také na to, abychom nevyvolali další vlnu nevole a podobně. Mrzí mě, že se mi teď dostává do rukou spoustu negativních odezev na petici.</p>
      <p>Fakt bych chtěla znovu upozornit na to, že Náměšť není xenofobní. Dovedeme soužít s osobami se zdravotním postižením. Dlouhou dobu jsme měli jako člena rady člověka na vozíčku. Víme, co tito lidé potřebují.</p>
      <p>Rozhodně bych chtěla v tomto adventním čase říct, že budeme hledat řešení. Už jsem mluvila se zástupcem asistenta pana hejtmana (Ladislava Oklešťka za ANO). Chci se s ním ještě tento týden sejít a navrhnout mu spolupráci v této oblasti, aby se otupily hroty, které teď vznikly.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d82742.58200000515!2d16.981094385832478!3d49.60329932124284!2m3!1f0!2f0!3f0!3m2!1i1024!2i768!4f13.1!3m3!1m2!1s0x471244912e2ec8cb%3A0x86a84088f018c48a!2zNzgzIDQ0IE7DoW3Em8WhxaUgbmEgSGFuw6k!5e0!3m2!1sen!2scz!4v1575892966059!5m2!1sen!2scz" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-domov/namest-na-hane-olomoucky-kraj-domov-pro-osoby-s-postizenim-petice_1912081319_dok"/>
      </related>
    </article>
  </body>
</html>