<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1036360/ellada-xana-3-000-eyro-elaxisti-amoivi-gia-ton-epanapatrismo-ellinon-epistimonon"/>
    <meta property="og:site_name" content="Newsbomb"/>
    <meta property="article:published_time" content="2019-12-09T16:04:30+00:00"/>
    <meta property="og:title" content="Ελλάδα ξανά: 3.000 ευρώ ελάχιστη αμοιβή για τον επαναπατρισμό Ελλήνων επιστημόνων!"/>
    <meta property="og:description" content="«Προ των πυλών» βρίσκεται μία πρωτοβουλία για τον επαναπατρισμό Ελλήνων επιστημόνων που διαπρέπουν στο εξωτερικό με την ονομασία «Rebrain Greece - Ο Τεχνολογικός Μετασχηματισμός της Αγοράς Εργασίας», που παρουσιάστηκε σήμερα (09/12) παρουσία του υπουργού Εργασίας και Κοινωνικών Υποθέσεων, Γιάννη Βρούτση."/>
  </head>
  <body>
    <article>
      <h1>Ελλάδα ξανά: 3.000 ευρώ ελάχιστη αμοιβή για τον επαναπατρισμό Ελλήνων επιστημόνων!</h1>
      <h2>«Προ των πυλών» βρίσκεται μία πρωτοβουλία για τον επαναπατρισμό Ελλήνων επιστημόνων που διαπρέπουν στο εξωτερικό με την ονομασία «Rebrain Greece - Ο Τεχνολογικός Μετασχηματισμός της Αγοράς Εργασίας», που παρουσιάστηκε σήμερα (09/12) παρουσία του υπουργού Εργασίας και Κοινωνικών Υποθέσεων, Γιάννη Βρούτση.</h2>
      <address><time datetime="2019-12-09T16:04:30+00:00">09 Dec 2019, 16:04</time> by <a rel="author">Newsroom</a></address>
      <p><i>«Αποτελεί εθνικό συμπέρασμα αλλά και εθνικό στοίχημα ότι η ανάσχεση της φυγής των νέων επιστημόνων μας, το ονομαζόμενο brain drain και ο τεχνολογικός μετασχηματισμός της αγοράς εργασίας λόγω της εκθετικής διείσδυσης των νέων τεχνολογιών όπως αυτή της τεχνητής νοημοσύνης (ΑΙ), συνιστούν μείζονες προκλήσεις για τη χώρα μας, καθώς θα έχουν άμεση επίδραση στην παραγωγική της διαδικασία και στην απασχόληση»</i>, επισήμανε μεταξύ άλλων ο <b>υπουργός Εργασίας και Κοινωνικών Υποθέσεων, Γιάννης Βρούτσης.</b></p>
      <p>Αναλυτικότερα, η πρώτη από τις τέσσερις παρεμβάσεις του Rebrain Greece, είναι η δράση «<b>ΕΛΛΑΔΑ …ΞΑΝΑ!».</b> Πρόκειται, όπως είπε ο κ. Βρούτσης, για μία «εμβληματική δράση, μία δράση σημαία». Η δράση «ΕΛΛΑΔΑ …ΞΑΝΑ!» είναι ένα <b>πιλοτικό πρόγραμμα επαναπατρισμού των Ελλήνων της διασποράς με υψηλή επιστημονική γνώση</b> που εργάζονται ήδη στο εξωτερικό.</p>
      <p>ι) <b>Η Ελλάδα διασυνδέεται για πρώτη φορά ευθέως με τους Έλληνες της διασποράς,</b> που διαπρέπουν, διακρίνονται και σταδιοδρομούν στο διεθνές ανταγωνιστικό επαγγελματικό και γεμάτο προκλήσεις περιβάλλον. «Οι Ελληνικές οικογένειες επιβαρύνονται εδώ και δέκα έτη από το οξύτατο κοινωνικό και οικονομικό κόστος του να έχουν τα παιδιά τους στο εξωτερικό χωρίς προοπτική επιστροφής. Η γνώση τους, η δύναμή δημιουργίας, η δημιουργία επόμενων γενιών στη χώρα μας με τόσο έντονο το πρόβλημα γήρανσης αποτελούν βασικούς λόγους σχεδιασμού», ανέφερε ο κ. Βρούτσης.</p>
      <p>ιι) <b>Τους καλεί να προσφέρουν τις υπηρεσίες τους</b> στην Ελλάδα και στις επιχειρήσεις της.</p>
      <p>ιιι) Οι <b>επιχειρήσεις</b> που θα συμμετάσχουν στο ΕΛΛΑΔΑ…ΞΑΝΑ!, <b>θα αναγνωριστούν με ειδική διαδικασία ως πρωτοπόροι -πρεσβευτές υψηλής εταιρικής κοινωνικής ευθύνης</b>.</p>
      <p>iv) <b>Η Ελλάδα ανακτά σταδιακά την αξιοπιστία της και την ανταγωνιστικότητα της</b>, μέσω των αλλαγών και των μεταρρυθμίσεων, σε κρίσιμους τομείς της δημόσιας πολιτικής, ανταποκρινόμενη στις προκλήσεις της 4ης βιομηχανικής επανάστασης, με τη συμβολή και τη δύναμη των Ελλήνων της ομογένειας.</p>
      <p>v) <b>To «ΕΛΛΑΔΑ ΞΑΝΑ», είναι πιλοτικό πρόγραμμα,</b> στοχεύει αρχικά σε πρώτη φάση στον επαναπατρισμό 500 Ελλήνων εργαζομένων του εξωτερικού με υψηλού επιπέδου διεθνή επιστημονική και επαγγελματική εμπειρία, τουλάχιστον ενός έτους, μεταπτυχιακού επιπέδου ή διδακτορικού επιπέδου, ηλικίας 28-40, προκειμένου να εργαστούν ως πρόσθετο προσωπικό σε επιχειρήσεις δραστηριοποιούμενες στην Ελλάδα (για να αποφευχθούν φαινόμενα υποκατάστασης), με βάση τις εξειδικευμένες ανάγκες με έμφαση στους τομείς των νέων επαυξημένων τεχνολογιών, όπου παρατηρείται σχετική έλλειψη. Η χρηματοδότηση θα γίνει προς τις επιχειρήσεις με ευρωπαϊκούς πόρους.</p>
      <p>vi) <b>Η ελάχιστη αμοιβή τους καθορίζεται στις 3.000 ευρώ</b>, με χρηματοδότηση της επιχείρησης στο 70% περίπου της ελάχιστης αμοιβής για ένα χρόνο, με υποχρέωση διατήρησης του εργαζόμενου με την ίδια αμοιβή για άλλους 12 τουλάχιστον μήνες.</p>
      <p>Σύμφωνα με τον κ. Βρούτση η δράση αυτή <b>φέρνει μαζί επιχειρήσεις του ιδιωτικού τομέα και εργαζόμενους Έλληνες στο εξωτερικό με τεχνογνωσία, υψηλότατα τυπικά προσόντα αλλά και ευρωπαϊκή και διεθνή εργασιακή εμπειρία,</b> όπου σε συνεργασία με τους Έλληνες εργαζόμενους θα δημιουργήσουν τις συνθήκες για υψηλότερο επίπεδο των αμοιβών στην Ελλάδα, ενώ προσέθεσε ότι «θα ανοίξει άμεσα το πληροφοριακό σύστημα ΕΡΓΑΝΗ – Ειδική φόρμα εκδήλωσης ενδιαφέροντος» και κάλεσε τις επιχειρήσεις να την συμπληρώσουν «ώστε το υπουργείο να καταγράψει τις ζητούμενες από τις επιχειρήσεις ειδικότητες που θεωρούνται κρίσιμες για την ανάταξη του παραγωγικού μοντέλου».</p>
      <p><b>Η δεύτερη παρέμβαση του Rebrain Greece</b> σχετίζεται με τη σύσταση θεσμικού φορέα ReΒrain Greece: <b>Κέντρο Συλλογικής Τεχνογνωσίας για την Αγορά Εργασίας.</b> H πρωτοβουλία πλέον λαμβάνει θεσμική υπόσταση, με τη μορφή Νομικού Προσώπου Ιδιωτικού Δικαίου Μη Κερδοσκοπικού Χαρακτήρα, με το όνομα Rebrain Greece: Κέντρο Συλλογικής Τεχνογνωσίας για την Αγορά Εργασίας. Ένας συμβουλευτικός, ευέλικτος και χωρίς κόστος θεσμός στο Υπουργείο Εργασίας, χωρίς αμοιβή για τα στελέχη του, χωρίς τη δημιουργία άλλων θέσεων εργασίας, καθώς αυτά θα δραστηριοποιούνται παράλληλα με τα καθήκοντά τους στο Υπουργείο. Η πρωτοβουλία εντάσσεται πλέον κάτω από την ομπρέλα του Νομικού Προσώπου.</p>
      <p><b>Η τρίτη παρέμβαση του Rebrain Greece</b> είναι η <b>ανάπτυξη της πλατφόρμας Rebrain Greece CoLab.</b> Το Rebrain Greece ως πρωτοβουλία υπό την νέα του μορφή μεταφέρεται και σε ψηφιακό περιβάλλον ώστε να μπορεί να εκτελεί τις λειτουργίες της και με σύγχρονα τεχνολογικά μέσα με μικρότερο κόστος , μεγαλύτερο εύρος ανάλυσης και μια σειρά άλλων πλεονεκτημάτων . Στην πλατφόρμα αυτή θα ενσωματωθούν και τα δεδομένα που θα προκύψουν από τη φόρμα εκδήλωσης ενδιαφέροντος των επιχειρήσεων για το πιλοτικό πρόγραμμα «ΕΛΛΑΔΑ…ΞΑΝΑ!». Επιπλέον, όπως ανακοίνωσε ο υπουργός, θα αποτελέσει το πρώτο ψηφιακό μητρώο καταγραφής των Ελλήνων του Εξωτερικού που θέλουν να επιστρέψουν στην Ελλάδα. «Η πλατφόρμα αυτή θα αποτελέσει και έναν τεράστιο χώρο διαγωνισμών-ιδεών-προτάσεων για σύνθετα δημόσια προβλήματα Εθνικής Εμβέλειας της αγοράς εργασίας», τόνισε ο κ. Βρούτσης.</p>
      <p><b>Η τέταρτη παρέμβαση του Rebrain Greece, είναι το πρώτο σχέδιο Δράσης Ευφυών Πολιτικών για την Αγορά Εργασίας.</b> Το Rebrain Greece παρουσιάζει για πρώτη φορά ένα πιλοτικό σχέδιο δράσης έξυπνων δημόσιων πολιτικών για την αγορά εργασίας που ενσωματώνει την τεχνολογία ανάλυσης μεγάλου όγκου δεδομένων (big data analytics), τα οποία οπτικοποιεί με σύγχρονες τεχνολογίες απεικόνισης δεδομένων, αξιοποιώντας και τις αρχές της συλλογικής νοημοσύνης, όπως έχουν αναδειχθεί από τα κορυφαία στον κόσμο Πανεπιστήμια ( M.I.T. Harvard University κλπ).</p>
      <p><b>Δείτε όλες τις τελευταίες</b> <a href="https://www.newsbomb.gr/oles-oi-eidhseis"><b>Ειδήσεις</b></a> <b>από την Ελλάδα και τον Κόσμο, τη στιγμή που συμβαίνουν, στο</b> <a href="https://www.newsbomb.gr/"><b>Newsbomb</b><b>.</b><b>gr</b></a></p>
      <p>
        <b>Διαβάστε επίσης:</b>
      </p>
      <p>
        <b>
          <a href="https://www.newsbomb.gr/politikh/story/1036148/synagermos-sti-mesogeio-me-ti-symfonia-toyrkias-livyis-to-diplomatiko-teixos-tis-athinas">Συναγερμός στη Μεσόγειο με τη συμφωνία Τουρκίας - Λιβύης: Το διπλωματικό «τείχος» της Αθήνας</a>
        </b>
      </p>
      <p>
        <b>
          <a href="https://www.newsbomb.gr/ellada/story/1035732/koinoniko-merisma-2019-aitisi-vima-vima-i-diadikasia-etsi-tha-parete-ta-700-eyro">Κοινωνικό Μέρισμα 2019 αίτηση: Βήμα - βήμα η διαδικασία - Έτσι θα πάρετε τα 700 ευρώ</a>
        </b>
      </p>
      <related>
        <a href="https://www.newsbomb.gr/kairos/story/1036328/kairos-h-dido-fernei-kataigides-xionia-kai-thyellodeis-anemoys-poy-tha-einai-entona-ta-fainomena"/>
        <a href="https://www.newsbomb.gr/kairos/story/1036309/kairos-ektakti-proeidopoiisi-arnaoytogloy-prosoxi-tin-triti-se-aytes-tis-perioxes-photo"/>
        <a href="https://www.newsbomb.gr/kairos/story/1036284/ektakto-deltio-epideinosis-kairoy-emy-poies-perioxes-tha-sarosei-i-kakokairia-pic"/>
      </related>
    </article>
  </body>
</html>