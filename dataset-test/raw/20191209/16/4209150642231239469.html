<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/nauka-tehnologija/nauka/U-porastu-povrede-povezane-s-koriscenjem-mobilnih-telefona/572805?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T16:57:32+00:00"/>
    <meta property="og:title" content="U porastu povrede povezane s korišćenjem mobilnih telefona"/>
    <meta property="og:description" content="Nemojte pisati poruke dok hodate, lajkovati fotografije pasa, ili gledati video sadržaje - povrede povezane s korišćenjem mobilnih telefona su u porastu, posebno kod mladih, pokazala je analiza povreda zbog kojih su ljudi tražili ljekarsku pomoć u SAD."/>
  </head>
  <body>
    <article>
      <h1>U porastu povrede povezane s korišćenjem mobilnih telefona</h1>
      <address><time datetime="2019-12-09T16:57:32+00:00">09 Dec 2019, 16:57</time> by <a rel="author">Tanjug</a></address>
      <p>Nemojte pisati poruke dok hodate, lajkovati fotografije pasa, ili gledati video sadržaje - povrede povezane s korišćenjem mobilnih telefona su u porastu, posebno kod mladih, pokazala je analiza povreda zbog kojih su ljudi tražili ljekarsku pomoć u SAD.</p>
      <p>Broj povreda vrata, lica, očiju, nosa, ušiju i glave u drastičnom su porastu u proteklih nekoliko godina a velike zasluge ima korišćenje mobilnih telefona, posebno kucanje poruka tokom upravljanja automobilom ili hodanja, posebno kod mladih između 13 do 29 godina, prenosi CNN.</p>
      <p>Najčešće povrede su rane na licu i glavi, slijede kontuzije mozga, površne povrede kože i povrede unutrašnjih organa, prema istraživanju koje su sproveli naučnici s medicinskog fakulteta Ratdžersa u Nju Džerziju.</p>
      <p>Većina ljudi, 94 odsto, nije hospitalizovana nakon što su povrede sanirane. Iako se ne čini da bi te povrede trebalo da budu razlog za zabrinutost autori istraživanja upozoravaju da mogu imati dugotrajne posljedice, kao što su ožiljci.</p>
      <p>Troškovi saniranja povreda lica koštaju američki zdravstveni sistem godišnje oko tri milijarde dolara. Ova studija, čiji su rezultati objavljeni u časopisu JAMA za otorinolaringologiju, prva je koja je proučila povrede glave i vrata umjesto čitavog tijela. Te su vrste povreda bile rijetke do 2007. godine u kojoj je Epl predstavio prvi Ajfon, a nakon toga porasle su dramatično.</p>
      <p>"Iako je popularnost mobilnih telefona i prije toga rasla njihove su funkcije bile ograničene i stoga su bili manji izgledi da mnogo odvlače pažnju u poređenju sa današnjim pametnim telefonima", navode autori istraživanja.</p>
    </article>
  </body>
</html>