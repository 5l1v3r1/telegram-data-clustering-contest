<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novosti.rs/vesti/naslovna/politika/aktuelno.289.html:835053-Crveni-tepih-i-pocasna-garda-Vucic-doputovao-u-Atinu-u-utorak-sa-predsednikom-Grcke"/>
    <meta property="og:site_name" content="Вечерње новости"/>
    <meta property="article:published_time" content="2019-12-09T16:21:00+00:00"/>
    <meta property="og:title" content="Crveni tepih i počasna garda: Vučić doputovao u Atinu, u utorak sa predsednikom Grčke"/>
    <meta property="og:description" content="Predsednik Srbije Aleksandar Vučić doputovao je danas posle podne u Atinu, gde će sutra i u sredu boraviti u zvaničnoj poseti"/>
  </head>
  <body>
    <article>
      <h1>Crveni tepih i počasna garda: Vučić doputovao u Atinu, u utorak sa predsednikom Grčke</h1>
      <address><time datetime="2019-12-09T16:21:00+00:00">09 Dec 2019, 16:21</time> by <a rel="author">Tanjug</a></address>
      <p>
        <b>Predsednik Srbije Aleksandar Vučić doputovao je danas posle podne u Atinu, gde će sutra i u sredu boraviti u zvaničnoj poseti</b>
      </p>
      <p>Predsednik Srbije Aleksandar Vučić doputovao je danas posle podne u Atinu, gde će sutra i u sredu boraviti u zvaničnoj poseti, tokom koje će se sastati sa predsednikom Grčke Prokopisom Pavlopulosom i premijerom Kirjakosom Micotakisom, sa kojima će razgovarati o političkim i ekonomskim temama.</p>
      <p>Predsednika Srbije na atinskom aerodromu dočekao je zamenik predsednika grčke vlade Panajotis Pikramenos, uz crveni tepih i postrojenu Gardu.</p>
      <p>U utorak, prvog dana posete, Vučić će se sastati s predsednikom Prokopisom Pavlopulosom, a tom prilikom će biti održan i plenarni sastanak delegacija Srbije i Grčke.</p>
      <p>Istoga dana, gradonačelnik Atine Kostas Bakojani uručiće Vučiću Zlatnu medalju za zasluge grada Atine, nakon čega će predsednik Srbije imati sastanak sa brojnim istaknutim grčkim privrednicima.</p>
      <p>Drugog dana posete, u sredu, predsednik će se sastati s premijerom Grčke Kirjakosom Micotakisom, sa kojim ga veže dugogodišnje poznanstvo, bliski lični i međupartijski odnosi, jer je on vođa "Nove Demokratije", sestrinske partije SNS.</p>
      <p>Vučić i Micotakis će kopredsedavati trećoj sednici Visokog saveta za saradnju Srbije i Grčke, a zatim će potpisati Zajedničku deklaraciju o uspostavljanju strateškog partnerstva Srbije i Grčke.</p>
      <figure>
        <img src="https://www.novosti.rs/upload/images/2019b//12/09n/vucic-instag%20(2).jpg"/>
      </figure>
      <p>Nakon toga, biće potpisani i sporazumi značajni za saradnju dveju zemalja.</p>
      <p>Tokom boravka u Atini planiran je i susret predsednika Vučića sa predsednikom Koalicije radikalne levice (SIRIZA) Aleksisom Ciprasom, kao i sa arhiepiskopom atinskim i sve Grčke Jeronimom Drugim.</p>
      <p>U delegaciji koju predvodi predsednik Vučić su ministar spoljnih poslova Ivica Dačić, ministar energetike Aleksandar Antić, ministar odbrane Aleksandar Vulin, ministar prosvete Mladen Šarčević i državni sekretar u Ministarstvu privrede Dragan Stevanović.</p>
      <p>Očekuje se da će glavne teme razgovora u Atini biti bilateralna saradnja dve zemlje, ali i evropski put Srbije, i naravno kosovski problem.</p>
      <p>Grčka je prijateljska zemlja, koja podržava evropski put Srbije i koja nije priznala jednostrano proglašenu nezavisnost Kosova.</p>
      <p>Srbija pridaje izuzetan značaj odnosima sa Grčkom, koji su zasnovani na čvrstom prijateljstvu, istorijski potvrđenoj bliskosti i solidarnosti dva naroda, poručio je, polovinom novembra, predsednik Vučić kada se sastao sa šefom grčke diplomatije Nikosom Dendijasom.</p>
      <p>Srbija visoko ceni dosledan i principijelan stav Grčke o nepriznavanju jednostrano proglašene nezavisnosti Kosova.</p>
      <related>
        <h4>Srodne vesti</h4>
        <a href="https://www.novosti.rs/vesti/naslovna/politika/aktuelno.289.html:834908-Meni-su-Nemci-ubili-tetku-treba-li-da-Merkelovoj-uradim-carski-rez-tupim-nozem-Vedrana-pitala-predsednika-da-li-moze-Srbija-da-stavi-tacku-na-sve-sukobe-sa-Hrvatskom"/>
        <a href="https://www.novosti.rs/vesti/naslovna/politika/aktuelno.289.html:834973-Vucevic-podneo-krivicnu-prijavu-protiv-Vucica-Gradjani-zasluzuju-istinu"/>
        <a href="https://www.novosti.rs/vesti/naslovna/politika/aktuelno.289.html:834839-Mali-Ogroman-stepen-mrznje-usmeren-na-Vucica"/>
        <a href="https://www.novosti.rs/vesti/naslovna/drustvo/aktuelno.290.html:834633-Vucic-posle-predstavljanja-novih-helikoptera-Oni-su-cuvari-nase-zemlje-naseg-neba-FOTO"/>
        <a href="https://www.novosti.rs/vesti/naslovna/drustvo/aktuelno.290.html:834652-Vuciceva-poruka-na-UNESKO-vom-Tviteru-Vreme-je-da-sve-nase-drzave-brane-svoja-prava-da-zastite-kulturno-nasledje-VIDEO"/>
      </related>
    </article>
  </body>
</html>