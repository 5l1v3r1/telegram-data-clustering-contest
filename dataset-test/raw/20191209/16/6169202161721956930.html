<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-industrie_feroviara-23540725-gara-nord-putea-modernizata-semnat-contractul-pentru-elaborarea-studiului-fezabilitate.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T16:15:00+00:00"/>
    <meta property="og:title" content="Gara de Nord ar putea fi modernizată - S-a semnat contractul pentru elaborarea studiului de fezabilitate"/>
    <meta property="og:description" content="Compania Naţională de Căi Ferate “CFR” SA și Consis Proiect S.R.L au semnat contractul pentru elaborarea studiului de fezabilitate, prima etapă a programului de modernizare a Gării de"/>
  </head>
  <body>
    <article>
      <h1>Gara de Nord ar putea fi modernizată - S-a semnat contractul pentru elaborarea studiului de fezabilitate</h1>
      <address><time datetime="2019-12-09T16:15:00+00:00">09 Dec 2019, 16:15</time> by <a rel="author">Vlad Barza</a></address>
      <p><b>​Compania Naţională de Căi Ferate “CFR” SA și Consis Proiect S.R.L au semnat contractul pentru elaborarea studiului de fezabilitate, prima etapă a programului de modernizare a Gării de Nord din București. Contractul, în valoare de 11,3 milioane lei, fără TVA, are durata de implementare de 6 luni și jumătate și este finanțat din fonduri nerambursabile, în cadrul programului POIM 2014-2020. Printre modernizările vizate se numără repararea clădirilor, ridicarea nivelului peroanelor și reabilitarea copertinelor.</b><br/><br/>Gara de Nord București are o suprafață de 100.000 mp, fiind amplasată pe un ansamblu de 14 linii de cale ferată, instalații specifice, peroane și clădiri funcționale, care necesită lucrări de reînnoire și de modernizare pentru a respecta normele UIC, privind statutul de Eurogară.<br/><br/>Principalele obiective ale proiectului sunt:</p>
      <ul>
        <li>regenerarea urbană a zonei, pe principiile de smart city/creative city/green city;</li>
      </ul>
      <ul>
        <li>modernizarea/consolidarea/repararea clădirilor din stația de călători București Nord, a spaţiilor destinate serviciilor pentru călători și a zonei comerciale;</li>
      </ul>
      <ul>
        <li>înlocuirea instalațiilor electrice, sanitare, termice etc;</li>
      </ul>
      <ul>
        <li>ridicarea nivelului peroanelor în conformitate cu standardele europene în vigoare, reabilitarea copertinelor și a liniilor din staţie;</li>
      </ul>
      <ul>
        <li>montarea de panouri fonoabsorbante şi/sau soluţii alternative de reducere a nivelului de zgomot;</li>
      </ul>
      <ul>
        <li>modernizarea echipamentului de telecomunicaţii;</li>
      </ul>
      <ul>
        <li>facilități pentru persoane cu dizabilități.</li>
      </ul>
      <p>Din punct de vedere tehnico-economic, studiul de fezabilitate va analiza cu prioritate transformarea obiectivului într-un nod feroviar european și centru multimodal public, prin modernizarea, consolidarea și reabilitarea actualei stații de cale ferată.<br/><br/>După finalizarea, predarea și aprobarea studiului de fezabilitate, compania va lansa procedura de licitație pentru elaborarea proiectului tehnic și execuția lucrărilor de modernizare a Gării de Nord București.</p>
    </article>
  </body>
</html>