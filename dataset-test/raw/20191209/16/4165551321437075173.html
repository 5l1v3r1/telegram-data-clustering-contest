<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727768/knyaz-nikita-dmitrievich-lobanov-rostovski-dari-na-panorama-plevenska-epopeya-1877-g-chetiri-tsenni-litografii-ot-19-vek.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T16:12:00+00:00"/>
    <meta property="og:title" content="Княз Никита Дмитриевич Лобанов-Ростовски дари на Панорама „Плевенска епопея 1877 г.” четири ценни литографии от 19 век"/>
    <meta property="og:description" content="Плевен. Княз Никита Дмитриевич Лобанов-Ростовски дари на Панорама „Плевенска епопея 1877 г.” четири ценни литографии от 19 век, свързани с исторически събития от Руско-турската война от 1877-1878 г. и с подписване договора за Освобождението на България Председателят на ПП АБВ Румен Петков и княз Никита Дмитриевич Лобанов-Ростовски бяха сред официалните гости на откриването на изложба"/>
  </head>
  <body>
    <article>
      <h1>Княз Никита Дмитриевич Лобанов-Ростовски дари на Панорама „Плевенска епопея 1877 г.” четири ценни литографии от 19 век</h1>
      <address><time datetime="2019-12-09T16:12:00+00:00">09 Dec 2019, 16:12</time> by <a rel="author">Агенция "Фокус"</a></address>
      <p><b><i>Плевен. </i></b>Княз Никита Дмитриевич Лобанов-Ростовски дари на Панорама „Плевенска епопея 1877 г.” четири ценни литографии от 19 век, свързани с исторически събития от Руско-турската война от 1877-1878 г. и с подписване договора за Освобождението на България<br/>Председателят на ПП АБВ Румен Петков и княз Никита Дмитриевич Лобанов-Ростовски бяха сред официалните гости на откриването на изложба по повод 90 години от рождението на Николай Василиевич Овечкин днес в Панорама „Плевенска епопея 1877 г.”. Експозицията е част от събитията, посветени на 142-ата годишнина от освобождението на Плевен. Това съобщиха от пресцентъра на <b>ПП АБВ</b>.<br/><br/>Княз Никита Лобанов-Ростовски добави към свое предишно голямо дарение на Регионалния военноисторически музей още четири ценни литографии от 19 век, свързани с исторически събития от Руско-турската война от 1877-1878 г. и с подписване договора за Освобождението на България.<br/>Изложбата, която бележи 90 години от рождението на Николай Василиевич Овечкин представя 89 фотокопия на оригинални творби и фрагменти с бележки и подпис на Н. Овечкин от фондовете на Новочеркаския музей за история на Донското казачество. Освен ескизи и етюди от Панорама „Плевенска епопея 1877 г.”, са представени и етюди и портрети от Диорамата „Въстанието на казаците-бедняци в Сечта през 1768 г.“ и от други диорами, рисувани от Н. Овечкин.<br/><br/>Изложбата дава възможност да се видят част от скиците, от които по-късно е създаден бъдещият шедьовър на баталната живопис Панорама „Плевенска епопея 1877 г.” – резултат от продължителна работа над сюжета, драматургията, образите на персонажите и композицията. По думите на Н. Овечкин „да се отдели главното, типичното, съзвучното с времето и съвременността и да се претвори в художествен образ по верещагински правдиво – това е нашата свръхзадача”.<br/><br/>Изложбата представя палитра, четки, маслени бои, въглен за рисуване, парче от лененото платно преди да се грундира, албуми със скици на Н. Овечкин и други, от фонда на Регионален военноисторически музей – Плевен.<br/><br/>Н. Овечкин е автор на художествения проект и ръководител на колектива от 13 художници, изписали платната в Панорама „Плевенска епопея 1877 г.“, за което е награден с орден „Народна Република България“ I степен и удостоен със званието „Почетен гражданин на град Плевен“.<br/>Сред официалните гости на събитието бяха представители на местната и централната власт в Плевен, делегации от побратимените на Плевен градове – Ростов на Дон, Плоцк и Браила.</p>
    </article>
  </body>
</html>