<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motoryzacja.interia.pl/raporty/raport-polskie-drogi/wiadomosci/news-przewozil-18-tonowe-urzadzenie-bez-zabezpieczenia,nId,3378965"/>
    <meta property="og:site_name" content="motoryzacja.interia.pl"/>
    <meta property="article:published_time" content="2019-12-09T16:45:16+00:00"/>
    <meta property="og:title" content="Przewoził 18-tonowe urządzenie bez zabezpieczenia"/>
    <meta property="og:description" content="Ważące ponad 18 ton urządzenie do budowy dróg, które nie było w żaden sposób zabezpieczone przed zmianą położenia zatrzymał patrol dolnośląskiej Inspekcji Transportu Drogowego i policji."/>
  </head>
  <body>
    <article>
      <h1>Przewoził 18-tonowe urządzenie bez zabezpieczenia</h1>
      <address><time datetime="2019-12-09T16:45:16+00:00">09 Dec 2019, 16:45</time> by <a rel="author">INTERIA.PL</a></address>
      <p>
        <b>Ważące ponad 18 ton urządzenie do budowy dróg, które nie było w żaden sposób zabezpieczone przed zmianą położenia zatrzymał patrol dolnośląskiej Inspekcji Transportu Drogowego i policji.</b>
      </p>
      <p>Transport urządzenia do budowy dróg zwrócił uwagę patrolu kontrolującego w sobotni poranek (7 grudnia) ulice w Wałbrzychu. Inspektor z dolnośląskiej ITD i policjant z wałbrzyskiej komendy zatrzymali pojazd do kontroli. Ciężki, 18-tonowy ładunek był oparty tylko na dwóch wątpliwej jakości drewnianych deskach.</p>
      <p>Nie został w żaden sposób zabezpieczony, mimo że kierowca dysponował przyrządami do zabezpieczenia ładunku. Prowadzący pojazd tłumaczył, że nie wystarczyło mu czasu na właściwe przymocowanie ładunku. Kontrola wykazała też nieprawidłowy stan techniczny samej naczepy - stwierdzono m. in. nieszczelny układ pneumatyczny.</p>
      <p>Za przewóz ciężkiego urządzenia bez zabezpieczenia kierowca został ukarany mandatem karnym. Kontrolujący zatrzymali też dowód rejestracyjny naczepy i wydali zakaz dalszej jazdy.</p>
      <figure>
        <img src="https://i.iplsc.com/-/0009GBGZA3KK66B3-C122-F4.png"/>
        <figcaption>/ITD</figcaption>
      </figure>
    </article>
  </body>
</html>