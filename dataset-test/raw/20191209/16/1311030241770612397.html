<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628518/%E0%A6%86%E0%A6%97%E0%A6%BE%E0%A6%AE%E0%A7%80-%E0%A6%AC%E0%A6%9B%E0%A6%B0-%E0%A6%A6%E0%A7%87%E0%A6%B6%E0%A7%87-%E0%A6%AB%E0%A6%BE%E0%A6%87%E0%A6%AD-%E0%A6%9C%E0%A6%BF-%E0%A6%AE%E0%A7%8B%E0%A6%B8%E0%A7%8D"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T16:57:00+00:00"/>
    <meta property="og:title" content="আগামী বছর দেশে ফাইভ-জি: মোস্তাফা জব্বার"/>
    <meta property="og:description" content="ডাক ও টেলিযোগাযোগ মন্ত্রী মোস্তাফা জব্বার বলেছেন, আগামী বছর ফাইভ জি-তে পা দেবে বাংলাদেশ। ইতিমধ্যে ফাইভ-জি সম্প্রসারণের রোডম্যাপ তৈরি করা হয়েছে।"/>
  </head>
  <body>
    <article>
      <h1>আগামী বছর দেশে ফাইভ-জি: মোস্তাফা জব্বার</h1>
      <address><time datetime="2019-12-09T16:57:00+00:00">09 Dec 2019, 16:57</time> by <a rel="author">নিজস্ব প্রতিবেদক, ঢাকা</a></address>
      <p>ডাক ও টেলিযোগাযোগ মন্ত্রী মোস্তাফা জব্বার বলেছেন, আগামী বছর ফাইভ জি-তে পা দেবে বাংলাদেশ। ইতিমধ্যে ফাইভ-জি সম্প্রসারণের রোডম্যাপ তৈরি করা হয়েছে।</p>
      <p>রাজধানীর তেজগাঁওয়ে টেলিযোগাযোগ অধিদপ্তরের সম্মেলন কক্ষে সোমবার ডিজিটাল ও সাইবার নিরাপত্তা বিষয়ে সাত সদস্যের একটি আমেরিকান বিশেষজ্ঞ দলের সঙ্গে বৈঠকে তিনি এই কথা বলেন।</p>
      <p>মোস্তাফা জব্বার বলেন, ফাইভ-জি শিল্প, বাণিজ্য, কৃষি, শিক্ষা এবং চিকিৎসা ব্যবস্থার উন্নয়নে অভাবনীয় ভূমিকা পালন করবে। ডিজিটালাইজেশন প্রক্রিয়ায় নিরাপত্তার বিষয়টি গুরুত্বপূর্ণ হয়ে উঠেছে। আমেরিকান মালিকানাধীন কোম্পানির সামাজিক যোগাযোগমাধ্যম যে অনেক সময় চ্যালেঞ্জ তৈরি করছে, সে বিষয়টি প্রতিনিধি দলকে জানানো হয়েছে। সামাজিক যোগাযোগ মাধ্যম ব্যবহার করে গুজব রটানো, জঙ্গিবাদ, সন্ত্রাসের বিস্তার ঘটানো হচ্ছে।</p>
      <p>বৈঠকে ডাক ও টেলিযোগাযোগ বিভাগের সচিব নুর-উর- রহমান, ডাক অধিদপ্তরের মহাপরিচালক মোহাম্মদ মোহসিনুল আলম, ইউএস স্টেট ডিপার্টমেন্টের সাইবার বিশেষজ্ঞ জন পিলেটিস, লিসা জি এবং ড্যানিয়েল লারসনসহ সরকারের বিভিন্ন মন্ত্রণালয়ের ঊর্ধ্বতন কর্মকর্তা ও আমেরিকান দূতাবাসের কর্মকর্তারা উপস্থিত ছিলেন।</p>
    </article>
  </body>
</html>