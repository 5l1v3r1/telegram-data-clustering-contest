<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/12/09/bayden_v_razi_obrannya_prezydentom_zaboronyt_rodyni_biznes_za_mezhamy_ssha"/>
    <meta property="og:site_name" content="espreso.tv"/>
    <meta property="article:published_time" content="2019-12-09T16:35:00+00:00"/>
    <meta property="og:title" content="Байден в разі обрання президентом заборонить родині бізнес за межами США"/>
    <meta property="og:description" content="Колишній віцепрезидент США Джо Байден заявив, що члени його родини не будуть займатися будь-яким бізнесом за межами США, якщо він виграє президентські вибори 2020 року"/>
  </head>
  <body>
    <article>
      <h1>Байден в разі обрання президентом заборонить родині бізнес за межами США</h1>
      <address>
        <time datetime="2019-12-09T16:35:00+00:00">09 Dec 2019, 16:35</time>
      </address>
      <p>Колишній віцепрезидент США Джо Байден заявив, що члени його родини не будуть займатися будь-яким бізнесом за межами США, якщо він виграє президентські вибори 2020 року</p>
      <p>Про це Джо Байден заявив у інтерв'ю <a href="https://www.youtube.com/watch?time_continue=132&amp;v=dXvmLeIXoBA&amp;feature=emb_title">Axios</a> on HBO.</p>
      <p>"Вони (родина Джо Байдена - ред.) не будуть мати щось спільне з іноземними компаніями ", - заявив Байден.</p>
      <p>Також під час інтерв'ю Байден вкотре став на захист свого сина, запевнивши, що Гантер Байден, працюючи в українській компанії, не вчиняв жодних правопорушень.</p>
      <p>"Я повністю довіряю своєму синові. Ви знаєте, що немає жодного доказу, жодного маленького, крихітного доказу, що щось було зроблено неправильно. Ви знаєте це, й продовжуєте ставити мені ці питання", - сказав Байден.</p>
      <p>Як повідомлялося, президент Трамп та його особистий адвокат Рудольф Джуліані (який сам став об'єктом розслідування ФБР) розгорнули кампанію звинувачень на адресу Гантера Байдена щодо його, нібито, незаконного бізнесу в Україні та Китаї. Зокрема, Байдену закидали втручання в українське правосуддя з метою припинити розслідування проти його сина.</p>
      <p>У розмові з президентом України Володимиром Зеленським Трамп особисто висловлював прохання порушити слідство проти Джо Байдена, який є головним конкурентом Трампа на майбутніх президентських виборах. Демократи у Палаті представників у цьому зв'язку ініціювали розслідування з імпічменту Трампа.</p>
    </article>
  </body>
</html>