<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727783/bomfunk-mcs-i-en-vogue-idvat-za-parvi-pat-u-nas-na-burgaskiya-spice-music-festival-2020.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T16:55:00+00:00"/>
    <meta property="og:title" content="Bomfunk MC's и En Vogue идват за първи път у нас на бургаския SPICE MUSIC FESTIVAL 2020"/>
    <meta property="og:description" content="Бургас. Bomfunk MC's и легендарните En Vogue са две от големите изненади на бургаския фестивал SPICE Music festival 2020. И двете формации пристигат за първи път в България. Това съобщиха от пресцентъра на Община Бургас. Специално за фестивала от САЩ ще долети една от най-известните и успешни женски групи на всички времена - Еn Vogue. Вече 30 години те държат високо вдигнат"/>
  </head>
  <body>
    <article>
      <h1>Bomfunk MC's и En Vogue идват за първи път у нас на бургаския SPICE MUSIC FESTIVAL 2020</h1>
      <address><time datetime="2019-12-09T16:55:00+00:00">09 Dec 2019, 16:55</time> by <a rel="author">Агенция "Фокус"</a></address>
      <p><b><i>Бургас. </i></b>Bomfunk MC's и легендарните En Vogue са две от големите изненади на бургаския фестивал SPICE Music festival 2020. И двете формации пристигат за първи път в България. Това съобщиха от пресцентъра на <b>Община Бургас</b>. <br/><br/>Специално за фестивала от САЩ ще долети една от най-известните и успешни женски групи на всички времена - Еn Vogue. Вече 30 години те държат високо вдигната летвата на дамските формации в музикалната индустрия, а успехът им се измерва в милиони - от над 20 милиона продадени копия от първия им албум, до над 25 милиона гледания на хитовете им в Youtube! Днес дамите от Еn Vogue са не само едни от кралиците на световната поп музика, но и истински легенди, които ще можем да видим на българска сцена за първи път. SPICE Music festival 2020 е уникалният ви шанс да си припомните хитовете Free Your Mind, Don't Let Go, Whatta Man и много други.<br/><br/>Bomfunk MC's са втората голяма изненада в програмата на SPICE Music festival 2020. Финландската хип-хоп група се събра отново през 2018 след 13-годишно музикално затишие и вече са готови с нови парчета и чисто нов римейк клип на най-големия си хит Freestyler. Тяхното шоу на SPICE Music festival 2020 ще бъде цял час и феновете ще могат да чуят всички добре познати техни хитове от края на 90-те.<br/><br/>С едночасов концерт и група на живо в програмата на SPICE Music festival 2020 ще се включат и британците Kosheen, които след появата си в края на 90-те превзеха музикалните чартове с неповторими хитове като Catch, Hide U и др.<br/><br/>А какво е парти на 90-те без любимеца на българската публика Nana? И той пристига в Бургас, за да вдигне градуса на купона с хитовете Lonely, Remember the time, He's Comin' и др.<br/><br/>Холандската евроденс формация Vengaboys, без чиито хитове не минаваше нито едно парти на 90-те, също ще озвучат бургаския залив с хитовете си Boom, Boom, Boom, Boom!, We like to Party, Shalala lala.<br/><br/>Още една емблема от 90-те - Double You - са последното ново име, което организаторите обявяват на този етап. Начело с Уилям Нерейн, те ще ни изпеят незабравимите "Please don't go", "Run to me" и др.<br/><br/>Догодина фестивалът ще бъде цели три дни - 7, 8 и 9 август. Той отново ще се проведе на територията на Пристанище Бургас. Фестивалната зона ще бъде по-голяма, сцената и цялостната хореография - още по-мащабни.<br/><br/>Припомняме ви и останалите изпълнители, които ще пристигнат за най-голямото парти на 2020 г. в Бургас, като общият им брой вече е 17!<br/><br/>Това са C+C Music Factory и Sonique, мамбо фурията Lou Bega, Corona с участието на бразилската дива Олга де Суза, германските хип хопъри C-Block, испанките Las Ketchup, Reel 2 Real ft. The Mad Stuntman, който също ще видим за първи път на фестивална сцена у нас, Rozalla с "Everybody's free", италианската денс формацията Black Box, LayZee aka Mr.President, който ще ни върне в 1996 с "Coco Jamboo"и британското дуо Maxx, което от 2019 отново се завърна на сцената.<br/><br/>Както на първото издание на SPICE Music Festival 2019, така и през август 2020 на сцената ще се качат и български изпълнители, които ще бъдат обявени в началото на следващата година. Организаторите обаче издават, че подготвят голяма изненада за феновете на българската музика!<br/><br/>Билети за SPICE Music Festival 2020 могат да бъдат закупени от EpayGo и в мрежата на EasyPay в цялата страна. До края на декември цената на билета за трите фестивални дни е само 88 лв. След 01.01.2020 тридневният билет ще струва 110 лв. От януари 2020 в продажба ще бъдат пуснати и еднодневни билети на цена от 50 лв. за ден.<br/><br/>За най-големите фенове на музиката на 90-те, организаторите са предвидили и VIP билети, които са ограничен брой и в момента са на цена от 120 лв. VIP билетът дава достъп до специално изградени VIP платформи и VIP бар, по-бърз достъп до фестивалната зона и отделни санитарни помещения. VIP билети може да купите от тук: http://bit.ly/spice2020-epayGO.</p>
    </article>
  </body>
</html>