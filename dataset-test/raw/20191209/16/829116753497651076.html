<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191209-az-egesz-orszagban-zajlik-az-unnepi-arusok-ellenorzese.html"/>
    <meta property="og:site_name" content="Origo"/>
    <meta property="article:published_time" content="2019-12-09T16:33:00+00:00"/>
    <meta property="og:title" content="A NAV az ünnepi árusokat ellenőrzi most az egész országban"/>
    <meta property="og:description" content="Decemberben csaknem minden megyében a karácsonyi időszakhoz kötődő kereskedőket ellenőrzi a NAV."/>
  </head>
  <body>
    <article>
      <h1>A NAV az ünnepi árusokat ellenőrzi most az egész országban</h1>
      <address><time datetime="2019-12-09T16:33:00+00:00">09 Dec 2019, 16:33</time> by <a rel="author">Origo</a></address>
      <p>
        <b>A Nemzeti Adó- és Vámhivatal (NAV) most már szinte kivétel nélkül minden megyében a karácsonyi ünnephez köthető kereskedőket, piaci árusokat tartja fókuszban az adóellenőrzések vizsgálata során.</b>
      </p>
      <p>A revizorok Budapesten december 23-ig, illetve az év végéig folyamatosan ellenőrzik a vásárokon, piacokon, kitelepüléseken és a bevásárlóközpontokban az ünnepekhez köthető szezonális termékeket árusítókat, vendéglátókat és szolgáltatókat.</p>
      <p>Bács-Kiskun megyében az év végéig kiemelten ellenőrzik a zöldség- és gyümölcskereskedőket.</p>
      <p>Baranya megyében a vidéki ellenőrzések mellett az ellenőrök folyamatosan jelen lesznek a pécsi adventi vásáron, vasárnap pedig a vásártéren. Emellett az oktatási intézményekben folytatják a takarítók ellenőrzését.</p>
      <p>Békés megyében december 9 és 13 között szaloncukor, édesség, karácsonyi ajándék kereskedőket ellenőriznek a megye piacain, valamint a Csaba Center bevásárlóközpontban.</p>
      <p>Borsod-Abaúj-Zemplén megyében december 11. és 14. között az egész megye területén fokozottan ellenőrzik a fenyőfát, karácsonyi díszeket és egyéb adventi termékeket árusítókat.</p>
      <p>Fejér megyében az operatív ellenőrzések az adventi vásárokra terjednek ki december 9. és 14. között.</p>
      <p>Győr-Moson-Sopron megyében december 24-ig az adventi vásárokat és a piacokat ellenőrzik Győrben, Sopronban és Mosonmagyaróváron.</p>
      <p>Heves megyében a NAV munkatársai az adventi vásárokon, piacokon, az ünnepekhez köthető szezonális termékeket árusítókat a társhatóságokkal párhuzamosan ellenőrzik az év végéig.</p>
      <p>Jász-Nagykun-Szolnok megyében december 31-ig a piacokon, kistelepüléseken és a bevásárlóközpontokban az ünnepekhez köthető szezonális termékeket árusítók és szolgáltatók kerülnek sorra.</p>
      <p>Komárom-Esztergom megyében december 23-ig az üzletekben, piacokon, kitelepüléseken és az adventi vásárokon az ünnepekhez köthető szezonális termékeket árusítókat, vendéglátókat és szolgáltatókat ellenőrzik.</p>
      <figure>
        <img src="https://cdn.nwmgroups.hu/s/img/i/1912/20191202karacsony-2019-karacsonyi-vasar-fenyek.jpg?w=644&amp;h=322"/>
        <figcaption>Az egész országban zajlik a karácsonyi ünnephez kötődő vásárok kereskedőinek ellenőrzése<cite>Fotó: Koncz Márton - Origo</cite></figcaption>
      </figure>
      <p>
        <mark>Téli ellenőrzés-sorozatot tart a NAV Nógrád megyében, ahol december 31-ig a pirotechnikai eszköz, az édesség, a szaloncukor, a játék, az illatszer, a fenyőfa árusokat ellenőrzik a forgalmas rendezvényeken, a téli időszakhoz kötődő eseményeken, vásárokon.</mark>
      </p>
      <p>Pest megyében a vásárokon, piaci kitelepüléseken az ünnepekhez köthető vendéglátókat és szezonális termékeket árusítókat ellenőrzik.</p>
      <p>Somogy megyében folyamatos jelenléttel ellenőrzi az adó-és vámhivatal a fenyőfaárusokat, az édességgel és kézműves termékekkel kereskedőket egészen a hónap végéig az állandó piacokon, vásárokon, az adventi vásárokon és az alkalmi kitelepüléseken.</p>
      <p>Szabolcs-Szatmár-Bereg megyében a vidéki települések ellenőrzése mellett hét közben Nyíregyháza piacterein, közterületein, míg szombaton a megye egyéb településeinek közterületein, piacain ellenőrzik a kereskedőket, valamint az építőipari alkalmazottak bejelentését.</p>
      <aside>Tolna megyében ugyancsak az ünnepekhez köthető szezonális termékeket árusítókat (játék, ajándék, édesség, fenyőfa, hús és hal) ellenőrzik a megye egész területén a hónap végéig.</aside>
      <p>Ugyancsak december végéig számíthatnak ellenőrzésre a karácsonyi ünnepekhez kapcsolódó szezonális termékeket árusítók az adventi vásárokban, üzletekben, piacokon Vas megye területén december 31-ig, továbbá december 23-ig Veszprém megye területén is, ahol a szezonális termékeket értékesítők mellett az édesség- és ajándékárusok, valamint a fenyőfa-kereskedők is számíthatnak a revizorok felbukkanására.</p>
      <p>Zala megyében december 24-ig az adventi vásárokat és a piacokat ellenőrzik.</p>
      <p>Az ellenőrzések során a revizorok a számla- és nyugtaadást, a foglalkoztatottak (alkalmazottak) bejelentését, a foglalkoztatás szabályszerűségét, valamint az online pénztárgépek használatát, üzemeltetését vizsgálhatják. A pénztárgépekben rögzített adatok alapján egyes ellenőrzések esetében az adóhivatal folyamatosan vagy ismétlődően is nyomon követheti a bevételek alakulását. Az online pénztárgépekhez kapcsolódóan a tényleges és a bizonylatolt készpénzkészlet egyezőségét, a napi nyitó pénzkészlet rögzítését és a pénztárgép éves felülvizsgálatát is ellenőrizhetik az adóellenőrök. A revizorok sok esetben vizsgálják az áruk eredetét és a jövedéki termékek forgalmát is, egyes esetekben pedig forgalomszámlálásra is sor kerülhet.</p>
      <p>
        <mark>A közzétett adatok nem zárják ki azt, hogy máshol is lehetnek ellenőrzések.</mark>
      </p>
      <p>A cikk a NAV <a href="https://www.nav.gov.hu/nav/adotraffipax">adótraffipax oldala</a> alapján készült, ahol sokkal részletesebb, akár településekre lebontott információk is találhatók.</p>
    </article>
  </body>
</html>