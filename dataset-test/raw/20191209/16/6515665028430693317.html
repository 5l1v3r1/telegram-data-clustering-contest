<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3372615/obnavlja-se-vojvodjanski-forum-v-21-porucuju-da-je-srbija-pitanje-a-ne-vojvodina"/>
    <meta property="og:site_name" content="kurir.rs"/>
    <meta property="article:published_time" content="2019-12-09T16:32:00+00:00"/>
    <meta property="og:title" content="OBNAVLJA SE VOJVOĐANSKI FORUM V-21: Poručuju da je Srbija pitanje, a ne Vojvodina"/>
    <meta property="og:description" content="Grupa vojvođanskih intelektualaca, civilnih aktivista i eksperata pokrenula je ovih dana proces reosnivanja nevladine organizacije Forum V-21, koja je u Vojvodini delovala početkom dvehiljaditih godina zalažući se za uspostavljanje pune pokrajinske autonomije, ..."/>
  </head>
  <body>
    <article>
      <h6 class="kicker">Inicijativa</h6>
      <h1>OBNAVLJA SE VOJVOĐANSKI FORUM V-21: Poručuju da je Srbija pitanje, a ne Vojvodina</h1>
      <address>
        <time datetime="2019-12-09T16:32:00+00:00">09 Dec 2019, 16:32</time>
      </address>
      <p>
        <b>Grupa vojvođanskih intelektualaca, civilnih aktivista i eksperata pokrenula je ovih dana proces reosnivanja nevladine organizacije Forum V-21, koja je u Vojvodini delovala početkom dvehiljaditih godina zalažući se za uspostavljanje pune pokrajinske autonomije, potvrdio je za portal Autonomija predsednik Inicijativnog odbora za obnovu Foruma novosadski advokat Marko Konjević.</b>
      </p>
      <p>Prema njegovim rečima, ključne ideje obnovljene organizacije zasnivaće se na principima decentralizacije, regionalizacije i autonomije Vojvodine u uspostavljanju novog političkog sistema koji će afirmisati građanske slobode i pravo na samoupravu na svim nivoima.</p>
      <p>On kaže da ova inicijativa ne predstavlja „otvaranje vojvođanskog pitanja“, jer, ističe, „nije Vojvodina pitanje, ona je rešenje“.</p>
      <p>„Srbija je pitanje, ne Vojvodina. Srbije je pitanje, jer mi konačno treba da se dogovorimo da li ćemo da uspostavljamo demokratski politički sistem ili nećemo. A Vojvodina je rešenje u uspostavljanju takvog sistema koji će biti zasnovan na slobodi, odnosno na pravu građana da odlučuju, jer je to preduslov za opstanak društva i jedina brana uspostavljanju samovlašća i antidemokratskog poretka“, istakao je Konjević.</p>
      <p>On napominje da se svi građani Srbije tokom poslednje tri decenije pljačkaju i ponižavaju, te da je Vojvodina primer na kojem se devastacija i ekonomskih i svih drugih resursa najbolje ogleda jer je imala priliku u jednom istorijskom periodu da pokaže koji su benefiti samouprave, što je, dodaje, prikazano i u dokumentu koji je sačinio Forum V-21 početkom dvehiljaditih.</p>
      <p>Konjević podseća i da nije bilo poltičkog sluha da se sagledaju podaci iz tog dokumenta i prihvate predložene preporuke, već je nastavljeno urušavanje društva i svih emancipatorskih tekovina. Zbog toga je, ističe, neophodno reafirmisati ideje koje će društvo vratiti u savremene civilizacijske tokove.</p>
      <p>„Mi moramo da reafirmišemo te ideje jer su one preduslov da uspostavimo demokratski politički sistem. I uz tom pogledu, ovo nije samo vojvođanska priča, već se tiče svih građana Srbije. I svakako smo otvoreni za saradnju sa svim udruženjima i političkim akterima koji su svesni nužnosti ovog procesa“, kaže Konjević.</p>
      <p>On ukazuje da iskustva modernih evropskih društava svakodnevno potvrđuju da je politički sistem stabilan samo u onim državama koje su decentralizovane, odnosno u kojima je vlast spuštena na najniže nivoe.</p>
      <p>„Istinska lokalna samouprava, odnosno regionalna autonomija jesu najbolja brana pojavi autoritarnih i nedemokratskih režima, odnosno samovlasti. I mi u Srbiji moramo da razgovaramo o tome koje su potrebe i Vojvodine i juga Srbije, i Sandažaka i Šumadije… Videli smo da potreba za slobodom, za samoupravom, postoji i u Nišu gde su ljudi branili svoj aerodrom, i kod Begrađana koji su se protivili rušenju Savamale i kod ljudi koji danas brane svoje reke od gradnje hidorcentrala… Ljudima se mora omogućiti da odlučuju u skladu sa svojm potrebama i interesima – i u tome se ogleda zrelost i funkcionalnost države. Pa vidite da građani kamenicama danas brane svoje reke, a kada bi o tome odlučivale lokalne samouprave, do ovoga ne bi došlo“, naveo je.</p>
      <p>Objašnjava da samouprava podrazumeva i odgovornost jer se zasniva na zajedničkom odlučivanju o tome kako građani žele da žive u određenim selima, gradovoma, regijama… Kakvu infrastrukturu žele, zdravstveni sistem, poreze, policiju… I to su, kaže, pitanja o kojima građani moraju neposredno da odlučuju, a ne centralna vlast u njihovo ime, jer ih tako tretira kao nedorasle i nesposobne.</p>
      <p>„Mi smo u 21. veku dovedeni u situaciju da se kao društvo vraćamo na niži civilizacijski nivo. I moramo da donesemo tu odluku da li ćemo da se vratimo u period fizičkih obračuna i plemenskog organizovanja, ili ćemo da organizujemo državu, odnosno hoćemo li demokratiju ili nećemo, hoćemo li pravo da uživamo građanske slobode ili nećemo, hoćemo li slobodne izbore ili nećemo“, upozorio je on.</p>
      <p>Vojvodinu tu vidi kao rešenje,odnosno pokretača društvenih aktivnosti koji će preduprediti negativne trendove u društvu „koji uveliko podsećaju na devedesete, ali i tridesete“.</p>
      <p>„Ništa se u istoriji nije desilo a da se na neki način nije ponovilo. A svi vidimo da je atmosfera u društvu na ivici fizičkih obračuna, na nivou plemenske svesti. Zato je je neophodan široki anagažman i da svi oni koji osećaju odgovornost ponude rešenja kako bi se društvo vratilo u normalne civiliazcijske tokove“, istakao je Konjević, dodavši da se u tome ogleda patriotizam i da „patriote nisu oni koji prodaju licence patriotizma jer se busaju u prsa“.</p>
      <p>Prema njegovim rečima, obnovljena organizacija Forum V-21 trebalo bi da bude registrovana za nekoliko dana, sa idejom da u skorije vreme pripreme predloge i rešenja koja će ponuditi političkim akterima.</p>
      <p>„Vojvodinu u tom procesu ne vidimo kao bilo kakvo nacionalno pitanje, vidimo je kao rešenje za pitanje budućnosti Srbije. Vojvodina nije sama sebi cilj, cilj autonomije je da se građanima omoguće bolji uslovi za život i rad, a potreba za tim postoji u svim delovima Srbije. Uostalom, promena političkog sistema jedini je način da mlađim generacijama pružimo nadu da i ovde stvari mogu da se urede i da ne moraju da napuštaju svoju zemlju“, poručio je Konjević.</p>
      <p>Kurir.rs/Autonomija.info/Foto: Filip Plavčić-Ilustracija</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3372619/predsednik-vucic-doputovao-u-grcku-svecani-docek-na-aerodromu-naredna-dva-dana-sastanci-sa-zvanicnicima-foto"/>
        <a href="https://www.kurir.rs/vesti/politika/3372303/agencija-za-borbu-protiv-korupcije-ministar-stefanovic-nije-u-sukobu-interesa-zbog-trgovine-oruzjem"/>
        <a href="https://www.kurir.rs/vesti/politika/3372301/vucevic-stigao-u-tuzilastvo-podnosi-krivicnu-protiv-vucica-predsednik-ovako-ce-istina-izaci-na-videlo"/>
        <a href="https://www.kurir.rs/vesti/politika/3372295/totalni-haos-u-studiju-srdjan-se-okomio-na-ministra-trivan-ga-matirao-a-jovana-pozvala-gosta-da-pricaju-sami-video"/>
      </related>
    </article>
  </body>
</html>