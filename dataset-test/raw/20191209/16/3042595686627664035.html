<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/karlsson-far-startnekt---oppfyller-ikke-helsekrav/71912029"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T16:25:00+00:00"/>
    <meta property="og:title" content="Karlsson får startnekt - oppfyller ikke helsekrav"/>
    <meta property="og:description" content="Frida Karlsson får ikke konkurrere og tvinges til å trene mindre. - Hun må nå ta et steg tilbake for å komme i balanse igjen, opplyser Sveriges landslagslege Magnus Oscarsson."/>
  </head>
  <body>
    <article>
      <h1>Karlsson får startnekt - oppfyller ikke helsekrav</h1>
      <h2>Frida Karlsson får ikke konkurrere og tvinges til å trene mindre. - Hun må nå ta et steg tilbake for å komme i balanse igjen, opplyser Sveriges landslagslege Magnus Oscarsson.</h2>
      <address><time datetime="2019-12-09T16:25:00+00:00">09 Dec 2019, 16:25</time> by <a rel="author">Øyvind Godø</a></address>
      <p>Stjerneskuddet Frida Karlsson (20), som vant både gull, sølv og bronse under VM i Seefeld i februar, så skremmende sterk ut i den nasjonale langrennsåpningen i Gällivare da hun gruste Charlotte Kalla og resten av den svenske eliten.</p>
      <p>
        <b>Sverige håpte at Karlsson var sterk nok til å ta opp kampen med Therese Johaug allerede denne vinteren. Derfor var supertalentet svært skuffet da hun aldri var i nærheten av pallen i verdenscupåpningen i Ruka.</b>
      </p>
      <p>Til helgas renn på Lillehammer meldte dernest Karlsson forfall grunnet en forkjølelse.</p>
      <p><b>Nå framgår det i en pressemelding </b><b>fra Det svenske skiforbundet</b> <b>at den Karlsson får startnekt i en periode framover, ettersom hun ikke har bestått helsekravene.</b></p>
      <p>- Jeg er veldig lei meg og skuffet, sier Frida Karlsson - som lever med enorme forventninger fra både seg selv og resten av Sverige - i pressemeldingen.</p>
      <h3>Begrunnelsen</h3>
      <p>20-åringen nektes å konkurrere og tvinges også til å trene mindre kommende periode.</p>
      <p>
        <b>- Frida er veldig målbevisst og ambisiøs og vil veldig mye. Det har helt enkelt blitt for mye og for intensivt for henne. Hun må nå ta et steg tilbake for å komme i balanse igjen. Helsen er viktigere enn sportslige prestasjoner, forklarer landslagslegen Magnus Oscarsson.</b>
      </p>
      <p>- Langrenn på toppidrettsnivå stiller høye krav til riktig balanse mellom store doser trening og restitusjon.</p>
      <p>Oscarsson vil ikke utdype mer spesifikt hvilke korrigeringer som vil bli gjort.</p>
      <p>
        <b>Landslagslegen vet ikke når det svenske supertalentet blir å se i konkurranser igjen. Karlsson forsøker nå å tenke langsiktig.</b>
      </p>
      <p>- Det er lett å bli stresset, men det gjelder å tenke langsiktig. Jeg skal gjøre alt jeg kan for å være tilbake i langrennssporet, samtidig som jeg vil holde på i mange år framover, forteller Frida Karlsson.</p>
      <h3>Svensk krise</h3>
      <p>Som kjent har også Ingvild Flugstad Østberg<a href="https://www.dagbladet.no/sport/far-fortsatt-ikke-ga-verdenscuprenn/71911444"> fått startnekt i samtlige skirenn denne hittil sesongen.</a></p>
      <p>
        <b>Karlssons smell er et nytt hardt slag i trynet for svensk langrenn etter at Ebba Andersson ble langtidsskadd like før sesongstart, mens Stina Nilsson og Maja Dahlqvist også har hatt sitt å stri med inn mot sesongstarten.</b>
      </p>
      <p>Heller ikke Charlotte Kalla - den eneste svenske profilen som konkurrerte på Lillehammer - er i toppslag.</p>
      <p>Kontrastene er enorme til forrige sesong, da Sverige endte opp med flere pallplasseringer i verdenscupen enn Norge på kvinnesiden - og stilte opp et så sterkt lag at de kapret stafettgullet i Seefeld foran de norske stjernene.</p>
      <p>
        <b>Kalla sier til Dagbladet at situasjonen i svensk langrenn gjør henne både ensom og trist:</b>
      </p>
      <p>
        <b>- Jeg kjenner meg ensom her uten Frida, Ebba og Stina. Det er trist at dette skjer når vi vet hvilken kapasitet disse jentene har, forteller Charlotte Kalla til Dagbladet.</b>
      </p>
      <p>Ensomheten til Kalla forstår Heidi Weng godt.</p>
      <p>
        <b>- Det er mange svensker som mangler nå. Charlotte er her, men hun er litt der jeg var i fjor. Det går ikke på skinner for henne, sa Weng til Dagbladet før helga.</b>
      </p>
      <p>- Det er kjedelig for svenskene. Samtidig var de best på damesiden i fjor. Ting snur. Det går opp og ned for alle.</p>
    </article>
  </body>
</html>