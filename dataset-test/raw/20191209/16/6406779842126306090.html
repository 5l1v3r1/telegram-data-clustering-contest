<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/politiek/lelystad-zorgt-voor-groeiruimte-op-schiphol-1.1616230"/>
    <meta property="og:site_name" content="RD.nl"/>
    <meta property="article:published_time" content="2019-12-09T16:45:00+00:00"/>
    <meta property="og:title" content="‘Lelystad zorgt voor groeiruimte op Schiphol’"/>
    <meta property="og:description" content="Het overgrote deel van de toekomstige vakantievluchten op Lelystad Airport, maakt op Schiphol ruimte vrij voor overstapverkeer. Nieuwkomers die geen plaats maken op Schiphol, zullen 10 tot 20 procent van de beschikbare capaciteit opeisen. Dat blijkt uit onderzoek in opdracht van minister Cora van Nieuwenhuizen (Infrastructuur)."/>
  </head>
  <body>
    <article>
      <h1>‘Lelystad zorgt voor groeiruimte op Schiphol’</h1>
      <address><time datetime="2019-12-09T16:45:00+00:00">09 Dec 2019, 16:45</time> by <a rel="author">ANP</a></address>
      <p>
        <b>Het overgrote deel van de toekomstige vakantievluchten op Lelystad Airport, maakt op Schiphol ruimte vrij voor overstapverkeer. Nieuwkomers die geen plaats maken op Schiphol, zullen 10 tot 20 procent van de beschikbare capaciteit opeisen. Dat blijkt uit onderzoek in opdracht van minister Cora van Nieuwenhuizen (Infrastructuur).</b>
      </p>
      <p>Om het inmiddels overvolle Schiphol te ontlasten is de afgelopen jaren Lelystad Airport geschikt gemaakt voor commercieel vliegverkeer. Het was oorspronkelijk de bedoeling de luchthaven alleen te gebruiken voor vakantieverkeer dat verhuist vanaf Schiphol. Zo zou wel groei mogelijk worden gemaakt voor economisch belangrijk netwerkverkeer, maar niet voor zogenoemde pretvluchten.</p>
      <p>Europese regels staan evenwel niet toe nieuwkomers helemaal te weren. Van Nieuwenhuizen is daarom met Brussel een voorrangsregeling overeengekomen, waarvan adviesbureau M3 de markteffecten in kaart heeft gebracht. De bewindsvrouw concludeert dat „maximaal wordt voldaan aan de inzet om Lelystad Airport te laten fungeren als overloopluchthaven van Schiphol”.</p>
      <p>Of de Tweede Kamer daar genoegen mee neemt, is de vraag. Een ruime meerderheid, onder wie ook de coalitiepartijen CDA, D66 en ChristenUnie, sprak zich krap een jaar geleden uit tegen autonome groei op Lelystad Airport. De openstelling van de luchthaven is ook nog afhankelijk van een rapport over de stikstofuitstoot door de luchtvaart dat binnenkort wordt verwacht.</p>
    </article>
  </body>
</html>