<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/12/09/antidrasis-sti-rosiametativaria-timoria-tis-wada"/>
    <meta property="og:site_name" content="euronews"/>
    <meta property="article:published_time" content="2019-12-09T16:34:51+00:00"/>
    <meta property="og:title" content="Αντιδράσεις στη Ρωσία μετά τη βαριά τιμωρία της WADA"/>
    <meta property="og:description" content="Ο επικεφαλής της Ρωσικής υπηρεσίας αντιντόπινγκ Γιούρι Γκανούς μετά και την επίσημη ανακοίνωση της WADA έκανε λόγο για τραγωδία"/>
  </head>
  <body>
    <article>
      <h1>Αντιδράσεις στη Ρωσία μετά τη βαριά τιμωρία της WADA</h1>
      <address><time datetime="2019-12-09T16:34:51+00:00">09 Dec 2019, 16:34</time> by <a rel="author">Στέλλα Θεοδώρου</a></address>
      <figure>
        <img src="https://static.euronews.com/articles/stories/04/35/36/92/773x435_cmsv2_5ed80f45-e2c1-5553-872e-bb4881f92eb8-4353692.jpg"/>
      </figure>
      <p>Βαριά τιμωρία επέβαλε oμόφωνα στη Ρωσία η εκτελεστική επιτροπή της WADA για το σκάνδαλο ντόπινγκ που έχει ξεσπάσει, καθώς αποφάσισε τον τετραετή αποκλεισμό της χώρας από τις μεγάλες αθλητικές διοργανώσεις. Ο επικεφαλής της Ρωσικής υπηρεσίας αντιντόπινγκ Γιούρι Γκανούς μετά και την επίσημη ανακοίνωση της WADA έκανε λόγο για τραγωδία.</p>
      <p>Ο πρόεδρος της WADA Κρεγκ Ρίντι δήλωσε: Η σύσταση η οποία προέκυψε από τις εκθέσεις των ερευνών της WADA, καθώς και από εξωτερικούς ιατροδικαστές, κατέληξε στο συμπέρασμα ότι τα δεδομένα της Μόσχας τροποποιήθηκαν σκόπιμα πριν και κατά την έρευνα της Wada τον Ιανουάριο του 2018".</p>
      <p>Αιτία της βαριάς τιμωρίας είναι το εργαστήριο αντιντόπινγκ της Μόσχας, το οποίο σύμφωνα με ξένα ΜΜΕ είχε προχωρήσει στην παραποίηση ή διαγραφή στοιχείων για δείγματα Ρώσων αθλητών από ελέγχους ντόπινγκ.</p>
      <p>Στις 23 Σεπτεμβρίου η WADA είχε ξεκινήσει επίσημη έρευνα, δίνοντας διορία τριών εβδομάδων στη Ρωσία, προκειμένου να αντικρούσει εμπεριστατωμένα τις κατηγορίες.</p>
      <p>Ο υπουργός Αθλητισμού της Ρωσίας Πάβελ Κολομπκόφ: '' Σε όλα τα ερωτήματα και παρατηρήσεις, οι ειδικοί μας έδωσαν αρκετά ικανοποιητικές εξηγήσεις. Δυστυχώς, δεν ακούστηκαν (από την WADA). Αυτός είναι ο λόγος για τον οποίο πιστεύω ότι η RUSADA έχει μια πολύ ισχυρή υπόθεση για να αντιμετωπίσει είτε ολόκληρη την ετυμηγορία είτε κάποιες ερωτήσεις σχετικά με τις κυρώσεις.</p>
      <p>Μετά την απόφαση στους Ολυμπιακούς Αγώνες του Τόκιο το 2020 και τους Χειμερινούς του Πεκίνου το 2022 δε θα υπάρχει ρωσική σημαία, ωστόσο, σύμφωνα με τις πρώτες οι πληροφορίες, οι Ρώσοι αθλητές φαίνεται ότι θα μπορέσουν να αγωνιστούν, αλλά χωρίς τα ρωσικά χρώματα. Η Ρωσία αποκλείεται και από το το Μουντιάλ του Κατάρ του 2022.</p>
      <p>Η RUSADA έχει 21 ημέρες προθεσμία να δεχθεί την απόφαση, είτε να προσφύγει στο Διαιτητικό Δικαστήριο για θέματα Αθλητισμού (CAS).</p>
      <p>Η ανταποκρίτρια του euronews στη Μόσχα Γκαλίνα Πολόνσκαγια μεταδίδει: «Στη Ρωσία συζητείται έντονα η απόφαση της εκτελεστικής επιτροπής του παγκόσμιου οργανισμού αντιντόπινγκ: ο προπονητής πατινάζ Alexei Mishin πιστεύει ότι η χώρα πρέπει να οργανώσει τους δικούς της εναλλακτικούς Ολυμπιακούς Αγώνες. Ο αντιπρόεδρος της Κρατικής Δούμας συμμερίζεται αυτή την ιδέα. O Αλεξέι Τολστόι πιστεύει ότι δεν υπάρχει λόγος για τους Ρώσους αθλητές να αγωνιστούν υπό μια λευκή ουδέτερη σημαία.</p>
      <p>Αλλά όσοι ασχολούνται με τον αθλητισμό και των οποίων η σταδιοδρομία και η ζωή διακυβεύονται είναι κατηγορηματικοί.</p>
      <p>Η τρεις φορές πρωταθλήτρια στο αγώνισμα του ύψους Μαρία Λασίτσκενε έγραψε στο Instagram: ''Αυτό που συνέβη είναι ντροπή. Μελλοντικά σχέδια; Να πολεμήσεις για τον εαυτό σου και να μιλήσεις. Θα αποδείξω ότι οι ρώσοι αθλητές είναι ζωντανοί, ακόμη και σε ουδέτερη κατάσταση. Αυτό που μας ενοχλεί είναι ότι οι αθλητές είναι μόνοι στον αγώνα τους και οι ηγέτες του αθλήματός μας όλο αυτό το διάστημα μας προστατεύουν με λόγια και όχι με πράξεις''.</p>
      <p>Η απόφαση της WADA σχολιάζεται στα μέσα κοινωνικής δικτύωσης. Οι απόψεις είναι διχασμένες, μερικοί πιστεύουν ότι όλα αυτά είναι μια απλή και παράλογη ρωσοφοβία. Άλλοι το χαρακτηρίζουν καταστροφή για τον ρωσικό αθλητισμό λέγοντας ότι η ευθύνη για την καταστροφή αυτή αφορά τους αξιωματούχους και τους πολιτικούς που επέτρεψαν να συμβεί».</p>
    </article>
  </body>
</html>