<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/beurs/artikel/4949131/nederlandse-bedrijven-keren-maar-weinig-dividend-uit-vooral-mkb"/>
    <meta property="og:site_name" content="RTLZ"/>
    <meta property="article:published_time" content="2019-12-09T16:21:00+00:00"/>
    <meta property="og:title" content="Nederlandse bedrijven keren weinig dividend uit, vooral het mkb"/>
    <meta property="og:description" content="Bedrijven in Nederland keren relatief weinig geld uit aan aandeelhouders en dat is al zo sinds het jaar 2000. Vooral mkb-bedrijven zijn zuinig, in 2017 potten ze maar liefst 90 procent van de winst op."/>
  </head>
  <body>
    <article>
      <h1>Nederlandse bedrijven keren weinig dividend uit, vooral het mkb</h1>
      <address>
        <time datetime="2019-12-09T16:21:00+00:00">09 Dec 2019, 16:21</time>
      </address>
      <p>Bedrijven in Nederland keren relatief weinig geld uit aan aandeelhouders en dat is al zo sinds het jaar 2000. Vooral mkb-bedrijven zijn zuinig, in 2017 potten ze maar liefst 90 procent van de winst op.</p>
      <p>Dat blijkt uit <a href="https://www.dnb.nl/binaries/OS_dec_2019_tcm46-386466.pdf">een studie</a> van De Nederlandsche Bank (DNB). Tussen het jaar 2000 en 2017 keerden Nederlandse bedrijven gemiddeld net iets minder dan de helft van hun winsten uit, 49 procent om precies te zijn.</p>
      <p>Dat is aanzienlijk minder dan het gemiddelde van 83 procent in de Eurozone. Grotere ondernemingen, met minstens 250 werknemers, sluisden gemiddeld 53 procent van hun winst door naar aandeelhouders.</p>
      <p>Mkb-bedrijven zijn dus nog veel minder scheutig, zij betaalden sinds 2000 gemiddeld maar 30 procent aan de eigenaren en in 2017 was het zelfs maar 10 procent.</p>
      <h3>DGA</h3>
      <p>De reden dat mkb-bedrijven zo veel geld oppotten is volgens DNB dat de eigenaren vaak directeur-grootaandeelhouder (DGA) zijn. Om fiscale redenen is het vaak aantrekkelijk om geen winst uit te keren.</p>
      <p>Zo kan een ondernemer zijn bedrijf ook geld aan zichzelf laten lenen, tegen gunstige voorwaarden.</p>
      <h3>Financiële crisis</h3>
      <p>Verder laat de financiële crisis nog altijd zijn sporen na. Destijds was het voor mkb-bedrijven namelijk moeilijker om geld te lenen. Uit voorzorg zetten ze daarom nu geld opzij, om minder afhankelijk te zijn van bankleningen.</p>
      <p>Voor die bankleningen voor mkb'ers geldt vaak ook nog eens een hogere rente dan voor grotere bedrijven. Dat is nóg een reden om te proberen minder bij banken te lenen.</p>
      <h3>Investeringen</h3>
      <p>Dat het Nederlandse gemiddelde van grotere bedrijven flink onder het gemiddelde in de eurozone ligt, hangt grotendeels samen met de buitenlandse investeringen van Nederlandse multinationals, legt DNB-woordvoerder Bouke Bergsma uit.</p>
      <p>Voor de financiering van de buitenlandse investeringen maken deze bedrijven deels gebruik van ingehouden winsten. In Nederland spelen deze investeringen een belangrijke rol, omdat er relatief veel hoofdkantoren van multinationals zijn gevestigd in Nederland.</p>
      <p>Het geld dat wordt gebruikt om te investeren kun je niet ook uitkeren. Het gaat hier trouwens om concerns die ook echt in Nederland activiteiten hebben. Concerns die alleen een hoofdkantoor hebben zonder enige verdere activiteit vallen er niet onder.</p>
    </article>
  </body>
</html>