<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714167"/>
    <meta property="og:site_name" content="ישראל היום"/>
    <meta property="article:published_time" content="2019-12-09T16:05:10+00:00"/>
    <meta property="og:title" content="מועמדויות גלובוס הזהב: שיא לנטפליקס"/>
    <meta property="og:description" content="רשת הסטרימינג הפופולרית עשתה זאת שוב, עם 17 מועמדויות לטקס גלובוס הזהב, אשר יתקיים בינואר • כל הפרטיםטלוויזיה"/>
  </head>
  <body>
    <article>
      <h1>מועמדויות גלובוס הזהב: שיא לנטפליקס</h1>
      <h2>רשת הסטרימינג הפופולרית עשתה זאת שוב, עם 17 מועמדויות לטקס גלובוס הזהב, אשר יתקיים בינואר • כל הפרטים</h2>
      <address><time datetime="2019-12-09T16:05:10+00:00">09 Dec 2019, 16:05</time> by <a rel="author" href="https://www.israelhayom.co.il/writer_articles?tid=40933" target="_blank">דודי כספי</a></address>
      <p>סרט הדרמה "<a href="https://www.israelhayom.co.il/article/713231">סיפור נישואים</a>" בכיכובם של סקרלט ג'ונהסון ואדם דרייבר, שמגלמים זוג בעיצומו של תהליך גירושים כואב, מוביל את את רשימת המועמדים לטקס גלובוס הזהב ב-77 שהוכרזו היום (ב') בלוס אנג'לס.</p>
      <p>• <a href="https://www.israelhayom.co.il/article/713719">עוד שיא: הצעד הבא של ביונסה</a></p>
      <p>• <a href="https://www.israelhayom.co.il/Myalbum2020">פרויקט מיוחד: אלבומי העשור שלנו</a></p>
      <p>• <a href="https://www.israelhayom.co.il/article/713705">אירוויזיון 2020: הרבה יותר זול מבארץ</a></p>
      <p>• <a href="https://www.israelhayom.co.il/article/713031">הדבר הכי טוב שנטע עשתה מאז "TOY"</a></p>
      <p>הסרט גרף שש מועמדויות, כולל בקטגוריות המשחק לג'ונהסון, דרייבר ושחקנית המשנה לורה דרן, עבור הבמאי נואה באומבך ובקטגוריה החשובה ביותר לסרט הדרמה הטוב ביותר. התחרות העיקרית תהיה מול "<a href="https://www.israelhayom.co.il/article/709091">האירי</a>" של מרטין סקורסזה שקטף חמש מועמדויות, כולל בקטגוריות הבימוי והתסריט ועבור שחקני המשנה אל פאצ'ינו וג'ו פשי – אבל לא לשחקן הראשי רוברט דה נירו, שנותר בחוץ.</p>
      <figure>
        <a href="https://www.israelhayom.co.il/article/709091">
          <img src="https://www.israelhayom.co.il/sites/default/files/u55081/The%20Irishman.jpg"/>
        </a>
      </figure>
      <p>
        <b>דה נירו נשאר מחוץ למועמדויות. "האירי" // צילום: מתוך הסרט // לקריאת הביקורת לחצו על התמונה</b>
      </p>
      <p>שני הסרטים הם מבית נטפליקס שרושמת השנה מספר שיא של 17 מועמדויות, הן בקולנוע והן בטלוויזיה. בקטגורית סרט הדרמה מתמודדים גם סרט המלחמה המרהיב של סם מנדס "1917", "האפיפיורים" עם אנתוני הופקינס וג'ונתן פרייס בתפקיד בנדיקטוס ה-16 ופרנציסקוס, בהתאמה, ו"ג'וקר" שובר הקופות עם למעלה ממיליארד דולרים בהכנסות ושבחים להופעתו של חואקין פיניקס, שמועמד בקטגורית השחקן הראשי לצד כריסטיאן בייל ב"פורד נגד פרארי", אנטוניו בנדרס ב"כאב ותהילה" של פדרו אלמודובר, דרייבר ב"סיפור נישואים" ופרייס ב"האפיפיורים".</p>
      <figure>
        <a href="https://www.israelhayom.co.il/article/699145">
          <img src="https://www.israelhayom.co.il/sites/default/files/u55081/joker.jpg"/>
        </a>
      </figure>
      <p>
        <b>מועמד לסרט השנה ולשחקן השנה. "ג'וקר" // צילום: מתוך הסרט // לקריאת הביקורת לחצו על התמונה</b>
      </p>
      <p>בקטגוריה המקבילה הנשית תתמודד ג'והנסון מול סינתיה אריבו בסרט הביוגרפי "הארייט: הדרך לחופש" על אודות הפעילה לזכויות השחורים במאה ה-19 הארייט טאבמן, רנה זלווגר המגלמת את ג'ודי גרלנד ב"ג'ודי", סירשה רונן בעיבוד החדש של הבמאית גרטה גרוויג ל"נשים קטנות" ושרליז ת'רון המגלמת את מגישת החדשות מייגן קלי ב"פצצה" על אודות הסקנדל פוקס ניוז סביב מנהל רשת הטלוויזיה המנוח רוג'ר איילס.</p>
      <p>בטקס גלובוס הזהב ישנה הפרדה בין סרטי דרמה לקומדיה, מה שמסייע לאיגוד העיתונאים הזרים המארגן הטקס מרחב גדול יותר לקלוע לזהות המועמדים לאוסקר שיוכרזו בחודש הבא. בקטגורית סרט הקומדיה מועמדים "היו זמנים בהוליווד" של קוונטין טרנטינו עם חמש מועמדויות בסך הכל, כולל לשחקנים לאונרדו דיקפריו ובראד פיט, "קוראים לי דולמייט" בכיכובו של אדי מרפי, שגם מועמד בקטגורית השחקן הקומי, הקומדיה השחורה "ג'וג'ו ראביט", על אודות ילד גרמני במלחמת העולם השנייה שחולם להיות נאצי לתפארת ונעזר בחבר הדמיוני היטלר, תעלומת הפשע הקלילה "רצח כתוב היטב" והסרט הביוגרפי על אודות אלטון ג'ון "רוקטמן".</p>
      <figure>
        <a href="https://www.israelhayom.co.il/article/682633">
          <img src="https://www.israelhayom.co.il/sites/default/files/u55081/Film_Review_-_Once_Upon_a_Time_in_Hollywood_56.jpg"/>
        </a>
      </figure>
      <p>
        <b>חמש מועמדויות ל"היו זמנים בהוליווד" // צילום: מתוך הסרט // לקריאת הביקורת לחצו על התמונה</b>
      </p>
      <p>אלטון ג'ון גם מועמד בקטגורית השיר המקורי לסרט שם מסתמן קרב ענקים, כשהוא הולך ראש בראש מוך שירה של ביונסה מתוך "מלך האריות", השיר של טיילור סוויפט מתוך העיבוד הקולנועי החדש למחזמר "קאטס" בכיכובה, שיר הנושא מתוך סרט ההמשך ללהיט האנימציה האדיר "לשבור את הקרח 2" והשיר מתוך "הארייט: הדרך לחופש".</p>
      <figure>
        <a href="https://www.israelhayom.co.il/article/709835">
          <img src="https://www.israelhayom.co.il/sites/default/files/u55081/frozen%202.jpg"/>
        </a>
      </figure>
      <p>
        <b>קרב ענקים בקטגוריית השיר המקורי לסרט // צילום: מתוך הסרט // לקריאת הביקורת לחצו על התמונה</b>
      </p>
      <p>בקטגוריות פרסי הטלוויזיה, המחולקים אף הם בטקס, מובילות שתי מיני סדרות, "צ'רנוביל" מבית HBO ו"לא ייאמן" של נטפליקס, וכן העונה השלישית של "הכתר" - כל אחת עם ארבע מועמדויות.</p>
      <p>"הכתר" תתמודד על פרס סדרה הדרמה מול "שקרים קטנים גדולים" ו"יורשים" של HBO, "להרוג את איב" ו"תכנית הבוקר" של <a href="https://www.israelhayom.co.il/article/702491">שירות הסטרימינג החדש של אפל</a> בכיכובן של ג'ניפר אניסטון וריס ווית'רספון, שמועמדות זו מול זו בקטגורית השחקנית הראשית.</p>
      <figure>
        <a href="https://www.israelhayom.co.il/article/704615">
          <img src="https://www.israelhayom.co.il/sites/default/files/u55081/AFP_1LT6PU.jpg"/>
        </a>
      </figure>
      <p>
        <b>יתחרו ראש בראש. ריס ווית'רספון וג'ניפר אניסטון // צילום: AFP // לקריאת הביקורת לחצו על התמונה</b>
      </p>
      <p>בקטגורית הסדרה הקומית מתמודדות הזוכה מהשנה שעברה "שיטת קומינסקי" מול "בארי" בכיכובו של ביל היידר, "גברת מייזל המופלאה", "הפוליטיקאי" של היוצר המצליח ריאן מרפי והזוכה הגדולה בטקס האמי האחרון "פליבאג" של פיבי וולר-ברידג', שגם מועמדת בקטגורית המשחק מול קירסטן דנסט ב"איך להפוך לאלוהים"; נטשה ליון ב"בובה רוסית", כריסטינה אפלגייט ב"בשבילי אתם מתים" ורייצ'ל ברוסנהאן ב"גברת מייזל המופלאה" שכבר זכתה בפעמיים האחרונות בפרס על הופעתה. </p>
      <p>בקטגורית המיני סדרה מתמודדות "צ'רנוביל" ו"לא ייאמן" מול "מלכוד 22", "פוסי/ורדון" ו"בקול רם".</p>
      <p>בקטגורית הסרט הזר מועמדים שני נציגים מצרפת: "דיוקן של נערה עולה באש" ו"עלובי החיים", "כאב ותהילה" מספרד של אלמודובר, "הפרידה" האמריקני דובר המנדרינית ו"פרזיטים" הדרום קוריאני, שנבחר כבר על ידי מספר מבקרים לסרט הטוב של השנה. "ימים נוראים" של ישראל בחוץ.</p>
      <figure>
        <a href="https://www.israelhayom.co.il/article/679855">
          <img src="https://www.israelhayom.co.il/sites/default/files/u55081/banderas.jpg"/>
        </a>
      </figure>
      <p>
        <b>מועמד לפרס הסרט הזר הטוב ביותר וכן בקטגורית השחקן הטוב ביותר // צילום: מתוך הסרט "כאב ותהילה" // לקריאת הביקורת לחצו על התמונה</b>
      </p>
      <p>הטקס ייערך ב-5 בינואר ויועבר בשידור חי ב-yes, המנחה יהיה הקומיקאי הבריטי ריקי ג'רבייס שיעשה זאת בפעם החמישית, יותר מכל מנחה אחר בתולדות הטקס.</p>
      <h3>כל המועמדויות</h3>
      <h4>קולנוע</h4>
      <p>
        <b>סרט הדרמה הטוב ביותר:</b>
      </p>
      <p>"1917"; "האירי"; "ג'וקר"; "סיפור נישואים"; "האפיפיורים"</p>
      <p> </p>
      <p>
        <b>הסרט הקומי/מוזיקלי הטוב ביותר:</b>
      </p>
      <p>"קוראים לי דולמייט"; "ג'וג'ו ראביט"; "רצח כתוב היטב"; "היו זמנים בהוליווד"; "רוקטמן"</p>
      <p> </p>
      <p>
        <b>השחקן הראשי הטוב ביותר בסרט דרמה:</b>
      </p>
      <p>כריסטיאן בייל, "פורד נגד פרארי"; אנטוניו בנדרס, "כאב ותהילה"; אדם דרייבר, "סיפור נישואים"; חואקין פיניקס, "ג'וקר;" ג'ונתן פרייס, "האפיפיורים"</p>
      <p> </p>
      <p>
        <b>השחקנית הראשית הטובה ביותר בסרט דרמה:</b>
      </p>
      <p>סינתיה אריבו, "הארייט: הדרך לחופש"; סקרלט ג'והנסון, "סיפור נישואים"; סירשה רונן, "נשים קטנות"; שרליז ת'רון, "פצצה"; רנה זלווגר, "ג'ודי"</p>
      <p> </p>
      <p>
        <b>השחקן הראשי הטוב ביותר בסרט קומי:</b>
      </p>
      <p>דניאל קרייג, "רצח כתוב היטב"; רומן גריפין דייוויס, "ג'וג'ו ראביט"; ליאונרדו דיקפריו, "היו זמנים בהוליווד"; טארון אגרטון, "רוקטמן"; אדי מרפי, "קוראים לי דולמייט"</p>
      <p> </p>
      <p>
        <b>השחקנית הראשית הטובה ביותר בסרט קומי/מוזיקלי:</b>
      </p>
      <p>אנה דה-ארמס, "רצח כתוב היטב"; אקוופינה, "הפרידה"; קייט בלנשט, "איפה את, ברנדט"; ביני פלדסטיין, "חורשות את הלילה"; אמה תומפסון, "לייט נייט"</p>
      <p> </p>
      <p>
        <b>שחקנית המשנה הטובה ביותר בסרט דרמה/קומדיה:</b>
      </p>
      <p>קתי בייטס, "ריצ'רד ג'ול"; אנט בנינג, "הדו"ח"; לורה דרן, "סיפור נישואים"; ג'ניפר לופז, "נוכלות בלי חשבון"; מרגו רובי, "פצצה"</p>
      <p> </p>
      <p>
        <b>שחקן המשנה הטוב ביותר בסרט דרמה/קומדיה:</b>
      </p>
      <p>טום הנקס, "יום יפה בשכונה"; רנתוני הופקינס, "האפיפיורים"; אל פאצ'ינו, "האירי"; ג'ו פשי, "האירי; בראד פיט, "היו זמנים בהוליווד"</p>
      <p> </p>
      <p>
        <b>הבמאי הטוב ביותר של סרט דרמה/קומדיה:</b>
      </p>
      <p>מרטין סקורסזה, "האירי"; קוונטין טרנטינו, "היו זמנים בהוליווד"; בונג ג'ון הו, "פרזיטים"; סם מנדס, "1917"; טוד פיליפס, "הג'וקר"</p>
      <p> </p>
      <p>
        <b>הסרט הזר הטוב ביותר:</b>
      </p>
      <p>"הפרידה", ארה"ב; "עלובי החיים", צרפת; "כאב ותהילה", ספרד; "פרזיטים", דרום קוריאה; "דיוקן של נערה עולה באש", צרפת</p>
      <p> </p>
      <p>
        <b>סרט האנימציה הטוב ביותר:</b>
      </p>
      <p>"לשבור את הקרח 2"; "הדרקון הראשון שלי 3: העולם הנסתר"; "מלך האריות"; "מיסטר לינק"; "צעצוע של סיפור 4"</p>
      <p> </p>
      <p>
        <b>הפסקול הטוב ביותר:</b>
      </p>
      <p>"נשים קטנות"; "ג'וקר"; "סיפור נישואים"; "1917"; "עיר יתומה"</p>
      <p> </p>
      <p>
        <b>התסריט הטוב ביותר:</b>
      </p>
      <p>"סיפור נישואים; "פרזיטים"; "האפיפיורים"; "האירי"; "היו זמנים בהוליווד"</p>
      <p> </p>
      <p>
        <b>השיר המקורי הטוב ביותר:</b>
      </p>
      <p>"Beautiful Ghosts" - טיילור סוויפט, מתוך "קאסט"; "(I’m Gonna) Love Me Again" – אלטון ג'ון, מתוך "רוקטמן"; "Into The Unknown" – אידינה מנזל, מתוך "לשבור את הקרח 2"; "Spirit" - ביונסה, מתוך "מלך האריות"; "Stand Up" – סינתיה אריבו, מתוך "הארייט: הדרך לחופש"</p>
      <p> </p>
      <h4>טלוויזיה</h4>
      <p>
        <b>סדרת הדרמה הטוב ביותר:</b>
      </p>
      <p>"שקרים קטנים גדולים"; "הכתר"; "להרוג את איב"; "תכנית הבוקר"; "יורשים"</p>
      <p> </p>
      <p>
        <b> הסדרה הקומית הטובה ביותר:</b>
      </p>
      <p>"בארי"; "פליבאג"; "הפוליטיקאי"; "שיטת קומינסקי"; "גברת מייזל המופלאה"</p>
      <p> </p>
      <p>
        <b>המיני סדרה הטובה ביותר:</b>
      </p>
      <p>"מלכוד 22"; "צרנוביל"; "פוסי/ורדון"; "בקול רם"; "לא ייאמן"</p>
      <p> </p>
      <p>
        <b>השחקן הראשי הטוב ביותר בסדרת דרמה:</b>
      </p>
      <p>בריאן קוקס, "יורשים"; קיט הרינגטון, "משחקי הכס"; רמי מאלק, "מר רובוט"; טוביאס מנזיס, "הכתר"; בילי פורטר, "פוזה"</p>
      <p> </p>
      <p>
        <b>השחקנית הטובה ביותר בסדרת דרמה:</b>
      </p>
      <p>ג'ניפר אניסטון, "תכנית הבוקר"; אוליביה קולמן, "הכתר"; ג'ודי קומר, "להרוג את איב"; ניקול קידמן, "שקרים קטנים גדולים"; ריס וות'רספון, "תכנית הבוקר"</p>
      <p> </p>
      <p>
        <b>השחקן הראשי הטוב ביותר בסדרה קומית/מוזיקלית:</b>
      </p>
      <p>מייקל דאגלס, "שיטת קומינסקי"; ביל היידר, "בארי"; בן פלאט, "הפוליטיקאי"; פול ראד, "לחיות עם עצמך"; ראמי יוסף, "ראמי"</p>
      <p> </p>
      <p>
        <b>השחקנית הטובה ביותר בסדרה קומית/מוזיקלית:</b>
      </p>
      <p>כריסטינה אפלגייט, "בשבילי אתם מתים"; רייצ'ל ברוסנהאן, "גברת מייזל המופלאה"; קירסטן דנסט, "איך להפוך לאלוהים"; נטשה ליון, "בובה רוסית"; פיבי וולר-ברידג', "פליבאג"</p>
      <p> </p>
      <p>
        <b>השחקן הראשי הטוב ביותר במיני סדרה/סרט טלוויזיה:</b>
      </p>
      <p>כריסטופר אבוט, "מלכוד 22"; סשה ברון כהן, "אלי"; ראסל קרואו, "בקול רם"; גארד האריס, "צ'רנוביל"; סאם רוקוול, "פוסי/ורדון"</p>
      <p> </p>
      <p>
        <b>השחקנית הראשית הטובה ביותר במיני סדרה/סרט טלוויזיה:</b>
      </p>
      <p>קייטלין דיוור, "לא ייאמן"; ג'ואי קינג, "האקט"; הלן מירן, "יקטרינה הגדולה"; מריט וויבר, "לא ייאמן"; מישל וויליאמס, "פוסי/ורדון"</p>
      <p> </p>
      <p>
        <b>שחקן המשנה הטוב ביותר בסדרה/סרט טלוויזיה:</b>
      </p>
      <p>אלן ארקין, "שיטת קומינסקי"; קירן קאלקין, "יורשים"; אנדרו סקוט, "פליבאג"; סטלן סקרסגארד, "צ'רנוביל"; הנרי ווינקלר, "בארי"</p>
      <p> </p>
      <p>
        <b>שחקנית המשנה הטובה ביותר בסדרה/סרט טלוויזיה:</b>
      </p>
      <p>פטרישיה ארקט, "האקט"; הלנה בונהאם קרטר, "הכתר"; טוני קולט, "לא ייאמן"; מריל סטריפ, "שקרים קטנים גדולים"; אמילי ווטסון, "צ'רנוביל"</p>
      <p>• <a href="https://www.israelhayom.co.il/article/712575">כואב לקרוא: פרס הסקס הגרוע</a></p>
      <p>• <a href="https://www.israelhayom.co.il/article/712581">רשמית: כוכבי הרשת מאוהבים</a></p>
      <p>• <a href="https://www.instagram.com/tarboot2day/">כל התרבות, הרכילות והבידור - עכשיו באינסטגרם!</a></p>
    </article>
  </body>
</html>