<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/swiat/10279242/33-wyroki-dozywocia-dla-gwalciciela-z-anglii-przed-seria-gwaltow-przez-pomylke-zwolniono-go-z-wiezienia.html"/>
    <meta property="og:site_name" content="Wprost"/>
    <meta property="article:published_time" content="2019-12-09T16:35:00+00:00"/>
    <meta property="og:title" content="33 wyroki dożywocia dla gwałciciela z Anglii. Przed serią gwałtów przez pomyłkę zwolniono go z więzienia"/>
    <meta property="og:description" content="Seryjny gwałciciel Joseph McCann został skazany na 33 wyroki dożywocia. Mężczyzna zgwałcił m.in. 11-letniego chłopca i 71-letnią staruszkę. Już wcześniej dwukrotnie przebywał w więzieniu, ale ze względu na pomyłkę wymiaru sprawiedliwości został przedwcześnie zwolniony."/>
  </head>
  <body>
    <article>
      <h1>33 wyroki dożywocia dla gwałciciela z Anglii. Przed serią gwałtów przez pomyłkę zwolniono go z więzienia</h1>
      <address>
        <time datetime="2019-12-09T16:35:00+00:00">09 Dec 2019, 16:35</time>
      </address>
      <p>
        <b>Seryjny gwałciciel Joseph McCann został skazany na 33 wyroki dożywocia. Mężczyzna zgwałcił m.in. 11-letniego chłopca i 71-letnią staruszkę. Już wcześniej dwukrotnie przebywał w więzieniu, ale ze względu na pomyłkę wymiaru sprawiedliwości został przedwcześnie zwolniony.</b>
      </p>
      <p>34-letni McCann z Harrow w północno-zachodnim Londynie został uznany winnym wszystkich 37 zarzutów, które mu stawiano. Mężczyzna w ciągu dwóch tygodni w pierwszej połowie tego roku zaatakował 11 osób. Osiem z nich zgwałcił, w tym 71-letnią kobietę i 11-letniego chłopca, którego skrzywdził na oczach siostry. Inne zarzuty dotyczyły m.in. zmuszania do innych czynności seksualnych i kilku porwań.</p>
      <p>McCann usłyszał 33 wyroki dożywocia, trzy wyroki po 10 lat więzienia i jeden 14 lat więzienia. O warunkowe zwolnienie będzie mógł się ubiegać najwcześniej po 30 latach w więzieniu.</p>
      <p>Sędzia, który wydawał wyrok w sprawie gwałciciela wezwał do przeprowadzenia „niezależnego” dochodzenia, które ma wyjaśnić w jaki sposób mężczyzna został przez pomyłkę zwolniony z więzienia, gdzie odbywał wyrok za poprzednie zbrodnie, które popełnił.</p>
      <h3>Pomyłkowe zwolnienie z więzienia</h3>
      <p>McCann już jako nastolatek miał kłopoty z prawem i był bardzo dobrze znany policji. W 2008 roku został skazany za włamanie, podczas którego miał przy sobie nóż. Sąd uznał go wtedy za niebezpiecznego, więc wniosek o przedterminowe zwolnienie musiała rozpatrywać dodatkowo Rada ds. Zwolnień Warunkowych.</p>
      <p>Jego wniosek został 3 razy odrzucony. W końcu McCann wyszedł przed czasem z więzienia, ale szybko ponownie trafił za kratki za włamanie i kradzież w 2017 roku. Wtedy tez powinna być powiadomiona Rada ds. Zwolnień warunkowych, a jego poprzedni wyrok powinien być w pełni przywrócony.</p>
      <p>Tak się jednak nie stało i McCann został skazany jedynie na mocy nowego wyroku, co umożliwiło mu ubieganie się o przedterminowe zwolnienie po 18 miesiącach, bez rozpatrywania sprawy przez Radę ds. Zwolnień Warunkowych. W ten sposób przestępca dostał warunkowe zwolnienie w lutym 2019 roku, a dwa miesiące później doszło do serii gwałtów.</p>
      <p>Gdyby wszystkie procedury zostały dochowane, gwałciciel prawdopodobnie pozostałby w więzieniu. Urzędnicy, którzy odpowiadali za prowadzenie tej sprawy tłumaczą, że błędy w sprawie McCanna były wynikiem utrudnień w pracy urzędu spowodowanych przez „znaczne braki kadrowe”.</p>
      <related>
        <h4>Czytaj także:</h4>
        <a href="https://www.wprost.pl/zycie/10279163/przemyslaw-w-uslyszal-zarzuty-byly-posel-pis-i-dzialacz-partii-korwin-oskarzony-o-defraudacje-130-tys-zl.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="http://www.theguardian.com/">The Guardian</a> / BBC</footer>
    </article>
  </body>
</html>