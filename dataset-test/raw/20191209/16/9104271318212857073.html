<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/da-sabato-14-a-giovedi-26-dicembre-parcheggi-blu-gratis-a-biella"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-12-09T16:45:23+00:00"/>
    <meta property="og:title" content="Da sabato 14 a giovedì 26 dicembre parcheggi blu gratis a Biella"/>
    <meta property="og:description" content="Una delle tante iniziative concrete per il sostegno del commercio nel centro cittadino"/>
  </head>
  <body>
    <article>
      <h1>Da sabato 14 a giovedì 26 dicembre parcheggi blu gratis a Biella</h1>
      <h2>Una delle tante iniziative concrete per il sostegno del commercio nel centro cittadino</h2>
      <address>
        <time datetime="2019-12-09T16:45:23+00:00">09 Dec 2019, 16:45</time>
      </address>
      <p>A partire da questo sabato (14 dicembre) e per dodici giorni consecutivi fino a Santo Stefano (26 dicembre) <b>tutti i parcheggi blu</b> della Città di Biella, aree di sosta a pagamento,<b> saranno completamente gratuiti</b>. Lo ha deciso la giunta Corradino con una delibera assunta durante la seduta di oggi. Per dodici giorni i parchimetri non saranno in funzione e al fine di garantire un’alta rotazione dei parcheggi, per consentire a tutti la fruibilità degli stalli, si adotterà il sistema della<b> zona disco a due ore</b>. Sarà sufficiente esporre il disco orario sulla propria auto. Tempo nel quale si potrà svolgere attività di shopping in tutta tranquillità. Il provvedimento è valido in tutte le zone blu presenti nel capoluogo laniero.</p>
      <p>Spiega il vicesindaco e assessore alla Viabilità Giacomo Moscarola: “L’amministrazione ha voluto fare un regalo ai cittadini e ai commercianti, è una questione che mi stava particolarmente a cuore in quanto l’avevo sempre richiesta sia quando ero in maggioranza sia quando ero all’opposizione e non era mai stata considerata e avanzata da nessuno. Con poche risorse regaliamo ore di shopping ai nostri cittadini senza l’assillo del parchimetro. Questa è una delle tante iniziative concrete per il sostegno del commercio nel centro cittadino, è la dimostrazione che se si ha cuore un argomento si riesce poi a raggiungere il risultato”.</p>
      <p>Aggiunge l’assessore al Commercio Barbara Greggio: “Ritengo questo investimento indispensabile a favore delle attività economiche per il rilancio della città, l’intervento di sosta gratuita viene inserito in un contesto ludico e ricreativo che è l’organizzazione del calendario degli eventi natalizi. Colgo l’occasione per ringraziare ancora una volta tutte le associazioni di categoria, la Pro loco, l’Atl e le scuole che hanno collaborato per realizzare queste giornate di festa. Naturalmente invito tutti i cittadini a utilizzare gli stalli blu gratuitamente e di recarsi nel centro di Biella, in un contesto festivo ed accogliente, per i propri acquisti di Natale”.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/novita-per-le-zone-a-traffico-limitato-al-piazzo-orario-estivo-e-in-centro-revocata-di-una-ztl"/>
        <a href="https://laprovinciadibiella.it/attualita/la-giunta-corradino-dovrebbe-cominciare-con-il-ripristino-del-decoro-in-citta"/>
        <a href="https://laprovinciadibiella.it/attualita/wi-fi-gratis-al-piazzo-in-riva-e-a-chiavazza"/>
      </related>
    </article>
  </body>
</html>