<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.funx.nl/news/omg/44537-man-fietst-uren-in-de-regen-om-fiets-voor-dochtertje-te-kopen"/>
    <meta property="og:site_name" content="FunX"/>
    <meta property="article:published_time" content="2019-12-09T16:45:00+00:00"/>
    <meta property="og:title" content="Man fietst uren in de regen om fiets voor dochtertje te kopen"/>
    <meta property="og:description" content="Door:"/>
  </head>
  <body>
    <article>
      <h1>Man fietst uren in de regen om fiets voor dochtertje te kopen</h1>
      <address>
        <time datetime="2019-12-09T16:45:00+00:00">09 Dec 2019, 16:45</time>
      </address>
      <p>|</p>
      <p>Door:</p>
      <p>Burç</p>
      <p>
        <b>Een docent die negen maanden geleden Irak verliet voor Nederland, heeft werkelijk alles over voor zijn dochtertje. De vader die Mehran heet, fietste onlangs vier uur heen en ook vier uur terug van Dronten naar Lelystad. Dat deed hij in de stromende regen om zijn dochter gelukkig te maken met een paars kinderfietsje.</b>
      </p>
      <figure>
        <iframe data-src="https://twitter.com/missymaribel/status/1203810768141115393?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Tegenwind</h3>
      <p>Mariella was de verkoper van de fiets op Marktplaats en schrijft op Twitter hoe de opmerkelijke koop met Mehran uiteindelijk tot stand is gekomen: <i>"We hadden om twaalf uur afgesproken met de man die het zou komen halen"</i>, vertelt ze aan <a href="https://www.rtlnieuws.nl/editienl/artikel/4949181/twitter-marktplaats-man-asielzoeker-azc-fietst-vier-uur-voor-fietsje-voor">EditieNL</a>. "<i>Om half twaalf appte de man dat hij iets later zou zijn, omdat hij de wind tegen had."</i> Marielle dacht dat het een smoes was en dat hij dus niet zou komen opdagen. Een uur later was hij er nog steeds niet, dus vertrok het gezin naar een afspraak.</p>
      <figure>
        <iframe data-src="https://twitter.com/missymaribel/status/1203810762885619712" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Klappertanden</h3>
      <p>Een uur nadat het echtpaar was vertrokken, appte Mehran dat hij voor hun deur stond.<i> "We appten hem terug dat we voorlopig niet thuis zouden zijn, maar hij stond erop dat hij bleef wachten."</i> Toen ze thuiskwamen stond er een man met een muts en handschoenen voor de deur. Hij had drie uur in de kou en regen gewacht: <i>"Hij was aan het klappertanden van de kou, maar ondanks dat gaf hij ons een brede glimlach toen hij ons eindelijk zag"</i>, schrijft Mariella.</p>
      <figure>
        <iframe data-src="https://twitter.com/missymaribel/status/1203810765368635392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Vier uur fietsen</h3>
      <p>Het stel bood Mehran aan om binnen te komen en wat te drinken, maar hij weigerde en wilde volgens Mariella vooral de fiets zien: <i>"Toen hij dat eenmaal zag, begon hij weer te lachen"</i>, schrijft de vrouw. Mehran vertelde dat hij om tien uur 's ochtends met de fiets was vertrokken vanuit het asielzoekerscentrum in Dronten. Hij had er dus vier uur over gedaan om aan te komen in Lelystad.</p>
      <figure>
        <iframe data-src="https://twitter.com/missymaribel/status/1203810766673129472?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Gratis</h3>
      <p>Mariella en haar man besloten om de fiets gratis mee te geven aan Mehran, maar dat weigerde hij in eerste instantie: <i>"Die fiets heeft hij van ons gekregen. Hij wilde dit niet, maar wij wel. Na duizend maal dank deed hij de fiets op zijn bagagedrager richting huis. Weer 4 uur fietsen, in het donker. Wat een enorm respect voor deze man." </i>De man beloofde Mariella dat hij zou appen wanneer hij zou aankomen in Dronten. <i>"Om half tien kregen we een appje dat hij thuis was en dat zijn dochtertje 'ontzettend blij' was met haar fiets. </i><i>Kun je nagaan: deze man heeft acht uur op de fiets gezeten, drie uur staan wachten voor een dichte deur en was zo ontzettend dankbaar.</i><i> </i><i>Ik schoot weer vol toen ik zijn bericht kreeg."</i></p>
      <figure>
        <iframe data-src="https://twitter.com/missymaribel/status/1203810769399402496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Diep respect</h3>
      <p>Mehran vertelde het stel dat hij een docent was in Irak. Hij leert nu Nederlands en hoopt in Nederland te mogen blijven en werken. Afsluitend schrijft Mariella:<i> "Beste Mehran ik hoop dat je mag blijven, dat je een baan vind en dat je gelukkig mag worden. En dat je de glimlach op je gezicht houdt. Van mij diep respect en een kleine buiging."</i></p>
      <figure>
        <iframe data-src="https://twitter.com/missymaribel/status/1203810770687070208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Gerelateerd nieuws</h4>
        <a href="https://www.funx.nl/news/omg/44462-vader-straft-dochter-door-haar-instagram-2-weken-over-te-nemen"/>
        <a href="https://www.funx.nl/news/funx/44035-broederliefde-emotioneel-door-bericht-vader-bij-luistersessie-broeders"/>
        <a href="https://www.funx.nl/news/funx/44012-alberto-stegeman-over-undercover-nederland-als-vader-raakt-het-je-nog-meer"/>
        <a href="https://www.funx.nl/news/funx/43704-josylvio-over-gimma-en-het-vaderschap-ik-chill-elke-dag-met-de-buik"/>
      </related>
    </article>
  </body>
</html>