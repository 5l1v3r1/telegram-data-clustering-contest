<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/lsv-ds-da-vodi-racuna-da-li-im-je-od-stranke-ista-ostalo/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T16:01:34+00:00"/>
    <meta property="og:title" content="LSV: DS da vodi računa da li im je od stranke išta ostalo"/>
    <meta property="og:description" content="Novosadski odbor Lige socijaldemokrata Vojvodine (LSV) oštro je danas kritikovao predsednika novosadskog odbora Demokratske stranke Veljka Krstonošića i poručio mu da mu je bolje &quot;da vodi računa da li mu je od stranke išta ostalo&quot;."/>
  </head>
  <body>
    <article>
      <h1>LSV: DS da vodi računa da li im je od stranke išta ostalo</h1>
      <address><time datetime="2019-12-09T16:01:34+00:00">09 Dec 2019, 16:01</time> by <a rel="author">Beta</a></address>
      <p>
        <b>Novosadski odbor Lige socijaldemokrata Vojvodine (LSV) oštro je danas kritikovao predsednika novosadskog odbora Demokratske stranke Veljka Krstonošića i poručio mu da mu je bolje „da vodi računa da li mu je od stranke išta ostalo“.</b>
      </p>
      <p>„Krstonošić bolje da vodi računa da li mu je od stranke išta ostalo ili će on biti taj koji će da ugasi svetlo i ode da stoji mirno pred ljotićevcima, ruskim nadničarima i prebezima“, navodi se u saopštenju za javnost.</p>
      <p>Krstonošić je danas pozvao je gradonačelnika Novog Sada Miloša Vučevića iz Srpske napredne stranke da odmah podnese ostavku na to mesto, jer je „preuzeo posao advokata braće Vučić, počinio krivično delo ometanja istrage i postao saučesnik u pokušaju zataškavanja krivičnog dela proizvodnje i stavljanja u promet opojnih droga“.</p>
      <p>Vučević je danas podneo krivičnu prijavu zbog afere sa poljoprivrednim dobrom Jovanjica kod Stare Pazove, na kojem su otkriveni veliki zasadi marihuane i tone droge spremne za prodaju.</p>
      <p>„Biće zanimljivo da vidimo da li će Vučevićevi partneri iz LSV-a pristati da podele odgovornost sa svojim šefom i za ovu budalaštinu, ili će Vučevićev luping iskoristiti kao povod za raskid koalicije koja upravlja Novim Sadom od 2016. godine i tako pokušati da poprave svoju poziciju uoči lokalnih izbora na koje bi u suprotnom, ukoliko ostane do kraja mandata sa Vučevićem, ušli sa nepodnošljivim teretom saradnje i učešća u najgoroj i najkorumpiranijoj gradskoj vlasti. Za sad su obe opcije otvorene“, rekao je tim povodom, takođe preko saopštenja za medije Krstonošić.</p>
      <h3>Povezani tekstovi:</h3>
    </article>
  </body>
</html>