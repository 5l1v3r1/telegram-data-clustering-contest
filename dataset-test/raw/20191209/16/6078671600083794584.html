<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/ovechkin-epopeya-panorama-1619911.html"/>
    <meta property="og:site_name" content="Cross"/>
    <meta property="article:published_time" content="2019-12-09T16:40:00+00:00"/>
    <meta property="og:title" content="Княз Никита Дмитриевич Лобанов-Ростовски дари на Панорама „Плевенска епопея 1877 г.” четири ценни литографии от 19 век"/>
    <meta property="og:description" content="/КРОСС/ Княз Никита Дмитриевич Лобанов-Ростовски дари на Панорама „Плевенска епопея 1877 г.” четири ценни литографии от 19 век, свързани с исторически събития от Руско-турската война от 1877-1878 г. и с подписване договора за Освобождението на България"/>
  </head>
  <body>
    <article>
      <h1>Княз Никита Дмитриевич Лобанов-Ростовски дари на Панорама „Плевенска епопея 1877 г.” четири ценни литографии от 19 век</h1>
      <address>
        <time datetime="2019-12-09T16:40:00+00:00">09 Dec 2019, 16:40</time>
      </address>
      <p>/КРОСС/ <b>Княз Никита Дмитриевич Лобанов-Ростовски дари на Панорама „Плевенска епопея 1877 г.” четири ценни литографии от 19 век, свързани с исторически събития от Руско-турската война от 1877-1878 г. и с подписване договора за Освобождението на България</b></p>
      <p>Председателят на ПП АБВ Румен Петков и княз Никита Дмитриевич ЛобановРостовски бяха сред официалните гости на откриването на изложба по повод 90 години от рождението на Николай Василиевич Овечкин днес в Панорама „Плевенска епопея 1877 г.”. Експозицията е част от събитията, посветени на 142-ата годишнина от освобождението на Плевен.</p>
      <figure>
        <img src="http://www.cross.bg/../../../photo_new_gallery/2019/12/09/d1aa34a71a2ab93a1d156e7884c8feaa.jpg"/>
      </figure>
      <p>Княз Никита Лобанов-Ростовски добави към свое предишно голямо дарение на Регионалния военноисторически музей още четири ценни литографии от 19 век, свързани с исторически събития от Руско-турската война от 1877-1878 г. и с подписване договора за Освобождението на България.</p>
      <p>Изложбата, която бележи 90 години от рождението на Николай Василиевич Овечкин представя 89 фотокопия на оригинални творби и фрагменти с бележки и подпис на Н. Овечкин от фондовете на Новочеркаския музей за история на Донското казачество. Освен ескизи и етюди от Панорама „Плевенска епопея 1877 г.”, са представени и етюди и портрети от Диорамата „Въстанието на казаците-бедняци в Сечта през 1768 г.“ и от други диорами, рисувани от Н. Овечкин.</p>
      <p>Изложбата дава възможност да се видят част от скиците, от които по-късно е създаден бъдещият шедьовър на баталната живопис Панорама „Плевенска епопея 1877 г.” – резултат от продължителна работа над сюжета, драматургията, образите на персонажите и композицията. По думите на Н. Овечкин „да се отдели главното, типичното, съзвучното с времето и съвременността и да се претвори в художествен образ по верещагински правдиво – това е нашата свръхзадача”.</p>
      <p>Изложбата представя палитра, четки, маслени бои, въглен за рисуване, парче от лененото платно преди да се грундира, албуми със скици на Н. Овечкин и други, от фонда на Регионален военноисторически музей – Плевен.</p>
      <p>Н. Овечкин е автор на художествения проект и ръководител на колектива от 13 художници, изписали платната в Панорама „Плевенска епопея 1877 г.“, за което е награден с орден „Народна Република България“ I степен и удостоен със званието „Почетен гражданин на град Плевен“.</p>
      <p>Сред официалните гости на събитието бяха представители на местната и централната власт в Плевен, делегации от побратимените на Плевен градове – Ростов на Дон, Плоцк и Браила. </p>
    </article>
  </body>
</html>