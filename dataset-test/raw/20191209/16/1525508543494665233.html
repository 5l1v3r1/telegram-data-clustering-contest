<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793528/%DA%AF%D9%81%D8%AA%DB%8C%D9%85-%D9%87%D8%B1%D8%AC%D8%A7-%D8%A8%D8%AE%D9%88%D8%A7%D9%87%DB%8C%D8%AF-%D8%A8%D8%A7%D8%B2%DB%8C-%D9%85%DB%8C-%DA%A9%D9%86%DB%8C%D9%85-%D8%AD%D9%82-%D9%BE%DB%8C%DA%A9%D8%A7%D9%86-%D9%BE%DB%8C%D8%B1%D9%88%D8%B2%DB%8C-%D8%A8%D8%B1-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T16:17:26+00:00"/>
    <meta property="og:title" content="حسین فرکی: گفتیم هرجا بخواهید بازی می‌کنیم/ حق پیکان پیروزی بر استقلال بود"/>
    <meta property="og:description" content="سرمربی تیم فوتبال پیکان تاکید کرد در دیدار برابر استقلال حق تیمش پیروزی بوده است."/>
  </head>
  <body>
    <article>
      <h1>حسین فرکی: گفتیم هرجا بخواهید بازی می‌کنیم/ حق پیکان پیروزی بر استقلال بود</h1>
      <address><time datetime="2019-12-09T16:17:26+00:00">09 Dec 2019, 16:17</time> by <a rel="author" href="https://www.mehrnews.com/archive?jr=626" target="_blank">مهدی مرتضویان</a></address>
      <p>به گزارش <a href="https://www.mehrnews.com/">خبرنگار مهر</a>، دیدار تیم های فوتبال استقلال و پیکان در هفته چهاردهم رقابت های لیگ برتر از ساعت ۱۷:۳۰ امروز دوشنبه در ورزشگاه آزادی آغاز شد که این دیدار با تساوی ۲ به ۲ به پایان رسید.</p>
      <p>حسین فرکی در پایان این بازی گفت: قبل از بازی هم گفته بودم در شهر قدس هم استقلال میزبان است. اینکه محل بازی را تغییر دادند چندان درست نیست. ما دو بازی قبلی مان هم لغو شده بود و بنا به دلایلی نمی خواستیم این بازی هم کنسل شود. گفتیم هرجا بگویند بازی می کنیم.</p>
      <p>سرمربی پیکان تهران افزود: ما با شرایط خاص به آزادی آمدیم. میزبان و میهمان بودنمان مقابل استقلال هیچ فرقی نمی کند.</p>
      <p>وی ادامه داد: حق ما در این بازی برد بود. در نیمه اول چهار موقعیت خوب گلزنی داشتیم. وقتی گل دوم را خوردیم بازهم تلاش کردیم تا با تعویض هایمان گل بزنیم. احترام زیادی برای تیم استقلال قائلم ولی حقمان برد بود.</p>
      <p>فرکی تاکید کرد: در هیچ بازی ای استقلال اینگونه کم موقعیت نبود. آنها تنها دو موقعیت داشتند که آن را هم گل کردند.</p>
      <p>سرمربی پیکان درباره خراب کردن موقعیت های گلزنی مهاجمانش گفت: وقتی تیم از شرایط مسابقه خارج شود این مسائل هم پیش می آید. به خاطر آلودگی هوا و شرایط جوی درسالن تمرین کردیم که طبیعی است در چنین فضایی نمی توان تمرین خوب انجام داد.</p>
      <p>فرکی در پاسخ به سوال خبرنگار مهر مبنی بر اینکه با توجه به حضور شما از اواسط فصل گذسته و بستن تیم با نطر خودتان در ابتدای این فصل چرا پیکان به خوبی امتیاز نگرفته است تصریح کرد: از چهارده پانزده بازیکن استقاده می کنیم. با توجه به بودجه باشگاه تیمی را با مبلغ بسیار پایین بستیم که هیات مدیره در جریان هستند. غیر از یکی دو بازی که خوب نبودیم در بقیه بازی ها نتوانستیم پیروز شویم. خودم قبول دارم باید شش امتیاز بیشتر از زمان فعلی کسب می کردیم تا همپای فولاد و نفت مسجدسلیمان قرار بگیریم. الان هم خیلی نگران نیستیم. شخصا هدفی را در پیکان دنبال می کنم که نیاز به زمان دارد. ما نگاهمان به آینده است.</p>
    </article>
  </body>
</html>