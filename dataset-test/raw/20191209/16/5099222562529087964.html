<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23540847-ion-iliescu-interviu-pentru-agentia-presa-rusa-tass-sper-politicienii-romani-vor-intelege-importanta-normalizarii-relatiilor-rusia-fostul-presedinte-nu-mai-avut-nicio-aparitie-publica-din-martie-2017.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T16:54:00+00:00"/>
    <meta property="og:title" content="Ion Iliescu, interviu pentru agenția de presă rusă TASS: Sper că politicienii români vor înțelege importanța normalizării relațiilor cu Rusia / Fostul președinte nu a mai avut nicio apariție publică din martie 2017"/>
    <meta property="og:description" content="Fostul președinte Ion Iliescu, care nu a mai apărut în spațiul public de doi ani și jumătate, a acordat un interviu agenției guvernamentale de presă din Rusia, TASS, în care a vorbit,"/>
  </head>
  <body>
    <article>
      <h1>Ion Iliescu, interviu pentru agenția de presă rusă TASS: Sper că politicienii români vor înțelege importanța normalizării relațiilor cu Rusia / Fostul președinte nu a mai avut nicio apariție publică din martie 2017</h1>
      <address><time datetime="2019-12-09T16:54:00+00:00">09 Dec 2019, 16:54</time> by <a rel="author">Redactia</a></address>
      <p><b>Fostul președinte Ion Iliescu, care nu a mai apărut în spațiul public de doi ani și jumătate, a acordat un interviu agenției guvernamentale de presă din Rusia, TASS, în care a vorbit, printre altele, despre importanța normalizării relațiilor dintre cele două țări, potrivit Digi 24. Jurnalistul care a realizat interviul menționează în deschiderea acestuia că Iliescu nu a mai avut ieșiri publice, dar pentru corespondentul TASS "a făcut o excepție".<br/></b><br/><a href="https://tass.ru/interviews/7269517">Interviul este disponibil pe site-ul agenției TASS doar în limba rusă, nefiind publicat și pe secțiunea de limbă engleză, și este doar în format scris, nu și video.<br/></a><br/>Ultima aparție publică a lui Ion Iliescu a fost în martie 2017, când s-a prezentat la Parchetul General, fiind citat de procurori în dosarul Revoluţiei. <br/><br/>Nikolai Morozov, jurnalistul care a realizat interviul, spune în deschiderea acestuia că fostul președinte, ajuns la 89 de ani, nu mai are ieșiri publice, a cerut urna mobilă la ultimele alegeri, nu mai acordă interviuri, dar "pentru corespondentul TASS, Iliescu a făcut o excepție".<br/><br/>"Pe lângă evidenta orientare pro-Vest a României, întotdeauna ați militat pentru o relație normală cu Rusia. Cu toate acestea, evenimentele au avut un curs diferit. Cum evaluați starea actuală a relațiilor bilaterale și cum ar trebui să arate, de fapt, aceste relații?” - este una dintre întrebările adresate de către corespondentul TASS, potrivit <a href="https://www.digi24.ro/stiri/externe/mapamond/dupa-doi-ani-de-tacere-ion-iliescu-a-acordat-primul-interviu-pentru-o-agentie-de-presa-din-rusia-1228982">Digi 24</a>.<br/><br/>Ion Iliescu spune că, astăzi, relațiile dintre România și Rusia nu pot fi numite normale după niciun criteriu, iar politicienii români ar trebui să înțeleagă importanța normalizării relațiilor cu Rusia.</p>
      <ul>
        <li>"Relațiile dintre România și Rusia nu pot fi considerate normale după niciun criteriu. Vreau să subliniez că viața în umbra imperiului nu este convenabilă pentru țări precum România și nu toate amintirile istorice sunt plăcute...</li>
        <li>Sper că politicienii români vor înțelege că normalizarea relațiilor cu Rusia, pe lângă comerț și schimburi culturale, va extinde abilitatea României de a participa la rezolvarea problemelor în țările vecine, inclusiv în Moldova și Ucraina, unde, bineînțeles, are interese.</li>
        <li>Normalitatea în relațiile româno-ruse reprezintă respectarea reciprocă, recunoașterea legitimității intereselor celeilalte părți, dacă acestea se află în limitele permise de comunitatea internațională”, a spus fostul președinte în interviul acordat agenției de presă din Rusia.</li>
      </ul>
    </article>
  </body>
</html>