<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2834414-evrosouz-stvorit-vlasnu-versiu-akta-magnitskogo-borrel.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T16:40:00+00:00"/>
    <meta property="og:title" content="Євросоюз створить власну версію &quot;Акта Магнітського&quot; - Боррель"/>
    <meta property="og:description" content="Рада міністрів ЄС із закордонних справ, засідання якої відбулося у понеділок в Брюсселі, ухвалила рішення розпочати роботу над підготовкою глобального документа, який передбачатиме введення санкції проти третіх країн за серйозні порушення прав людини."/>
  </head>
  <body>
    <article>
      <h1>Євросоюз створить власну версію "Акта Магнітського" - Боррель</h1>
      <h2>Рада міністрів ЄС із закордонних справ, засідання якої відбулося у понеділок в Брюсселі, ухвалила рішення розпочати роботу над підготовкою глобального документа, який передбачатиме введення санкції проти третіх країн за серйозні порушення прав людини.</h2>
      <address>
        <time datetime="2019-12-09T16:40:00+00:00">09 Dec 2019, 16:40</time>
      </address>
      <p>Документ має стати еквівалентом американського "Акта Магнітського", заявив на пресконференції за підсумками засідання Ради заявив Високий представник ЄС із закордонних справ і політики безпеки Жозеп Боррель, повідомляє кореспондент Укрінформу.</p>
      <p>"Завтра ми відзначатимемо Міжнародний день прав людини. За запитом кількох країн-членів ми погодилися розпочати підготовчу роботу щодо глобального режиму санкцій для реагування на серйозні порушення прав людини, які будуть для <a href="https://www.ukrinform.ua/tag-evrosouz">Європейського Союзу</a> еквівалентні так званому Акту Магнітського, ухваленому у США. Мене питали про це під час моєї презентації в Європарламенті минулого тижня, і сьогодні ми вирішили, за потужного консенсусу навколо цього питання, розпочати таку підготовчу роботу", - сказав Високий представник ЄС.</p>
      <p>Він зауважив, що Європейська служба зовнішніх дій розробить необхідну для цього кроку документацію з метою ухвалення європейського еквівалента "Акта Магнітського".</p>
      <p>"Це буде змістовний крок, що підтверджує глобальну роль Європейського Союзу у захисті прав людини по усьому світу", - додав Боррель.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2831252-avstralia-takoz-moze-uhvaliti-analog-akta-magnitskogo.html">Австралія також може ухвалити аналог Акта Магнітського</a>
      </blockquote>
      <p>Як повідомляв Укрінформ, Акт Магнітського, ухвалений США і підтриманий Канадою та деякими європейськими країнами, дозволив західним урядам заморожувати кошти російських високопосадовців, яких звинувачують у причетності до корупційних схем відмивання грошей або грубих порушень прав людини.</p>
      <p>Згодом Акту Магнітського було надано статус глобального закону, тож передбачені ним санкції можуть застосовуватися до всіх країн, громадяни яких порушують, на думку США, права людини.</p>
      <p>Адвокат Сергій Магнітський помер у СІЗО Москви після року утримання за ґратами в умовах, які правозахисники схарактеризували як "тортури". Як вважають колеги юриста в фонді Hermitage, кримінальну справу було заведено на нього як помсту за розкриття великої корупційної афери.</p>
    </article>
  </body>
</html>