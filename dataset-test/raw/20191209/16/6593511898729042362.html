<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7958115"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T16:24:00+00:00"/>
    <meta property="og:title" content="Създадоха материал, който имитира свойствата на живите клетки"/>
    <meta property="og:description" content="Учени от Австралийския национален университет създадоха хидрогел, който имитира свойствата на живите клетки, съобщи Сайънс алърт. Новият вид синтетична тъкан може да се използва за създаване на кожа"/>
  </head>
  <body>
    <article>
      <h1>Създадоха материал, който имитира свойствата на живите клетки</h1>
      <address><time datetime="2019-12-09T16:24:00+00:00">09 Dec 2019, 16:24</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Учени от Австралийския национален университет създадоха хидрогел, който имитира свойствата на живите клетки, съобщи Сайънс алърт.</p>
      <p>Новият вид синтетична тъкан може да се използва за създаване на кожа, мускули и "кости" на роботи.</p>
      <p>Специалистите разработиха хидрогел, който се отличава от други подобни материали със здравината си, способността си да се самовъзстановява и да променя формата си, а освен това притежава памет, която му позволява да възвърне предишната си форма при загряване или охлаждане. Той може да намери приложение в производството на устройства, които повдигат тежки предмети и повтарят действията си в зависимост от температурата, предава БТА.</p>
      <p>От материала са създадени тънки пластини, които реагират на топлинно въздействие и се огъват. Хидрогелът променя формата си за 10 секунди, докато на други подобни материали са нужни 10 и повече минути, за да го сторят. Толкова бърза промяна на формата е станала възможна благодарение на съчетаването на водородни и въглеродно-азотни химични връзки. Тези връзки притежават динамични свойства, т.е. реагират на външни дразнители, а това допринася за приспособяването им към заобикалящата ги среда.</p>
    </article>
  </body>
</html>