<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/mezczyzna-nie-przezyl-wizyty-w-klubie-nocnym-trwa-sledztwo-w-tej-sprawie/"/>
    <meta property="og:site_name" content="lublin112.pl"/>
    <meta property="article:published_time" content="2019-12-09T16:17:00+00:00"/>
    <meta property="og:title" content="Mężczyzna nie przeżył wizyty w klubie nocnym. Trwa śledztwo w tej sprawie"/>
    <meta property="og:description" content="Trwa śledztwo w sprawie tragicznego w skutkach zdarzenia, jakie miało miejsce 5 października w klubie nocnym przy ul. Peowiaków w Zamościu. Ze schodów spadł mężczyzna, którego życia nie udało się uratować."/>
  </head>
  <body>
    <article>
      <h1>Mężczyzna nie przeżył wizyty w klubie nocnym. Trwa śledztwo w tej sprawie</h1>
      <address>
        <time datetime="2019-12-09T16:17:00+00:00">09 Dec 2019, 16:17</time>
      </address>
      <p>
        <b>Trwa śledztwo w sprawie tragicznego w skutkach zdarzenia, jakie miało miejsce 5 października w klubie nocnym przy ul. Peowiaków w Zamościu. Ze schodów spadł mężczyzna, którego życia nie udało się uratować.</b>
      </p>
      <p>Policjanci z Komendy Miejskiej Policji w Zamościu prowadzą nadzorowane przez prokuraturę postępowania dotyczące zdarzenia, jakie miało miejsce w jednym z klubów nocnych na terenie miasta. Na początku października, w sobotnią noc, ze znajdujących się w lokalu schodów spadł mężczyzna. Upadek był tak nieszczęśliwy, że poszkodowany trafił do szpitala.</p>
      <p>Jak nas poinformowano, mężczyzna był nieprzytomny. W ciężkim stanie został przetransportowany do szpitala. Niestety obrażenia jakich doznał okazały się tak poważne, że lekarzom nie udało się uratować jego życia. Zmarł on po kilku dniach.</p>
      <p>Ponieważ do tej pory policjantom nie udało się ustalić, co dokładnie wydarzyło się tej nocy w klubie przy ul. Peowiaków, poszukiwani są świadkowie tego zdarzenia. Szczególnie chodzi o kobiety, które jak wynika z zebranych do tej pory materiałów, znajdowały się w pobliżu owego mężczyzny i widziały upadek. Poszukiwane są też osoby, które prosiły o wezwanie służb ratunkowych.</p>
      <p>(fot. pixabay – zdjęcie ilustracyjne)</p>
    </article>
  </body>
</html>