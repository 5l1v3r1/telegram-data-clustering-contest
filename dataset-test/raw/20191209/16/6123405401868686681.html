<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/milano/olimpiadi-milano-cortina-2026-costituita-la-fondazione-641833.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-12-09T16:07:00+00:00"/>
    <meta property="og:title" content="Olimpiadi Milano-Cortina 2026, costituita la Fondazione"/>
    <meta property="og:description" content="E' nata la 'Fondazione Milano Cortina 2026' che sara' il 'Comitato Organizzatore per i Giochi Olimpici e Paralimpici Invernali 2026'"/>
  </head>
  <body>
    <article>
      <h1>Olimpiadi Milano-Cortina 2026, costituita la Fondazione</h1>
      <h2>E' nata la 'Fondazione Milano Cortina 2026' che sara' il 'Comitato Organizzatore per i Giochi Olimpici e Paralimpici Invernali 2026'</h2>
      <address>
        <time datetime="2019-12-09T16:07:00+00:00">09 Dec 2019, 16:07</time>
      </address>
      <h3>Olimpiadi Milano-Cortina, costituita la Fondazione</h3>
      <p>Il primo, grande traguardo, dopo l'assegnazione a Milano Cortina dei Giochi Olimpici Invernali 2026, e' stato tagliato. E' stata costituita oggi pomeriggio a Milano, nella sede della Regione Lombardia, la <b>'Fondazione Milano Cortina 2026</b>' che sara' il 'Comitato Organizzatore per i Giochi Olimpici e Paralimpici Invernali 2026'. Questo storico annuncio e' arrivato alla vigilia dei lavori del Seminario Internazionale per i Giochi Olimpici 2026, che coincide con la prima visita di <b>Sari Essayah</b>, Responsabile della Commissione di Coordinamento del CIO per Milano Cortina, in una delle citta' che ospiteranno i Giochi. Alla presenza del notaio Mario Notari, hanno approvato lo Statuto e firmato l'atto costitutivo della fondazione, in qualita' di Soci Fondatori, il Sindaco di Milano<b>, Giuseppe Sala</b>, il Sindaco di Cortina, <b>Gianpietro Ghedina</b>, il Presidente della Regione Lombardia, <b>Attilio Fontana</b>, il Presidente della Regione Veneto, <b>Luca Zaia</b>, il Presidente del Comitato Olimpico Nazionale Italiano, <b>Giovanni Malago'</b>, e il Presidente del Comitato Italiano Paralimpico, <b>Luca Pancalli.</b> Il Consiglio d'Amministrazione sara' composto da 22 membri, di cui 10 componenti del mondo sportivo, 10 componenti dei Territori, un rappresentante del Governo e dal Presidente.</p>
      <figure>
        <img src="http://www.affaritaliani.it/static/upl2019/mail/mail05tx0012.JPG"/>
        <figcaption>Il Pirellone illuminato con i colori dei Giochi olimpici</figcaption>
      </figure>
      <h3>Olimpiadi, Fontana: premio a chi come noi ci ha sempre creduto</h3>
      <p>"Regione Lombardia, insieme al Veneto, ha sempre creduto in questo progetto, anche quando tutto sembrava congiurare contro di noi. Anche quando il Governo diceva di non volerci supportare. Noi siamo andati avanti con le nostre forze e i risultati ci hanno dato ragione". Lo ha detto il presidente della Regione Lombardia Attilio Fontana commentando la firma dell'atto costitutivo della Fondazione per le Olimpiadi invernali Milano Cortina 2026. "Ora si entra nella fase della concretezza. L’entusiasmo è al massimo, così come la voglia di lavorare. Le Olimpiadi saranno un volàno per tutta la Regione, daranno la possibilità di lasciare  una grande eredità non soltanto nelle opere pubbliche, ma anche per l'indotto economico che garantirà ai territori dell'intera Lombardia e più in generale a tutto il Paese”.</p>
      <h3>Fondazione Milano-Cortina 2026: dal Comune bando per due membri del Cda</h3>
      <p>Milano – È online  il bando per la nomina di due rappresentanti del Comune di Milano nel Consiglio di Amministrazione della Fondazione Milano-Cortina 2026. Possono presentare proposte di candidatura (esclusivamente online) consiglieri comunali, Ordini professionali e Università milanesi, associazioni, gruppi di almeno 100 cittadini iscritti nelle liste elettorali le cui firme siano autenticate ai sensi di legge. Ogni proponente può presentare due candidati e avrà tempo fino al 31 dicembre, termine ultimo utile affinché il sistema avvisi il candidato della proposta. Il candidato dovrà poi concludere la procedura online con l’accettazione entro il 3 gennaio 2020.</p>
    </article>
  </body>
</html>