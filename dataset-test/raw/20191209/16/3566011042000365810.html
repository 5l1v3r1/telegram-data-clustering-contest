<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553540.html/%d8%b6%d8%b1%d9%88%d8%b1%d8%aa-%d8%aa%d8%af%d9%88%db%8c%d9%86-%d8%b3%db%8c%d8%a7%d8%b3%d8%aa-%d9%87%d8%a7%db%8c-%d9%85%d8%af%d9%88%d9%86-%d8%aa%d9%88%d9%84%db%8c%d8%af-%d9%88-%d9%85%d8%b5%d8%b1%d9%81-%d8%af%d8%b1-%d8%a8%d8%a7%d8%b2%d8%a7%d8%b1-%d9%85%d8%b1%d8%ba"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T16:09:00+00:00"/>
    <meta property="og:title" content="ضرورت تدوین سیاست‌های مدون تولید و مصرف در بازار مرغ"/>
    <meta property="og:description" content="مدیرعامل اتحادیه مرغداران مازندران گفت: ما در مرغ تخم‌گذار، چه جوجه یکروزه و چه مرغ گوشتی، ظرفیت ایجاد کردیم اما هر ساله دچار چالش‌هایی در این بخش می‌شویم که الزاما به ضرورت تدوین سیاست‌های مدون تولید و مصرف باز می‌گردد تا با مدیریت تولید و مصرف، وضعیت بازار را کنترل کنیم."/>
  </head>
  <body>
    <article>
      <h1>ضرورت تدوین سیاست‌های مدون تولید و مصرف در بازار مرغ</h1>
      <h2>مدیرعامل اتحادیه مرغداران مازندران اعلام کرد</h2>
      <address>
        <time datetime="2019-12-09T16:09:00+00:00">09 Dec 2019, 16:09</time>
      </address>
      <p>مدیرعامل اتحادیه مرغداران مازندران گفت: ما در مرغ تخم‌گذار، چه جوجه یکروزه و چه مرغ گوشتی، ظرفیت ایجاد کردیم اما هر ساله دچار چالش‌هایی در این بخش می‌شویم که الزاما به ضرورت تدوین سیاست‌های مدون تولید و مصرف باز می‌گردد تا با مدیریت تولید و مصرف، وضعیت بازار را کنترل کنیم.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ عطاءالله حسن‌زاده در گفت‌وگو با خبرنگار <a href="http://www.bloghnews.com/">بلاغ</a> اظهار کرد: در حال حاضر وضعیت تولید و تامین مرغ در استان مطلوب است و مشکلی در این بخش وجود ندارد.<br/><br/>وی افزود: قیمت حال حاضر مرغ در درب مرغداری، 8 هزار و 200 تومان است و حتی از قیمت مصوب هم پایین‌تر است.<br/><br/>مدیرعامل اتحادیه مرغداران مازندران خاطرنشان کرد: هر چند قیمت فروش مرغ در بازار نیز از قیمت مصوبی که دولت تعیین کرده است، پایین‌تر است؛ اما بحث قیمت بازار با درب مرغداری خیلی متفاوت است و اختلاف فاحشی با یکدیگر دارند.<br/><br/>این مسئول ادامه داد: در این ایام معمولا طبق روال، مرغ‌ها باید برای ذخیره سازی جمع شوند اما شرایط تحویل بار و پرداخت وجوه به نحوی است که مرغدار برای مشارکت و تحویل رغبت نمی‌کند.<br/><br/>حسن‌زاده تصریح کرد: ما چه در مرغ تخم‌گذار، چه جوجه یکروزه و چه مرغ گوشتی، ظرفیت ایجاد کردیم اما هر ساله دچار چالش‌هایی  در این بخش می‌شویم که الزاما برمی‌گردد به ضرورت تدوین سیاست‌های مدون تولید و مصرف تا با مدیریت میان تولید و مصرف، وضعیت بازار را کنترل کنیم.<br/><br/>وی تاکید کرد: ما به طور بالقوه می‌توانیم دو هزار و 700 تن مرغ در استان تولید کنیم و این در حالی است که مصرف ما دو هزار و 200 تن است و این یعنی، سالانه همواره 500 هزار تن، سرریز داریم.<br/><br/>مدیرعامل اتحادیه مرغداران مازندران عنوان کرد: در جوجه یکروزه هم وضعیت به همین منوال است، 30 درصد ظرفیت خالی داریم که این خلأ، این بازار را هم دچار چالش می‌کند، کامل تولید شود، قیمت‌ها پایین و مرغدار ضرر می‌کند، کم تولید شود، جوجه گران می‌شود و مشکلات دیگری را به بار می‌آورد و همه و همه نیاز به یک سیاست مدون تولید و مصرف را نشان می‌دهد.<br/><br/>این مسئول گفت: ما بدنبال این هستیم تا یک تولید پایدار با منفعت حداقلی داشته باشیم و این مستلزم وجود برخی سازوکارها و زیر ساخت‌های مورد نیاز است که باید فراهم شوند.<br/><br/>حسن‌زاده با بیان اینکه در حال حاضر، تامین سوخت، نهاده‌ها و قیمت مهم‌ترین مشکل مرغداران استان است، اعلام کرد: ما هر روزه پیگیر حل این مشکلات هستیم و باید سازگاری خودمان را با شرایط بالا ببریم و ساختاری را تعریف کنیم تا با تعامل و اعتماد، مشکلات را حل و فصل کنیم.<br/><br/>وی گفت: ثبت نام سوخت، سامانه‌ای شده است و وقتی قرار است ساختاری را ایجاد کنیم یک خلأهایی پیش می‌آید که باید آن را با اعتماد دو طرفه پر کرد تا در این فصل از سال، مرغدار دچاز چالش تامین سوخت و متعاقب آن خسارت مالی نشود.<br/><br/>انتهای پیام/</p>
    </article>
  </body>
</html>