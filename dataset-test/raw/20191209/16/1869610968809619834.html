<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/externe/procedura-de-impeachment-donald-trump-acuzat-de-abuz-de-putere-si-obstructionarea-congresului-reactia-liderului-de-la-casa-alba-18661911"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T16:41:00+00:00"/>
    <meta property="og:title" content="Procedura de impeachment. Donald Trump, acuzat de abuz de putere şi obstrucţionarea Congresului / Reacţia liderului de la Casa Albă"/>
    <meta property="og:description" content="Democraţii din Camera Reprezentanţilor a Statelor Unite ale Americii au făcut publice cele două articole pentru care Donald Trump va fi pus sub acuzare în procedura de destituire (n.r. impeachment): abuz de..."/>
  </head>
  <body>
    <article>
      <h1>Procedura de impeachment. Donald Trump, acuzat de abuz de putere şi obstrucţionarea Congresului / Reacţia liderului de la Casa Albă</h1>
      <h2>Democraţii din Camera Reprezentanţilor a Statelor Unite ale Americii au făcut publice cele două articole pentru care Donald Trump va fi pus sub acuzare în procedura de destituire (n.r. impeachment): abuz de putere şi obstrucţionarea Congresului. Liderul de la Casa Albă Donald Trump a respins marţi după-amiază acuzaţiile formulate de politicieni „corupţi” din Camera Reprezentanţilor şi a reiterat că nu a exercitat presiuni asupra Ucrainei.</h2>
      <address><time datetime="2019-12-09T16:41:00+00:00">09 Dec 2019, 16:41</time> by <a rel="author" href="https://www.mediafax.ro/autor/mihai-draghici" target="_blank">Mihai Draghici</a></address>
      <p>Camera Reprezentanţilor din Statele Unite a prezentat, marţi, două acuzaţii în procedura care ar putea conduce la demiterea preşedintelui Donald Trump, suspectat de abuz de putere şi obstrucţionarea Congresului.</p>
      <p>Democratul Jerry Nadler, preşedintele Comisiei pentru Afaceri Judiciare din Camera Reprezentanţilor, a anunţat cele două acuzaţii.</p>
      <p><i>"Este un delict pasibil de procedura demiterii ca un preşedinte să se folosească de atribuţiile publice pentru a obţine beneficii personale inadecvate, prin ignorarea sau afectarea interesului naţional. Este exact ce a făcut preşedintele Trump prin solicitările şi presiunile asupra Ucrainei în sensul interferării în scrutinul prezidenţial din 2020"</i>, a declarat Jerry Nadler.</p>
      <p><i>"Un preşedinte care se declară deasupra sistemului de tragere la răspundere, deasupra poporului american şi deasupra puterii de inculpare de către Congres - cu rolul de protejare faţă de riscurile la adresa instituţiilor noastre - este un preşedinte care se consideră deasupra legii. Periclitează democraţia şi securitatea naţională. Următoarele alegeri sunt expuse riscurilor, de aceea trebuie să acţionăm acum"</i>, a acuzat Nadler.</p>
      <p>Pentru a fi activate, cele două articole penale trebuie aprobate de Comisia pentru Afaceri Judiciare din Camera Reprezentanţilor şi de către plen.</p>
      <figure>
        <iframe src="https://www.youtube.com/embed/JDhWfqQ1o98" width="560" height="315" data-service="Youtube" scrolling="no"/>
      </figure>
      <p>Donald Trump este al patrulea preşedinte al SUA vizat de procedura demiterii. Ceilalţi preşedinţi vizaţi de procedură au fost Andrew Johnson, în 1869, Bill Clinton, în 1998, şi Richard Nixon, în 1974. Richard Nixon a demisionat.</p>
      <p>Camera Reprezentanţilor, aflată sub controlul opoziţiei democrate, a lansat o investigaţie parlamentară care ar putea conduce la iniţierea procedurii demiterii preşedintelui Donald Trump, suspectat că ar fi cerut Ucrainei anchetarea fostului vicepreşedinte Joseph Biden, favorit pentru a deveni candidatul Partidului Democrat la funcţia de preşedinte al SUA, şi a fiului acestuia, Hunter Biden. Ca reacţie, Comisia pentru Afaceri Judiciare din Senatul SUA, în care republicanii deţin majoritatea, a anunţat lansarea unei anchete privind presupuse acte de corupţie în Ucraina.</p>
      <p>
        <b>Donald Trump respinge vehement acuzaţiile Camerei Reprezentanţilor</b>
      </p>
      <p>Donald Trump, preşedintele Statelor Unite, a respins marţi după-amiază acuzaţiile formulate de politicieni "corupţi" din Camera Reprezentanţilor şi a reiterat că nu a exercitat presiuni asupra Ucrainei.</p>
      <p>„Nadler tocmai a spus că eu am exercitat presiuni asupra Ucrainei pentru a interfera asupra scrutinului prezidenţial din 2020. Este ridicol şi el ştie că nu este adevărat. Atât preşedintele, cât şi ministrul de Externe din Ucraina au declarat de multe ori că nu au fost presiuni. Nadler şi democraţii ştiu acest lucru, dar nu vor să recunoască!", a declarat Donald Trump prin Twitter.</p>
      <p>„Este vânătoare de vrăjitoare!", a adăugat Donald Trump, numindu-l pe democratul Adam Schiff, preşedintele Comisiei pentru Informaţii din Camera Reprezentanţilor, drept un "politician foarte corupt".</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>