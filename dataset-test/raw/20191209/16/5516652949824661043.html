<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427363/exakosia-milia-antoxhs-adrenalinhs-aigaioy-elladas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T16:30:01+00:00"/>
    <meta property="og:title" content="Εξακόσια μίλια αντοχής, αδρεναλίνης, Αιγαίου, Ελλάδας"/>
    <meta property="og:description" content="Σπυριδούλας Σπανέα"/>
  </head>
  <body>
    <article>
      <h1>Εξακόσια μίλια αντοχής, αδρεναλίνης, Αιγαίου, Ελλάδας</h1>
      <address>
        <time datetime="2019-12-09T16:30:01+00:00">09 Dec 2019, 16:30</time>
      </address>
      <p>Της<br/><b>Σπυριδούλας Σπανέα</b><br/>στην “Καθημερινή”</p>
      <p>
        <b>Πώς θα είναι να κάνεις με ιστιοφόρο, χωρίς στάση, τον γύρο του μεγαλύτερου μέρους του Αιγαίου Πελάγους αγωνιζόμενος σε μια διεθνή διοργάνωση σχεδιασμένη από ιστιοπλόους για ιστιοπλόους; Σε αυτό το ερώτημα θα απαντήσουν όσοι βρεθούν στη ρότα του «Aegean 600», ενός αγώνα 600 ναυτικών μιλίων, που θα διεξαχθεί από τις 14 έως τις 20 Ιουνίου στη θάλασσα των μύθων και των θρύλων.</b>
      </p>
      <p>Από τον 17ο αιώνα, οι λάτρεις των ιστίων και της αδρεναλίνης άρχισαν να αγωνίζονται σε ανοικτά πέλαγα αναζητώντας προκλήσεις αλλά και τη χαρά της ιστιοπλοΐας. Από τότε μπορεί να κύλησε πολύ νερό στον μύλο του χρόνου, όμως η λαχτάρα του ανθρώπου να έρθει αντιμέτωπος με τα στοιχειά της φύσης μέσα από τον συναγωνισμό παραμένει αμείωτη. Τα σύγχρονα σκάφη αυξάνουν την πρόκληση του ανταγωνισμού και εκατοντάδες χιλιάδες άνθρωποι σε όλο τον κόσμο ασχολούνται επαγγελματικά ή ερασιτεχνικά με την ανοικτή θάλασσα.</p>
      <p>Το «Aegean 600», που θα διοργανώσει ο Πανελλήνιος Ομιλος Ανοικτής Θαλάσσης, θα γίνει ο 6ος αγώνας στον κόσμο με απόσταση 600 ν.μ. και αναμένεται να προσελκύσει κάποια από τα καλύτερα ξένα πληρώματα. «Ο γύρος του Αιγαίου χωρίς στάση αποτελεί πρόκληση. Ο αγωνιζόμενος όταν θα περάσει τη γραμμή τερματισμού, στο Σούνιο, θα νιώσει πιο ολοκληρωμένος αθλητής ιστιοπλοΐας», δήλωσε στην «ΚΑΘΗΜΕΡΙΝΗ» ο Περικλής Λιβάς, ο οποίος έχει τρέξει επτά φορές στον αγώνα 600 ν.μ. της Μάλτας.</p>
      <p>Οι ιστιοπλόοι θα περάσουν δίπλα από 13 νησιά μας σε μια διαδρομή με μοναδικές εικόνες και πολλές ιστιοπλοϊκές προκλήσεις. «Σαν το Αιγαίο δεν υπάρχει άλλο πέλαγος. Την εποχή που έχει προγραμματιστεί το “Aegean 600” θα έχει ιδανικό καιρό για να απολαύσεις τη διαδρομή και να κάνεις ιστιοπλοΐα», μας είπε ο Γιάννης Απειρανθίτης, ο οποίος έχει αγωνιστεί σε πολλούς διεθνείς αγώνες.</p>
      <p>Το «Aegean 600» θα συνδυάζει τον αθλητισμό με τον τουρισμό, τη διεθνή προβολή της χώρας, την προστασία του περιβάλλοντος, αλλά θα έχει και εθνική πτυχή, καθώς θα κυκλώσει στη ρότα του το Φαρμακονήσι και το Αγαθονήσι. «Το υπουργείο Πολιτισμού και Αθλητισμού στοχεύει στο να προσελκύσει διεθνείς διοργανώσεις στη χώρα μας, όπως και στην καλλιέργεια του τουριστικού αθλητισμού. Αυτή η διοργάνωση ταυτίζεται με αυτή τη φιλοσοφία», τόνισε ο υφυπουργός Αθλητισμού, Λευτέρης Αυγενάκης.</p>
    </article>
  </body>
</html>