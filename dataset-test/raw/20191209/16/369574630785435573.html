<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/klicovy-den-pro-donbas-putin-a-zelenskyj-jsou-v-parizi-budou/r~666a24141aa011ea84260cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-12-09T16:26:07+00:00"/>
    <meta property="og:title" content="Klíčový den pro Donbas. Putin a Zelenskyj poprvé jednali o míru na Ukrajině"/>
    <meta property="og:description" content="Podle agentur se dohodli na výměně všech zajatců do konce roku a slíbili úplné respektování příměří."/>
  </head>
  <body>
    <article>
      <h1>Klíčový den pro Donbas. Putin a Zelenskyj poprvé jednali o míru na Ukrajině</h1>
      <address>
        <time datetime="2019-12-09T16:26:07+00:00">09 Dec 2019, 16:26</time>
      </address>
      <p>Podle agentur se dohodli na výměně všech zajatců do konce roku a slíbili úplné respektování příměří, ohledně termínu voleb na východě <a href="https://zpravy.aktualne.cz/ukrajina/l~i:keyword:187/">Ukrajiny</a> a kontroly hranic v separatisty ovládané oblasti se ale neshodli.</p>
      <p><a href="https://www.aktualne.cz/wiki/zahranici/francie/r~i:wiki:1979/">Francouzský</a> prezident <a href="https://zpravy.aktualne.cz/emmanuel-macron/l~94ffc4d8e91f11e6bb37002590604f2e/">Emmanuel Macron</a> novinářům po summitu sdělil, že další schůzka normandské čtyřky se má uskutečnit do čtyř měsíců. Jednání normandské čtyřky, jak se tomuto formátu schůzek říká podle první čtyřstranné schůzce při oslavách vylodění Spojenců v Normandii v červnu 2014, předcházela v pondělí série bilaterálních setkání Putina se spolkovou kancléřkou Angelou Merkelovou a Macronem, jakož i <a href="https://zpravy.aktualne.cz/volodymyr-zelenskyj/l~84e3ba5253dd11e98a200cc47ab5f122/">Zelenského</a> s Macronem a Merkelovou.</p>
      <p>Zelenskyj po jednání uvedl, že je "velmi pozitivní" už to, že obnovil dialog s <a href="https://www.aktualne.cz/wiki/zahranici/putin-vladimir/r~i:wiki:1106/">Putinem</a>. Dodal nicméně, že stále zůstává mnoho otázek nevyřešených. Zdůraznil, že Ukrajina musí mít plnou kontrolu nad svým východním územím. Odmítl přitom federalizaci země, jak to požadují separatisti.</p>
      <p>Také ruský prezident na tiskové konferenci po jednání řekl, že schůzka v Paříži byla užitečná. Uvedl ale, že Moskva požaduje změny v ukrajinské ústavě, které zaručí zvláštní status oblasti Donbasu. Putin se rovněž vyslovil pro více přechodů pro civilisty na dělící linii v místě konfliktu na východní Ukrajině.</p>
      <p>Související</p>
      <h3>Chapadla zločinu sahají až k Putinovi. Rozkrýváme tajné zprávy o válce na Ukrajině</h3>
      <figure>
        <img src="https://cdn.xsd.cz/resize/b3fcab535da63d5d87ff0b3de0ae66a0_extract=404,397,1082,609_resize=240,135_.png?hash=e7e0948cb46ce2cb080506d0cefb7a45"/>
      </figure>
      <p>Infografika</p>
      <p>Podle agentury TASS Zelenskyj oznámil, že výměna zajatců se plánuje na 24. prosince, nejpozději by se měla uskutečnit do konce roku.</p>
      <p>Zelenskyj podle agentury TASS mimo jiné rovněž uvedl, že "má pocit", že se jim při jednání s Putinem podařilo odblokovat problém prodloužení dohody o tranzitu ruského plynu přes Ukrajinu. "Probrali jsme principy, detaily dohody o tranzitu dojednají poradci," uvedl ukrajinský prezident.</p>
      <p>Současná desetiletá smlouva o dodávkách ruského plynu na Ukrajinu a tranzitu plynu přes Ukrajinu do Evropy vyprší 31. prosince. Obě strany jsou kvůli ní ve sporu od ruské anexe Krymu v roce 2014.</p>
      <p>Pokud jde o Krym, ruská média zdůraznila, že v pondělí se v Paříži o této otázce vůbec nehovořilo.</p>
      <figure>
        <iframe data-src="https://twitter.com/ChristopherJM/status/1204074479514771461?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>