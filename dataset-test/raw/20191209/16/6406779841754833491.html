<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/economie/cementfabriek-enci-in-maastricht-sluit-deuren-1.1616216"/>
    <meta property="og:site_name" content="RD.nl"/>
    <meta property="article:published_time" content="2019-12-09T16:01:00+00:00"/>
    <meta property="og:title" content="Cementfabriek ENCI in Maastricht sluit deuren"/>
    <meta property="og:description" content="De Maastrichtse cementfabriek ENCI gaat volgend jaar dicht. Dat heeft moederbedrijf HeidelbergCement besloten. De vijftig personeelsleden van het bedrijf komen op straat te staan. De directie heeft maandag het personeel geïnformeerd en de ondernemingsraad om advies gevraagd."/>
  </head>
  <body>
    <article>
      <h1>Cementfabriek ENCI in Maastricht sluit deuren</h1>
      <address><time datetime="2019-12-09T16:01:00+00:00">09 Dec 2019, 16:01</time> by <a rel="author">ANP</a></address>
      <p>
        <b>De Maastrichtse cementfabriek ENCI gaat volgend jaar dicht. Dat heeft moederbedrijf HeidelbergCement besloten. De vijftig personeelsleden van het bedrijf komen op straat te staan. De directie heeft maandag het personeel geïnformeerd en de ondernemingsraad om advies gevraagd.</b>
      </p>
      <p>ENCI is afhankelijk van de import van grondstoffen voor de productie van cement, sinds het bedrijf zelf geen mergel meer wint uit de Sint-Pietersberg in Maastricht. Dit jaar sloot bovendien de oven van ENCI, waarmee de grondstof klinker werd geproduceerd.</p>
      <p>Grote zeeschepen kunnen niet in Maastricht komen en ook is er weinig opslagruimte, wat de aanvoer van grondstoffen bewerkelijk en de productie van cement te duur maakt, geeft HeidelbergCement aan. Ook de onderhoudskosten van de fabriek zijn „zeer hoog”.</p>
      <p>ENCI Maastricht werd in 1926 opgericht. De fabriek heeft een jaarlijkse productiecapaciteit van zo’n 900.000 ton cement.</p>
    </article>
  </body>
</html>