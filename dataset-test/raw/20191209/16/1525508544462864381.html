<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793542/%D8%A8%D9%87-%D8%AE%D8%A7%D8%B7%D8%B1-%D8%A8%DB%8C-%D9%86%D8%B8%D9%85%DB%8C-%D8%B6%D8%B1%D8%B1-%DA%A9%D8%B1%D8%AF%D9%85-%D8%A7%D8%B2-%D8%A8%D8%B1%D8%AE%DB%8C-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%AF%D9%84%D8%AE%D9%88%D8%B1-%D9%87%D8%B3%D8%AA%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T16:49:50+00:00"/>
    <meta property="og:title" content="مهدی هاشمی نسب: به خاطر بی نظمی ضرر کردم/ از برخی بازیکنان دلخور هستیم"/>
    <meta property="og:description" content="اهواز - مربی تیم فوتبال فولاد خوزستان گفت: در زمان بازی فوتبال، بازیکن بی نظمی بودم و خیلی ضرر کردم."/>
  </head>
  <body>
    <article>
      <h1>مهدی هاشمی نسب: به خاطر بی نظمی ضرر کردم/ از برخی بازیکنان دلخور هستیم</h1>
      <address>
        <time datetime="2019-12-09T16:49:50+00:00">09 Dec 2019, 16:49</time>
      </address>
      <p>به گزارش <a href="https://www.mehrnews.com/">خبرنگار مهر</a>، مهدی هاشمی نسب شامگاه امروز پس از برتری تیمش در برابر پارس جنوبی جم در نشست خبری پایان بازی اظهار کرد: ابتدا از بابت عدم حضور جواد نکونام سرمربی تیم در این نشست خبری عذخواهی می کنم چرا که وی به علت گرفتگی صدا امکان حضور در نشست را پیدا نکرد. ضمن اینکه من هم خیلی علاقه مند به حضور در نشست های خبری نیستم.</p>
      <p>وی با بیان اینکه در ابتدای فصل روی برخی بازیکنان فولاد برای موفقیت تیم حساب ویژه ای باز کرده بودیم ولی متاسفانه بی نظمی در فولاد رواج داشت، عنوان کرد: برخی بازیکنان را در فولاد داریم که می توانند به لحاظ فنی بهترین های ایران باشند ولی اکنون در جمع ما نیستند. به غیر از یک بازیکن امروز همه بازیکنان روی نیمکت فولاد از بازیکنان آکادمی فولاد هستند و قرار است ما با این بازیکنان با تیم هایی رقابت کنیم که مدعی قهرمانی در آسیا هستند.</p>
      <p>هاشمی نسب با تاکید بر اینکه نمی توان خودمان را گول بزنیم باید به این قواعد فوتبال پایبند باشیم و بدانیم نمی‌توان با بازیکنانی از رده پایین‌تر، دنبال قهرمانی یا سهمیه آسیا باشیم، گفت: این اتفاق دور از انتظار است اما با تمام وجود کار می‌کنیم که کمبودهای خود در زمینه بازیکن را با تلاش دوبرابر جبران کنیم.</p>
      <p>مربی فولاد خوزستان با بیان اینکه از طرف خود و جواد نکونام از بازیکنانش تشکر می‌کند، تصریح کرد: در روز بدمان که پیروزی دور از انتظار بود، شرایط بازی کار را برای ما سخت کرده بود، دست ما بسته بود و پارس جنوبی به ما فشار می‌آورد، پیروز شدیم. از هواداران واقعی فولاد که پشت تیم ما بودند و در روز بد ما، دلگرمی عجیبی به ما دادند، تشکر می‌کنم. همین باعث شد بتوانیم امتیازات این بازی خانگی را بگیریم و در یک هفته مانده به پایان نیم‌فصل، به جایگاه خود در بالای جدول استحکام بخشیم.</p>
      <p>هاشمی‌نسب با تقدیر از ایوب والی کاپیتان و مدافع این تیم اظهار کرد: ایوب در پستی بازی می کند که خودم بازی می کردم. او ستاره تیم ماست و امروز هم یک گل سه امتیازی برای ما به ثمر رساند. وقتی او به سنی بالای ۳۰ سال اینگونه شاداب بازی می کند چرا دیگر بازیکنان اینچنین نیستند و نکونام هم از آنها گله کرد. امیدوارم بازیکنان جوان ما از والی و سبک زندگی او درس بگیرند. از بازیکنان‌ تیم که در روز بد خود، سه امتیاز گرفتند، تشکر می‌کنم.</p>
      <p>مربی فولاد درمورد عدم بازی کردن سینا مریدی گفت: در یکی دو موردی که به خاطر بی‌نظمی بین مریدی و باشگاه اختلاف افتاد، وساطت کردم و او را دوست دارم. نکونام می‌گوید اگر مریدی ۶ ماه خوب تمرین کند، بهترین هافبک ایران می‌شود، اما خودش نمی‌خواهد. همه به صبحانه می‌آیند، اما سینا دیر می‌آید. اگر او را دوست نداشتم، می‌گفتم جزو تیم ما نیست.</p>
      <p> هاشمی‌نسب با اشاره به اینکه خودم در زمان بازی بازیکن بی نظمی بودم و ضرر کردم، تصریح کرد: همیشه می‌گویم من مربی نیستم و دوست بازیکنان هستم. شاید از لحاظ فنی بتوانم به آنها کمک کنم و بگویم اشتباهاتی را که من مرتکب شدم، تکرار نکنید. نظم سرلوحه کار ماست و فرقی نمی‌کند با چه بازیکنی طرف هستیم. با همین روند ادامه می‌دهیم و شاید هم میل دوستان نباشد.</p>
    </article>
  </body>
</html>