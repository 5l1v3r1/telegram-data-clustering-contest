<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kriminalai/nusikaltimai/valstybine-darbo-inspekcija-isaiskino-nelegaliai-dirbusius-asmenis-skirtos-baudos-943323"/>
    <meta property="og:site_name" content="Kauno diena"/>
    <meta property="article:published_time" content="2019-12-09T16:36:00+00:00"/>
    <meta property="og:title" content="Valstybinė darbo inspekcija išaiškino nelegaliai dirbusius asmenis: skirtos baudos"/>
    <meta property="og:description" content="Valstybinė darbo inspekcija (VDI) atliko 546 patikrinimus visoje Lietuvoje spalio 23 d. – lapkričio 6 d.  Buvo nustatyti 299 nelegalų ir nedeklaruotą darbą dirbę, neregistruotą savarankišką veiklą vykdę asmenys."/>
  </head>
  <body>
    <article>
      <h1>Valstybinė darbo inspekcija išaiškino nelegaliai dirbusius asmenis: skirtos baudos</h1>
      <address><time datetime="2019-12-09T16:36:00+00:00">09 Dec 2019, 16:36</time> by <a rel="author" href="https://kauno.diena.lt/autoriai/vida-danileviciute" target="_blank">Vida Danilevičiūtė, ELTA</a></address>
      <p>
        <b>Valstybinė darbo inspekcija (VDI) atliko 546 patikrinimus visoje Lietuvoje spalio 23 d. – lapkričio 6 d.  Buvo nustatyti 299 nelegalų ir nedeklaruotą darbą dirbę, neregistruotą savarankišką veiklą vykdę asmenys.</b>
      </p>
      <p>Iš jų 20 nelegaliai dirbo įmonėse, du – pas ūkininkus, 277 asmenys vykdė neregistruotą individualią veiklą, 96 asmenys dirbo nedeklaruotą darbą (pažeidžiant darbo ir poilsio režimą ar kuriems nebuvo mokamas nustatytas atlygis už darbą poilsio ir švenčių dienomis, už viršvalandinį ir naktinį darbą), pranešė VDI.</p>
      <p>Taip pat nustatytas 41 nelegaliai dirbęs užsienio šalių pilietis, iš jų devyni nelegaliai dirbo įmonėse. Kiti nelegaliai dirbę užsieniečiai vykdė neregistruotą individualią veiklą, dauguma jų – Vilniuje.</p>
      <p>Pažeidėjams VDI paskirtų baudų suma siekia 48 650 eurų.</p>
      <p>„Tarp visų nustatytų nelegaliai, nedeklaruotą ir neregistruotą darbą dirbusių asmenų – 92 procentai neregistruotą savarankišką veiklą vykdę asmenys. Ir toliau rengsime specialias nelegalaus darbo prevencijos ir kontrolės akcijas, nepamiršdami kitų svarbių Darbo inspekcijos kontroliuojamų sričių – darbo teisės, darbuotojų saugos ir sveikatos“, – pranešime sako Lietuvos Respublikos vyriausiasis valstybinis darbo inspektorius Jonas Gricius.</p>
      <p>Patikrinimams pasirinkti rizikingiausi sektoriai: statybos, žemės ūkio, didmeninės ir mažmeninės prekybos, variklinių transporto priemonių ir motociklų remonto, apgyvendinimo ir maitinimo paslaugų.</p>
      <p>Per VDI vykdytą akciją patikrinta 140 įmonių bei 403 dėl fiziniai asmenys. Juos inspektavo 113 darbo inspektorių.</p>
      <p>Daugiausiai VDI patikrinimų (431) atlikta statybos sektoriuje. Statybos įmonėse užfiksuota trylika asmenų dirbusių nelegaliai (devyni atvejai) ir 27 asmenys dirbę nedeklaruotą darbą (šeši atvejai), bei 259 asmenys vykdė neregistruotą individualią veiklą.</p>
      <p>Pasak pranešimo, 66 patikrinimai atlikti prekybos sektoriuje. Jų metu nustatyta dvylika asmenų vykdžiusių neregistruotą individualią veiklą ir du asmenys dirbę nelegaliai pas asmenį, vykdantį individualią veiklą.</p>
      <p>Penkiolikoje viešojo maitinimo įmonių nustatyta 30 asmenų dirbusių nedeklaruotą darbą, daugiausiai (20) Kaune. Variklinių transporto priemonių techninės apžiūros ir remonto sektoriuje patikrinti 25 fiziniai asmenys ir devynios įmonės, užfiksuoti septyni asmenys vykdę neregistruotą individualią veiklą.</p>
      <p>Net 239 administracinių nusižengimų protokolų surašyti asmenims vykdžiusiems neregistruotą individualią veiklą, dvylika dėl darbo įstatymų pažeidimų (už laiko apskaitos pažeidimus, darbuotojų saugos ir sveikatos reikalavimų pažeidimus), septyni įmonių atsakingiems asmenims – dėl nelegalaus darbo. Darbo inspektoriai darbdaviams taip pat pateikė devyniolika reikalavimų pašalinti 23 pažeidimus, iš jų dvylika darbo teisės pažeidimų.</p>
      <p>Pasak VDI, 2018 metais vykdant analogišką akciją buvo nustatyti 454 nelegalų ir nedeklaruotą darbą dirbę, neregistruotą savarankišką veiklą vykdę asmenys, iš jų 48 nelegaliai dirbo įmonėse, šeši pas ūkininkus, 296 asmenys vykdė neregistruotą individualią veiklą, 94 asmenys dirbo nedeklaruotą darbą (pažeidžiant darbo ir poilsio režimą ar kuriems nebuvo mokamas nustatytas atlygis už darbą poilsio ir švenčių dienomis, už viršvalandinį ir naktinį darbą). Nustatyti 39 nelegaliai dirbę užsienio šalių piliečiai, iš jų septyniolika dirbo įmonėse.</p>
    </article>
  </body>
</html>