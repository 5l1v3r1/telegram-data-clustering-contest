<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/ekspert_poyaniv_u_chomu_nebezpeka_piznih_peregovoriv_zelenskogo_ta_putina_n1246106"/>
    <meta property="og:site_name" content="24 Канал"/>
    <meta property="article:published_time" content="2019-12-09T16:24:00+00:00"/>
    <meta property="og:title" content="Експерт пояснив, у чому небезпека пізніх переговорів Зеленського та Путіна"/>
    <meta property="og:description" content="У графіку нормандських переговорів останньою призначена зустріч президентів Володимира Зеленського та Володимира Путіна."/>
  </head>
  <body>
    <article>
      <h1>Експерт пояснив, у чому небезпека пізніх переговорів Зеленського та Путіна</h1>
      <address><time datetime="2019-12-09T16:24:00+00:00">09 Dec 2019, 16:24</time> by <a rel="author" href="https://24tv.ua/olga_gramchuk_tag7045/" target="_blank">Ольга Грамчук</a></address>
      <p>
        <b>У графіку нормандських переговорів останньою призначена зустріч президентів Володимира Зеленського та Володимира Путіна.</b>
      </p>
      <p>На це в прямому ефірі 24 каналу звернув увагу політичний оглядач Дмитро Литвин, наголосивши, що в цьому є небезпека, бо Володимир Путін – досвідчений перемовник.</p>
      <blockquote>Читайте також: <a href="https://24tv.ua/putin_pribuv_u_parizh_na_zustrich_normandskoyi_chetvirki_foto_video_n1246102">Путін прибув у Париж на зустріч "нормандської четвірки": фото, відео</a></blockquote>
      <p>"Якщо ми згадаємо мемуари Франсуа Олланда про переговори в Мінську та те, що розповідав Петро Порошенко, то очільник Кремля намагається виснажувати того, з ким говорить", – зазначив експерт.</p>
      <aside>Уявіть, Зеленський приїхав, особисто зустрічається з Меркель та Макроном. Потім переговори на чотирьох, які можуть затягнутися. Далі пресконференція і тільки потім особиста зустріч з Путіним, де може бути щось дуже важливе,<cite>– додав Володимир Литвин.</cite></aside>
      <p>"В якому стані буде Зеленський до цього часу і в якому стані буде Путін. Ціна помилки у цих розмовах дуже велика", – підсумував політичний оглядач.</p>
      <blockquote>Зустріч "нормандської четвірки" пройде у Парижі о 17 годині (за Києвом) 9 грудня. Після цього лідери дадуть спільний брифінг журналістам – о 18:45. Відтак особиста зустріч Зеленського та Путіна, найімовірніше, пройде пізно ввечері.</blockquote>
      <h3>Зустріч у нормандському форматі: що про це відомо</h3>
      <ul>
        <li>У її межах вперше зустрінуться Зеленський і Путін. До цього вони лише декілька разів говорили телефоном. Востаннє обговорили повернення Росією українських військових кораблів і питання газових перемовин.</li>
        <li>Українська сторона давно наполягала на зустрічі у нормандському форматі, де б обговорили питання врегулювання ситуації на Донбасі. Але Росія довго її відтягувала, пояснюючи це тим, що вона "не принесе користі без ретельної підготовки".</li>
        <li>Попередньо анонсовані питання України під час нормандської зустрічі – розведення військ, обмін полоненими, текст формули Штайнмаєра та Крим.</li>
        <li>Передумовами для проведення норманського саміту стали розведення військ у Станиці Луганській (завершилося 30 червня), Золотому (2 листопада) та Петрівському (11 листопада). Також відбулися розмінування цих територій і демонтаж фортифікаційних споруд з обох боків. У підсумку тут має розміститися майбутня демілітаризована зона.</li>
      </ul>
    </article>
  </body>
</html>