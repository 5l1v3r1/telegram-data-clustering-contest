<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018186/%D8%A7%D8%B3%D8%AA%D9%82%D9%84%D8%A7%D9%84-%D8%AF%D8%B1-%D8%BA%DB%8C%D8%A7%D8%A8-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%85%D8%AA%D9%88%D9%82%D9%81-%D8%B4%D8%AF-%D8%A7%D9%85%D8%A7-%D8%B5%D8%AF%D8%B1%D9%86%D8%B4%DB%8C%D9%86-%D9%85%D8%A7%D9%86%D8%AF-%D8%A7%D8%B3%D8%AA%D8%B1%D8%A7"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T16:02:19+00:00"/>
    <meta property="og:title" content="استقلال در غیاب استراماچونی متوقف شد اما صدرنشین ماند/ &quot;استرا تایم&quot; باز هم بلای جان آبی‌ها شد! +جدول و فیلم"/>
    <meta property="og:description" content="در هفته چهاردهم لیگ برتر تیم فوتبال استقلال بدون سرمربی مقابل پیکان متوقف شد ولی همچنان صدرنشین باقی ماند."/>
  </head>
  <body>
    <article>
      <h1>استقلال در غیاب استراماچونی متوقف شد اما صدرنشین ماند/ "استرا تایم" باز هم بلای جان آبی‌ها شد! +جدول و فیلم</h1>
      <h2>هفته چهاردهم لیگ برتر؛</h2>
      <address>
        <time datetime="2019-12-09T16:02:19+00:00">09 Dec 2019, 16:02</time>
      </address>
      <p>
        <i>در هفته چهاردهم لیگ برتر تیم فوتبال استقلال بدون سرمربی مقابل پیکان متوقف شد ولی همچنان صدرنشین باقی ماند.</i>
      </p>
      <p><b>به گزارش مشرق، </b>از هفته چهاردهم <b>لیگ برتر </b>فوتبال ایران، <b>پیکان </b>از ساعت ۱۷:۳۰ در استادیوم آزادی میزبان <b>استقلال </b>بود که این بازی با تساوی ۲ بر ۲ خاتمه یافت و استقلال به صدرنشینی خود ادامه داد.</p>
      <p>مهدی قائدی در دقیقه ۷ و وریا غفوری در دقیقه ۵۹ برای استقلال و فراز امامعلی در دقیقه ۳۳ و پورامینی ۴+۹۰ برای پیکان گل زدند. همچنین در دقیقه ۴۴ شهریار مغانلو یک پنالتی را برای تیم پیکان از دست داد.</p>
      <p>استقلال در حالی در این دیدار به تساوی دست یافت که استراماچونی و دستیاران خارجی او حضور نداشتند.</p>
      <blockquote>
        <b>
          <a href="https://www.mashreghnews.ir/news/1018193/%D9%81%DB%8C%D9%84%D9%85-%D8%AE%D9%84%D8%A7%D8%B5%D9%87-%D8%AF%DB%8C%D8%AF%D8%A7%D8%B1-%D9%BE%DB%8C%DA%A9%D8%A7%D9%86-%DB%B2-%DB%B2-%D8%A7%D8%B3%D8%AA%D9%82%D9%84%D8%A7%D9%84">فیلم/ خلاصه دیدار پیکان ۲-۲ استقلال</a>
        </b>
      </blockquote>
      <p><b>ترکیب پیکان:</b>وحید شیخ‌ویسی, سیدمهران موسوی, ماهان رحمتی, فراز امامعلی, سعید واسعی (84 - اسماعیل شریفات), جلال‌الدین علی‌محمدی, حجت حق‌وردی, سیدمحمد ستاری, علی حمودی, شهریار مغانلو و امیرحسین کریمی (75 - جابر انصاری).</p>
      <p><b>ترکیب استقلال:</b> سیدحسین حسینی، محمد دانشگر، روزبه چشمی، عارف غلامی، وریا غفوری، مسعود ریگی، علی کریمی، میلیچ، فرشید اسماعیلی (74 - مرتضی تبریزی)، مهدی قائدی  (3+90 - سجاد آقایی) و آرش رضاوند (84 - فرشید باقری).</p>
      <p><b>داور: </b>موعود بنیادی‌فر</p>
      <p><b>کمک داوران: </b>علی میرزابیگی – قهرمان نجفی</p>
      <p><b>کارت زرد: </b>مهران موسوی، فراز امامعلی، شهریار مغانلو( پیکان) روزبه چشمی، محمد دانشگر( استقلال)</p>
      <p>
        <b>کارت قرمز:-</b>
      </p>
      <p>
        <b>نیمه نخست</b>
      </p>
      <p>در دقیقه ۵، وریا غفوری جدی‌ترین موقعیت بازی را خلق کرد. ضربه او از پشت محوطه جریمه در آستانه ورود به دروازه توسط وحید شیخ ویسی به کرنر رفت.</p>
      <p><b>گل:</b> در دقیقه ۷، علی کریمی با پاس در عمق، مهدی قائدی را در موقعیت تک به تک قرار داد و این بازیکن با ضربه جیپ توانست دروازه پیکان را باز کند.</p>
      <p>در دقیقه ۱۶، فرصت خوب گلزنی برای پیکان ولی سعید واسعی در مصاف تک به تک با حسینی موفق نبود و در نهایت خطر از روی دروازه استقلال دور شد.</p>
      <p>در دقیقه ۱۹، عارف غلامی با حرکتی خوب در زمین پیکان، مهدی قائدی را صاحب موقعیت گلزنی کرد اما ضربه این بازیکن با برخورد به پای مدافع حریف راهی کرنر شد.</p>
      <p>در دقیقه ۳۰، شهریار مغانلو فرصت بسیار خوبی باری گشودن دروازه استقلال داشت اما ضربه سر او دقیق نبود و توپ از فاصله بسیار اندک نسبت به تیرک دروازه بیرون رفت.</p>
      <p><b>گل:</b> پیکان در ضد حملات بسیار زهردار ظاهر شد و توانست در دقیقه ۳۳ توسط فراز امامعلی که سید حسین حسینی را دریبل زده بود، به گل برسد.</p>
      <figure>
        <img src="https://cdn.mashreghnews.ir/d/2019/12/09/4/2664858.jpg"/>
      </figure>
      <p>در دقیقه ۳۸، پیکان روی غافلگیری مدافعان استقلال، توسط شهریار مغانلو صاحب موقعیت تک به تک شد که این مهاجم از موقعیتش استفاده نکرد و توپ با عملکرد خوب حسینی دفع شد.</p>
      <p>استقلال در دقیقه ۴۲ روی ارسال کرنر صاحب موقعیت گل شد اما واکنش شیخ ویسی موجب دور شدن توپ از روی دروازه پیکان شد. توپ در بازگشت تبدیل به موقعیت خطرناک برای پیکان شد که روزبه چشمی در داخل محوطه جریمه روی شهریار مغانلو مرتکب خطای پنالتی شد.</p>
      <p>شهریار مغانلو پشت ضربه پنالتی قرار گرفت و سید حسین حسینی با واکنش خوبی ضربه او را دفع کرد. توپ در بازگشت به مقابل محوطه شش قدم ارسال شد که چشمی شوت مغانلو را برای دومین مرتبه دفع کرد.</p>
      <p>
        <b>نیمه دوم</b>
      </p>
      <p>در ادامه وضعیت آشفته خط دفاعی استقلال، پیکان موقعیت بسیار خطرناکی را خلق کرد. ضربه شهریار مغانلو ابتدا توسط سید حسین حسینی دفع شد  و در بازگشت سعید واسعی صاحب توپ شد که ضربه او را عارف غلامی از روی خط بازگرداند تا خطر جدی از روی دروازه استقلال دور شود.</p>
      <p>در دقیقه ۵۳، شوت از راه دور علی کریمی به محلی رفت که وحید شیخی ویسی ایستاده بود و این دروازه‌بان در دو مرحله توپ را کنترل کرد. توپ در بازگشت تبدیل به موقعیت خوبی برای پیکان شد که ضربه سر مهاجم پیکان روی سر عارف غلامی در آغوش سید حسین حسینی قرار گرفت.</p>
      <p><b>گل: </b>در دقیقه ۵۹، پاس رضاوند به غفوری رسید و این بازیکن با شوتی محکم از گوشه محوطه شش قدم دروازه حریف را گشود و استقلال مجددا از حریفش با یک گل پیش افتاد.</p>
      <p>در دقیقه ۶۸، ارسال خطرناک به روی دروازه استقلال در شلوغی محوطه جریمه با برخورد به روزبه چشمی به کرنر رفت.</p>
      <p>در دقیقه ۷۴، شوت مهدی قائدی از مقابل محوطه جریمه با اختلاف اندک از مقابل محوطه جریمه به بیرون رفت.</p>
      <figure>
        <img src="https://cdn.mashreghnews.ir/d/2019/12/09/4/2664829.jpg"/>
      </figure>
      <p>در دقیقه ۸۱، پاس عالی تبریزی به قائدی قبل از اینکه به این بازیکن برسد، با دخالت مدافع پیکان راهی کرنر شد.</p>
      <p>گل: در دقیقه ۴+۹۰ ضربه کاشته جلال علی محمدی به سمت دروازه با واکنش خوب حسینی همراه بود اما توپ به تیرک برخورد کرد و در مقابل دروازه پورامینی دروازه استقلال را گشود و بازی دو بر دو شد.</p>
      <p>این دیدار در نهایت با تساوی دو بر دو به پایان رسید. آبی‌ها با این تساوی ۲۶ امتیازی شدند و به صدرنشینی خود ادامه داد. پیکان نیز با ۱۳ امتیاز در رده یازدهم جدول رده بندی باقی ماند.</p>
      <p>
        <b>سایر نتایج امروز و برنامه بازی های فردا و جدول رده بندی لیگ برتر را در ادامه ببینید:</b>
      </p>
      <figure>
        <img src="https://cdn.mashreghnews.ir/d/2019/12/09/4/2664856.jpg"/>
      </figure>
      <figure>
        <img src="https://cdn.mashreghnews.ir/d/2019/12/09/4/2664855.jpg"/>
      </figure>
    </article>
  </body>
</html>