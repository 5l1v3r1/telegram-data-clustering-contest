<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/608779"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T16:38:00+00:00"/>
    <meta property="og:title" content="&quot;วิษณุ&quot;ชี้กม.เอาผิดงูเห่าได้ แต่ถ้าไร้หลักฐานก็ต้องยกประโยชน์ให้"/>
    <meta property="og:description" content="&quot;วิษณุ&quot; เผยมีกฎหมายเอาผิด &quot;ส.ส.งูเห่า&quot; แต่หากไร้หลักฐานก็ต้องยกประโยชน์แห่งความสงสัยให้ ชี้ถ้าจะหาหลักฐานจริงๆ อาจจะหาได้ก็ได้"/>
  </head>
  <body>
    <article>
      <h1>"วิษณุ"ชี้กม.เอาผิดงูเห่าได้ แต่ถ้าไร้หลักฐานก็ต้องยกประโยชน์ให้</h1>
      <address><time datetime="2019-12-09T16:38:00+00:00">09 Dec 2019, 16:38</time> by <a rel="author">PostToday</a></address>
      <p>"วิษณุ" เผยมีกฎหมายเอาผิด "ส.ส.งูเห่า" แต่หากไร้หลักฐานก็ต้องยกประโยชน์แห่งความสงสัยให้ ชี้ถ้าจะหาหลักฐานจริงๆ อาจจะหาได้ก็ได้</p>
      <p>นายวิษณุ เครืองาม รองนายกรัฐมนตรี ให้สัมภาษณ์ถึงกระแสข่าวการย้ายพรรคและฝ่ายฝั่งของ ส.ส. ว่า ไม่มีความเห็น แต่การย้ายพรรคตอนนี้ไม่สามารถทำได้ นอกจากถูกไล่ออกจากพรรค หรือยุบพรรคด้วยความสมัครใจของตัวเอง แบบนายไพบูลย์ นิติตะวัน ส.ส.บัญชีรายชื่อ กับยุบพรรคโดยถูกศาลสั่ง</p>
      <p>ต่อข้อถามว่าพรรคอื่นๆ ที่มีแต่ ส.ส.บัญชีรายชื่อ แล้วอยากจะย้ายพรรค สามารถใช้โมเดลของนายไพบูลย์ได้เลยหรือไม่นั้น นายวิษณุ กล่าวว่า ตนไม่ตอบว่าทำได้หรือไม่ได้ และกรณีของนายไพบูลย์ได้หรือไม่ ตนยังไม่รู้เลย ซึ่งก็ต้องคิด เหมือนกับถูกศาลสั่งยุบพรรค แล้ว ส.ส.บัญชีรายชื่อจะทำอย่างไร ส.ส.แบบแบ่งเขตจะทำอย่างไร ซึ่งก็ทำแบบเดียวกัน</p>
      <p>เมื่อถามว่าที่ผ่านมาเคยเห็น ส.ส.ฝ่ายค้าน มาให้ความร่วมมือกับ ส.ส.ฝ่ายรัฐบาล อย่างที่เกิดขึ้นหรือไม่ นายวิษณุกล่าวว่าไม่รู้ จำไม่ได้ว่ามีหรือไม่ และสิ่งที่เกิดขึ้นไม่ใช่รูปแบบรัฐบาลแห่งชาติ เพราะรัฐบาลแห่งชาติจริงต้องมาทั้งหมด ถ้ายังไม่หมดก็ไม่ใช่</p>
      <p>เมื่อถามว่าปัจจุบันมีกฎหมายใดเอาผิดกับ ส.ส. งูเห่าหรือไม่นั้น นายวิษณุกล่าวว่ามี อยู่ใน พรป. ว่าด้วยการเลือกตั้ง ส.ส. และ พรป. ว่าด้วยพรรคการเมือง แต่การจะเอาผิดใครต้องมีหลักฐาน ไม่อย่างนั้นจะอ้างและพูดกันไปเรื่อย แล้วเราไม่รู้ว่าจริงหรือไม่จริง บางครั้งรู้สึกว่ามันน่าจะจริง แต่ไม่มีหลักฐาน ก็เหมือนการกระทำทำผิดทั้งหลาย หากพยานหลักฐานไม่ชัดเจนก็ยกประโยชน์แห่งความสงสัยให้เขาไป เพียงแต่ว่าถ้าจะหาหลักฐานจริงๆ อาจจะหาได้ก็ได้</p>
      <p>เมื่อถามว่า เรื่องงูเห่ามีการพูดกันมาตลอดตั้งแต่อดีต แต่ไม่เคยมีการจับใครได้ใช่หรือไม่นั้น นายวิษณุกล่าวว่าไม่รู้ อาจจะได้งูจงอางบ้าง งูเขียวบ้าง งูเหลือมบ้าง</p>
      <p>นายวิษณุยังให้สัมภาษณ์ถึงกรณีคณะกรรมการประสานงานพรรคร่วมรัฐบาล (วิปรัฐบาล) จะหารือกันถึงรายชื่อคณะกรรมาธิการ (กมธ.) วิสามัญเพื่อศึกษาปัญหาและแนวทางการแก้ไขรัฐธรรมนูญ ในวันเดียวกันนี้ (9 ธ.ค.) ว่า ในสัดส่วนของคณะรัฐมนตรี (ครม.) นั้นจบไปแล้ว ส่งรายชื่อผู้ที่จะไปเป็น กมธ. ไปนานแล้ว</p>
      <p>ส่วนผู้ที่จะดำรงตำแหน่งประธาน กมธ.นั้น เป็นเรื่องที่ กมธ.จะไปเลือกกันเอง ไม่ว่าอะไร ใครก็แล้วแต่ ซึ่งต้องใช้เสียงข้างมากของ กมธ. ซึ่งมี 49 คน ส่วนที่นายวิรัช รัตนเศรษฐ ส.ส.บัญชีรายชื่อ พรรคพลังประชารัฐ และประธานวิปรัฐบาล ระบุว่าการอภิปรายเรื่องญัตติดังกล่าวอาจไม่จบภายในวันเดียวนั้น คนที่เสนอญัตติได้อภิปรายแน่นอน ส่วนคนอื่นจะได้ผสมโรงพูดด้วยหรือไม่นั้นก็แล้วแต่ ต้องดูว่าอยากพูดกันหรือไม่ หากอยากพูดมันก็ยาว ไม่สามารถตั้งได้ภายในวันเดียว แต่ถ้าอยากตั้ง กมธ. เร็ว ก็ตั้งเสีย ซึ่งแล้วแต่เขา</p>
    </article>
  </body>
</html>