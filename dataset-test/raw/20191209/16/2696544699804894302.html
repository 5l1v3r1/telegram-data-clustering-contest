<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191209_Egyelore_nem_szabadulhat_feltetelesen_sem_az_olaszliszkai_gyilkossag_harmadrendu_vadlottja"/>
    <meta property="og:site_name" content="HVG.hu"/>
    <meta property="article:published_time" content="2019-12-09T16:06:00+00:00"/>
    <meta property="og:title" content="Börtönben marad az olaszliszkai gyilkosság harmadrendű vádlottja"/>
    <meta property="og:description" content="Egyelőre feltételesen sem szabadulhat az olaszliszkai emberölési ügy 15 év fegyházbüntetésre ítélt harmadrendű vádlottja, mivel a Szegedi Törvényszék megváltoztatta az elsőfokú döntést."/>
  </head>
  <body>
    <article>
      <h1>Börtönben marad az olaszliszkai gyilkosság harmadrendű vádlottja</h1>
      <address><time datetime="2019-12-09T16:06:00+00:00">09 Dec 2019, 16:06</time> by <a rel="author">MTI</a></address>
      <p>
        <b>Egyelőre feltételesen sem szabadulhat az olaszliszkai emberölési ügy 15 év fegyházbüntetésre ítélt harmadrendű vádlottja, mivel a Szegedi Törvényszék megváltoztatta az elsőfokú döntést.</b>
      </p>
      <p>Juhászné Prágai Erika, a törvényszék szóvivője kedden azt közölte: a három bíróból álló másodfokú tanács mellőzte az ügy harmadrendű vádlottjának feltételes szabadságra bocsátását.</p>
      <p>A férfi a Szegedi Fegyház és Börtönben tölti börtönbüntetését. Ha letölti a tizenöt évet, akkor 2021. október 24-én szabadul. A Szegedi Törvényszék büntetés-végrehajtási bírája november 26-án az elítélt feltételes szabadságra bocsátásáról döntött, <a href="https://hvg.hu/itthon/20191126_olaszliszka_lincseles_harmadrendu_vadlott_felteteles_szabadsagra_bocsatas">ám az ügyész fellebbezett</a>, így a végzés nem vált véglegessé.</p>
      <blockquote>A törvényszék másodfokú tanácsa megváltoztatta a döntést. Megállapította, hogy bár az elítélt a börtönben kifogástalan magatartást tanúsított, amit jutalmai, az eltávozásokat követő viselkedése, az általa elvégzett tanfolyamok és a sértett családjának juttatandó kártérítés is alátámasztott, a bíróságnak vizsgálnia kell a törvénytisztelő életmódra való készségét is.</blockquote>
      <p>Álláspontjuk szerint az elítélt szabadulása esetén közel kerülne korábbi környezetéhez, és nem zárható ki, hogy így "e készsége mérséklődne". Emellett úgy ítélték meg, hogy mivel a bűncselekmény helyben és az országos közvélemény előtt is ismert, ez megnehezítheti az elítélt számára a mindennapi feladatok ellátását, és visszaterelheti a korábbi "kriminális élethelyzetbe". Mindezért az elítélt a bíróság szerint továbbra is potenciális veszélyt jelent a társadalom tagjaira nézve.</p>
      <p>A Debreceni Ítélőtábla 2009. november 13-án hozott jogerős ítéletet az olaszliszkai emberölés ügyben. Három vádlottat életfogytig tartó fegyházbüntetéssel sújtott, hármat 15-17 év, kettőt pedig 10-10 év fiatalkorúak börtönében letöltendő szabadságvesztésre ítélt társtettesként, különös kegyetlenséggel elkövetett emberölés miatt.</p>
      <p>Az ügy elsőrendű vádlottja 17 év fegyházbüntetést kapott, ő július 15-én hagyhatta el a börtönt, miután a bíróság feltételesen szabadságra bocsátotta.</p>
      <p>Szögi Lajos tiszavasvári tanárt a gyermekei szeme láttára verték agyon 2006. október 15-én, a Borsod megyei Olaszliszkán, miután a feltételezések szerint - amit azóta az eljárás megcáfolt - elsodort egy kislányt, aki árokba esett, de nem sérült meg.</p>
      <related>
        <a href="https://hvg.hu/itthon/20190715_Tizenharom_ev_utan_szabadult_az_olaszliszkai_lincselo"/>
        <a href="https://hvg.hu/itthon/20190930_olaszliszka_lincselo_kartalanitas_rossz_bortonkorulmenyek"/>
      </related>
    </article>
  </body>
</html>