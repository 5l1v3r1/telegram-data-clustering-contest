<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/601249/arxise-i-syzitisi-tou-kratikou-proipologismou-2020"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T16:38:00+00:00"/>
    <meta property="og:title" content="Αρχισε η συζήτηση του Κρατικού Προϋπολογισμού 2020"/>
    <meta property="og:description" content="Με ανάγνωση της σύνοψης της έκθεσης της Κοινοβουλευτικής Επιτροπής Οικονομικών άρχισε τη Δευτέρα η συζήτηση του Κρατικού Προϋπολογισμού του 2020...."/>
  </head>
  <body>
    <article>
      <h1>Αρχισε η συζήτηση του Κρατικού Προϋπολογισμού 2020</h1>
      <address><time datetime="2019-12-09T16:38:00+00:00">09 Dec 2019, 16:38</time> by <a rel="author">SigmaLive</a></address>
      <p><b>Με ανάγνωση της σύνοψης της έκθεσης της Κοινοβουλευτικής Επιτροπής Οικονομικών άρχισε τη Δευτέρα η συζήτηση του Κρατικού Προϋπολογισμού του 2020. Κηρύσσοντας την έναρξη της κορυφαίας συνεδρίας του Κοινοβουλίου για το έτος, ο Πρόεδρος της Βουλής σημείωσε δύο ιστορικά γεγονότα για τη Βουλή, τον πρώτο αυτόνομο προϋπολογισμό της και την κατάθεση όλων των προϋπολογισμών των ημικρατικών οργανισμών πριν την έναρξη της συζήτησης του Προϋπολογισμού του 2020.<br/></b> <br/>Η συζήτηση του Κρατικού Προϋπολογισμού άρχισε στην παρουσία του Υπουργού Οικονομικών Κωνσταντίνου Πετρίδη και του Υφυπουργού Τουρισμού Σάββα Περδίου.<br/> <br/>Ο Πρόεδρος της Βουλής είπε ότι δύο σημαντικά για τη Βουλή γεγονότα, κατέστη δυνατόν να υλοποιηθούν ύστερα από συντονισμένες προσπάθειες Βουλής και εκτελεστικής εξουσίας.<br/>        <br/>Αναφορικά με την οικονομική αυτονομία της Βουλής είπε ότι υλοποιήθηκε με σχετική συνταγματική τροποποίηση και είναι πλέον πραγματικότητα.  Πρόσθεσε ότι ο Προϋπολογισμός της Βουλής έχει συνταχθεί στη βάση των ανώτατων ορίων δαπανών που έχουν ορισθεί από την εκτελεστική εξουσία και έχει ήδη εγκριθεί με Απόφαση του Σώματος στις 22 Νοεμβρίου 2019 και έχει ενσωματωθεί αυτούσιος στον υπό ψήφιση κρατικό προϋπολογισμό. <br/>         <br/>«Πρόκειται για μια ιστορική και επιβεβλημένη για τη Βουλή των Αντιπροσώπων εξέλιξη, που χωρίς καθ’ οιονδήποτε τρόπο να σημαίνει κατάχρηση ή αυθαιρεσία στη λήψη αποφάσεων, εξισώνει την Κυπριακή Βουλή με ό,τι ισχύει σε όλα τα ευρωπαϊκά κράτη, καθότι, μεταξύ άλλων, επέμβαση της μίας εξουσίας στα εσωτερικά θέματα της άλλης δε συμβαδίζει με την αρχή της αυστηρής διάκρισης των εξουσιών που διέπει το Σύνταγμά μας», συνέχισε. <br/>         <br/>Ο κ. Συλλούρης συνεχίζοντας είπε πως η δεύτερη εξέλιξη αφορά στην κατάθεση πριν από τη λήξη του τρέχοντος οικονομικού έτους στη Βουλή, όλων των προϋπολογισμών νομικών προσώπων δημοσίου δικαίου για το 2020. <br/> <br/>Ανέφερε ότι διαχρονικά παρατηρείτο το φαινόμενο της καθυστερημένης υποβολής των εν λόγω προϋπολογισμών στη Βουλή, με αποτέλεσμα τη λειτουργία τους βάσει δωδεκατημορίων και πολλές φορές έκνομα, δηλαδή μετά την εξάντληση των δύο επιτρεπόμενων διαδοχικών δωδεκατημορίων και σημείωσε ότι φέτος, για πρώτη φορά όλοι οι προϋπολογισμοί κατατέθηκαν στη Βουλή εγκαίρως και εγκρίθηκαν εντός των προβλεπόμενων συνταγματικών περιθωρίων.<br/> <br/>Εξήγησε  ότι η μη έγκριση πολύ μικρού αριθμού προϋπολογισμών ημικρατικών που εκκρεμούν και οι οποίοι με το νέο έτος θα λειτουργήσουν βάσει δωδεκατημορίου για τον μήνα Ιανουάριο, οφείλεται σε δική τους αποκλειστικά υπαιτιότητα, η οποία επ’ ουδενί βαρύνει τη Βουλή. <br/> <br/>Εξήγησε πως  παρ’ όλο που κατατέθηκαν πριν την τελευταία ολομέλεια της Βουλής, δεν κατατέθηκαν αρκετά έγκαιρα για να μπορούν να μελετηθούν. <br/> <br/>Προειδοποίησε ότι για το επόμενο έτος δε θα γίνει αποδεκτή οποιαδήποτε καθυστέρηση ώστε η λύση να είναι οριστική και ολική και τόνισε τέλος πως η εξέλιξη που έχει επιτευχθεί δίνει την ευχέρεια στους βουλευτές να επεκταθούν στις συζητήσεις τους και στα θέματα ημικρατικών προϋπολογισμών, κάτι το οποίο για πρώτη  φορά συμβαίνει.<br/> <br/>Πηγή: ΚΥΠΕ </p>
    </article>
  </body>
</html>