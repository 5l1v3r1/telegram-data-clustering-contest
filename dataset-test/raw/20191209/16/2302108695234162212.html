<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/marcel-ciolacu-ii-cere-demisia-ministrului-finantelor-dupa-ce-motiunea-simpla-a-fost-adoptata-la-limita-premierul-orban-ar-trebui-sa-il-revoce-de-urgenta-nu-exista-alta-solutie.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T16:02:48+00:00"/>
    <meta property="og:title" content="Marcel Ciolacu îi cere demisia ministrului Finanțelor după ce moțiunea simplă a fost adoptată la limită: ”Premierul Orban ar trebui să îl revoce de urgență, nu există altă soluție”"/>
    <meta property="og:description" content="Președintele interimar al PSD, Marcel Ciolacu, i-a cerut demisia lui Florin Cîțu, ministrul Finanțelor, după ce luni a fost adoptată la limită moțiunea"/>
  </head>
  <body>
    <article>
      <h1> Marcel Ciolacu îi cere demisia ministrului Finanțelor după ce moțiunea simplă a fost adoptată la limită: ”Premierul Orban ar trebui să îl revoce de urgență, nu există altă soluție” </h1>
      <address><time datetime="2019-12-09T16:02:48+00:00">09 Dec 2019, 16:02</time> by <a rel="author">Redacția</a></address>
      <p>Președintele interimar al PSD, Marcel Ciolacu, i-a cerut demisia lui Florin Cîțu, ministrul Finanțelor, după ce luni a fost adoptată la limită moțiunea simplă împotriva acestuia (59 voturi pentru, 56 împotrivă). Ciolacu a scris pe Facebook că PNL ”nu a înțeles semnalul de alarmă” pe care l-a primit atunci când Florin Cîțu nu a primit aviz favorabil în urma audierilor din comisia parlamentară:</p>
      <p>”În Senat, a trecut astăzi moțiunea simplă împotriva ministrului Finanțelor. PNL nu a înțeles semnalul de alarmă pe care l-a primit atunci când Parlamentul nu i-a dat aviz lui Florin Cîțu pentru a fi ministrul Finanțelor. În nicio lună de zile, acest om a îndatorat România cu 10 miliarde de lei, a prăbușit cursul de schimb, a umflat artificial deficitul bugetar și vrea să vândă cele mai profitabile companii naționale pentru a-și acoperi incompetența. Este un ministru iresponsabil care deja a făcut mult rău României. Trebuia oprit! Premierul Orban ar trebui să îl revoce de urgență! Nu există altă soluție!”, a scris Marcel Ciolacu luni seară, pe Facebook.</p>
    </article>
  </body>
</html>