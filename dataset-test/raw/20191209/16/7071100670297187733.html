<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/swiat/artykuly/615056,szwecja-cissi-wallin-ruch-metoo-skazana-pomowienie.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T16:34:00+00:00"/>
    <meta property="og:title" content="Szwedzka bohaterka ruchu #MeToo skazana za pomówienie"/>
    <meta property="og:description" content="Bohaterka ruchu #MeToo Cissi Wallin została skazana w poniedziałek przez sąd w Sztokholmie na karę grzywny za pomówienie znanego dziennikarza &quot;Aftonbladet&quot;. Feministka publicznie oskarżyła Fredrika Virtanena o gwałt, po czym stracił on pracę."/>
  </head>
  <body>
    <article>
      <h1>Szwedzka bohaterka ruchu #MeToo skazana za pomówienie</h1>
      <h2>Bohaterka ruchu #MeToo Cissi Wallin została skazana w poniedziałek przez sąd w Sztokholmie na karę grzywny za pomówienie znanego dziennikarza "Aftonbladet". Feministka publicznie oskarżyła Fredrika Virtanena o gwałt, po czym stracił on pracę.</h2>
      <address>
        <time datetime="2019-12-09T16:34:00+00:00">09 Dec 2019, 16:34</time>
      </address>
      <figure>
        <img src="https://s3.dziennik.pl/pliki/12798000/12798352-metoo-900-551.jpg"/>
        <figcaption>#MeToo / Shutterstock</figcaption>
      </figure>
      <p>Redakcja Dziennik.pl</p>
      <p>Według wyroku sądu <b>Cissi Wallin</b>, która znana jest z kontrowersyjnych felietonów i wypowiedzi, ma zapłacić 5 tys. koron grzywny (475 euro), a także wypłacić dziennikarzowi odszkodowanie w wysokości 90 tys. koron (8,5 tys. euro).</p>
      <p>Głośny skandal wybuchł 16 października 2017 roku, gdy Cissi Wallin napisała na swoim Instagramie, że jest ofiarą gwałtu, a jego sprawcą publicysta "Aftonbladet" <b>Fredrik Virtanen</b>. Był to pierwszy w Szwecji przypadek oskarżenia w ramach <b>ruchu #MeToo</b> osoby znanej publicznie.</p>
      <p>Virtanen zaprzeczył oskarżeniom o <b>gwałt</b>, zwracając uwagę, że postępowanie w tej sprawie zostało przez policję umorzone w 2012 roku. Wallin jednak nie chciała wycofać się ze swoich słów, co doprowadziło do procesu, który zainicjował dziennikarz.</p>
      <p>Po wybuchu <a href="https://www.dziennik.pl/tagi/afera">afery</a> gazeta "Aftonbladet", znana z troski o równouprawnienie i prawa <a href="https://kobieta.dziennik.pl/">kobiet</a>, przeprowadziła wewnętrzne postępowanie, a Virtanen (choć postępowanie nie zakończyło się jakąś wiążącą konkluzją) odszedł z pracy. Napisał później książkę, w której przedstawił swoją wersję wydarzeń oraz życie w cieniu oskarżenia.</p>
      <p>W jednym ze swoich felietonów Cissi Wallin napisała, że jej mama była polską sprzątaczką.</p>
    </article>
  </body>
</html>