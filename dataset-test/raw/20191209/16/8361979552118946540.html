<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/novini-z-andriyem-smirnovim-zelenskiy-na-samiti-normandskoji-chetvirki-9-grudnya-50058311.html"/>
    <meta property="og:site_name" content="НВ"/>
    <meta property="article:published_time" content="2019-12-09T16:56:00+00:00"/>
    <meta property="og:title" content="У Парижі з Зеленським щось відбувається"/>
    <meta property="og:description" content="Чим жила країна 9 грудня 2019 року"/>
  </head>
  <body>
    <article>
      <h1>У Парижі з Зеленським щось відбувається</h1>
      <h2>Чим жила країна 9 грудня 2019 року</h2>
      <address><time datetime="2019-12-09T16:56:00+00:00">09 Dec 2019, 16:56</time> by <a rel="author">Андрій Смирнов</a></address>
      <p><b>● У Парижі з Зеленським щось відбувається.</b> Сьогодні в столиці Франції стартував довгоочікуваний саміт Нормандської четвірки, за участю французького лідера Еммануеля Макрона, канцлера Німеччини Ангели Меркель, президента України Володимира Зеленського та лідера РФ Володимира Путіна.</p>
      <p>На момент написання цього тексту було відомо лише те, що всі учасники прибули на місце подій і розсілися за загальним столом переговорів, але не дісталися їх фіналу. А все тому, що спочатку лідери почали розбиватися попарно і розмовляли між собою у всіх можливих для подібного формату комбінаціях (Виключаючи лише одну — Зеленський-Путін).</p>
      <p>Зеленський планував на зустрічі четвірки обговорити три теми: терміни й умови повернення полонених українців; справжнє припинення вогню і виведення іноземних військ/бандформувань з території Донбасу.</p>
      <p>Що і як з цих пунктів президент України обговорить — про це <a href="https://nv.ua/ukr/ukraine/politics/normandska-zustrich-2019-vse-pro-peregovori-zelenskogo-v-parizhi-novini-ukrajini-50058097.html">стане</a> відомо пізно ввечері, під час брифінгу учасників переговорів. І ще невідомо, чи буде ця інформація повною.</p>
      <p><i>Точно відомо лише те, що у Зеленського обов'язково</i> <a href="https://nv.ua/ukraine/politics/zelenskiy-i-putin-peregovory-zayavlenie-ofisa-prezidenta-novosti-ukrainy-50058197.html?utm_campaign=you_can_get_more&amp;utm_medium=referral&amp;utm_source=kurs_com_ua"><i>трапиться</i></a> <i>тет-а-тет з Путіним — уже після всього...</i></p>
      <p><b>● Зеленського дюжина.</b> До складу української делегації на саміт нормандської четвірки в Парижі <a href="https://nv.ua/ukr/ukraine/politics/normandska-zustrich-stalo-vidomo-hto-pojihav-iz-zelenskim-novini-ukrajini-50058238.html">потрапили</a> 13 осіб.</p>
      <p>Окрім президента Володимира Зеленського, це: міністр закордонних справ Вадим Пристайко; глава МВС Арсен Аваков; міністр енергетики Олексій Оржель; глава СБУ Іван Баканов; начальник Генштабу Руслан Хомчак; перший помічник президента Сергій Шефір; помічник президента Андрій Єрмак; радник президента Руслан Демченко; глава Офісу президента (ОП) Андрій Богдан; заступники голови ОП Кирило Тимошенко, Юрій Костюк та Ігор Жовква; а також виконавчий директор НАК Нафтогаз України Юрій Вітренко.</p>
      <p>
        <i>Участь в делегації відразу кількох людей, пов'язаних з темою енергетики не випадкова — в Парижі експерти очікують і обговорення україно-російських газових питань. Саме тому разом з Путіним до Франції прибув глава Газпрому і міністр енергетики РФ.</i>
      </p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/502/original/ebce93399f9c868a19c1f70b80804ebe.png&amp;stamp=1&amp;q=85&amp;w=115"/>
      </figure>
      <p>Борислав Береза<br/>Два сценарії для Зеленського</p>
      <p><i>До речі, доходів від експорту природного газу більше</i> <a href="https://nv.ua/ukr/biz/markets/gazprom-gazpromu-ne-vistachaye-dohodiv-vid-eksportu-50058160.html"><i>не вистачає</i></a> <i>для субсидування роботи Газпрому на російському ринку. Про це заявив Віктор Яценко, заступник начальника департаменту економічної експертизи і ціноутворення російського монополіста...</i></p>
      <p>
        <i>І ось ще одна новина на російську тему:</i>
      </p>
      <p><b>● Санкції залишаться.</b> Підстав для скасування санкцій проти РФ зараз немає. Про це <a href="https://nv.ua/ukr/world/geopolitics/nimechchina-pro-sankciji-proti-rosiji-normandskiy-samit-ostanni-novini-50058223.html">заявив</a> глава МЗС Німеччини Хайко Маас. «Росія повинна зробити свій внесок у врегулювання ситуації на Донбасі, це буде передумовою для поліпшення відносин з ЄС. Жителі східної України занадто довго чекають миру. Зараз немає причин скасовувати санкції ЄС», — сказав він напередодні зустрічі нормандської четвірки.</p>
      <p><i>Я не можу відмовити собі в задоволенні та згадаю ще одну знакову новину: виконком Всесвітнього антидопінгового агентства (ВАДА) на чотири роки</i> <a href="https://nv.ua/ukr/sport/other-sport/rosiya-ne-pojide-na-olimpiadu-i-chempionat-svitu-z-futbolu-nazvano-prichinu-50058199.html"><i>позбавив</i></a> <i/> <a href="https://nv.ua/tags/%D1%80%D0%BE%D1%81%D1%81%D0%B8%D1%8F.html"><i>Росію</i></a> <i>права брати участь у великих міжнародних турнірах, включаючи Олімпіади та чемпіонати світу...</i></p>
      <p>
        <i>І якщо вам досі цікаво те, що відбувається під боком, то поспішаю повідомити:</i>
      </p>
      <p><b>● Інфляція близька до нуля.</b> За даними Держстату, споживчі ціни в Україні в листопаді (в порівнянні з жовтнем) <a href="https://nv.ua/ukr/biz/economics/inflyaciya-cini-v-ukrajini-praktichno-perestali-rosti-novini-ukrajini-50058303.html">зросли</a> лише на 0,1%. Найбільше подорожчала комуналка — на 2,8%.</p>
      <p>Ціни на продукти харчування та безалкогольні напої знизилися на 0,2%, на одяг і взуття — на 1,4%, а на послуги, пов'язані з охороною здоров'я, зросли на 0,3%.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/261/original/e38748993f1d120e88aab5b52023ff0f.png&amp;stamp=1&amp;q=85&amp;w=115"/>
      </figure>
      <p>Юрій Бутусов<br/>Давайте без емоцій. Три мети Путіна і п’ять цілей Зеленського</p>
      <p>
        <i>Там ще Петро Порошенко переписав на старшого сина черговий бізнес — Укрпромінвест-Агро, що виробляє цукор; а підозрюваний у хабарництві соратник директора ДБР Романа Труби вийшов з СІЗО під заставу в 2,1 млн. грн; і у колишньої дружини підозрюваного у всіх гріхах одеського мера Геннадія Труханова під час обшуків знайшли пістолет і $300 тис...</i>
      </p>
      <p>
        <i>Але говорити докладніше про все це в день паризького саміту я не буду, — занадто хвилююся за червоні лінії та за країну...</i>
      </p>
      <p>
        <i>Пам'ятайте про те, що принесло вам вчора, живіть сьогоденням і сподівайтеся на майбутнє.</i>
      </p>
      <p><i>І якщо хочете читати найважливіше за важкий день спокійно ввечері прямо в своєму смартфоні — </i><a href="https://things.nv.ua/newsletter-smirnov"><i>підпишіться</i></a> <i>на мою розсилку</i></p>
    </article>
  </body>
</html>