<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/els-trens-de-rodalies-afectats-per-nadal-per-les-obres-al-tunel-de-les-glories/noticia/2969697/"/>
    <meta property="og:site_name" content="CCMA"/>
    <meta property="article:published_time" content="2019-12-09T16:24:00+00:00"/>
    <meta property="og:title" content="60.000 usuaris de Rodalies trigaran 15 minuts més per les obres a Glòries aquest Nadal"/>
    <meta property="og:description" content="Les línies afectades són l'R3, R4 i R12, entre les estacions d'Arc de Triomf i Sant Andreu Arenal"/>
  </head>
  <body>
    <article>
      <h1>60.000 usuaris de Rodalies trigaran 15 minuts més per les obres a Glòries aquest Nadal</h1>
      <h2>Les línies afectades són l'R3, R4 i R12, entre les estacions d'Arc de Triomf i Sant Andreu Arenal</h2>
      <address><time datetime="2019-12-09T16:24:00+00:00">09 Dec 2019, 16:24</time> by <a rel="author">Redacció 324</a></address>
      <p>Els trens de la <b>línia R3</b>, que va de l'Hospitalet a Puigcerdà, i els de l'<b>R4 nord</b>, que van de Barcelona a Manresa, començaran i acabaran el recorregut  a l'estació de <b>Sant Andreu Arenal</b>.</p>
      <p>La <b>línia R4 </b>sud circularà fins a<b> Arc de Triomf</b> i continuarà desviada cap a Badalona. L'<b>R12</b>, que va de Barcelona a Lleida, es desviarà per <b>passeig de Gràcia</b> i no farà les seves parades habituals.</p>
      <p>Aquestes són les principals afectacions per les <b>obres dels túnels viaris de Glòries</b>, que han de passar per sota d'aquestes infraestructures ferroviàries.</p>
      <p>Les obres, com explica el gerent de Mobilitat i Infraestructures de l'Ajuntament de Barcelona, <b>Manuel Valdés</b>, consisteixen a reforçar l'interior dels túnels del tren.</p>
      <blockquote>"Aquesta actuació és col·locar en un tram interior unes bigues que formen com un esquelet interior que va fixant el túnel i és un reforç per augmentar la seguretat, simplement, no és perquè tinguem un perill imminent ni cap tipus de risc immediat. És simplement per augmentar la seguretat en el moment en què es passi per sota."</blockquote>
      <p> </p>
      <figure>
        <img src="https://www.ccma.cat/multimedia/jpg/9/2/1575906184329.jpg"/>
      </figure>
      <p> </p>
      <p><b>Del 21 de desembre i fins al 5 de gener</b>, el servei d'aquestes 3 línies estarà interromput entre les estacions d'Arc de Triomf i Sant Andreu Arenal.</p>
      <p>Com a alternativa, <b>es reforçarà </b>el servei de la <b>línia 1 del metro</b> i s'habilitarà un bus <b>llançadora</b> en hores puntes.</p>
      <p>La directora de Rodalies Renfe de Catalunya, <b>Mayte Castillo</b>, assegura que no caldrà cap bitllet addicional.</p>
      <blockquote>"Serviran els mateixos títols. Ja tenim un conveni i està tot acordat i tancat per  tal que quan arribin al metro puguin fer servir el mateix títol sense tenir cap molèstia afegida."</blockquote>
      <p>Es calcula que les obres afectaran cada dia<b> 60.000 usuaris</b>, que trigaran <b>15 minuts més </b>de mitjana a fer el trajecte.</p>
      <figure>
        <img src="https://www.ccma.cat/multimedia/jpg/9/9/1575907607499.jpg"/>
      </figure>
      <p>Segons l'Ajuntament, els treballs no endarreriran les obres de finalització del túnel de Glòries, previst per a l'<b>agost del 2021</b>.<br/> </p>
    </article>
  </body>
</html>