<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427351/an-xtizeis-aplws-opoy-yparxei-xwros-xwris-na-exei-prohghthei-mia-meleth-ayta-mporeis-na-patheis"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T16:55:02+00:00"/>
    <meta property="og:title" content="Aν χτίζεις απλώς όπου υπάρχει χώρος, χωρίς να έχει προηγηθεί μια μελέτη, αυτά μπορείς να πάθεις..!"/>
    <meta property="og:description" content="Όταν μιλάει ο Γκαστόνε"/>
  </head>
  <body>
    <article>
      <h1>Aν χτίζεις απλώς όπου υπάρχει χώρος, χωρίς να έχει προηγηθεί μια μελέτη, αυτά μπορείς να πάθεις..!</h1>
      <h2>Όταν μιλάει ο Γκαστόνε</h2>
      <address>
        <time datetime="2019-12-09T16:55:02+00:00">09 Dec 2019, 16:55</time>
      </address>
      <p>Καλύτερα να μασάμε κάποιες φορές παρά να μιλάμε, τελικά. Όταν πριν δύο χρόνια το γήπεδο της Σύμης υπέστη απίστευτες ζημιές από τη θεομηνία δεν μπορούσα να πιστέψω πως θα είχαμε τόσο σύντομα ανάλογη περίπτωση.</p>
      <p>Δυστυχώς όμως την… πάτησα, γιατί αυτά που είδα και στην Αρχίπολη ήταν πέραν από κάθε πρόβλεψη. Βεβαίως οι τόνοι του νερού εκείνη τη Δευτέρα, στις 25 Νοεμβρίου ήταν κάτι το αδιανόητο…</p>
      <p>Τα γήπεδά μας χτίστηκαν πριν από σαράντα και πενήντα χρόνια ή και εξήντα, αλλά τότε πού να ήξεραν πώς θα είχε η δόμηση τα επόμενα χρόνια και πόσο δύσκολο θα ‘ταν να διαχειριστούμε αυτές τις περιπτώσεις…</p>
      <p>Διότι αν χτίζεις απλώς όπου υπάρχει χώρος, χωρίς να έχει προηγηθεί μια μελέτη, αυτά μπορείς να πάθεις. Το άλλοθι βεβαίως υπάρχει και έχει να κάνει με το κατά πόσο υπήρχε οργάνωση τότε, όταν ακόμη και σήμερα τα κενά είναι πολλά.</p>
      <p>Οι περισσότεροι από ‘σας έχετε παρακολουθήσει αγώνες τοπικών πρωταθλημάτων ποδοσφαίρου και σίγουρα διαπιστώσατε πως οι περισσότερες εγκαταστάσεις στο νησί μας απλώς δεν κάνουν…</p>
      <p>Με βάση το τι χρειάζεται σήμερα, ώστε να είναι ένα γήπεδο κατάλληλο γι’ αγώνες και φιλοξενία του κόσμου στις εξέδρες του, θα πρέπει να γίνουν απίστευτες παρεμβάσεις παντού.</p>
      <p>Και δεν αναφέρομαι μόνο στα γήπεδα των χωριών μας, αλλά και στο Δημοτικό Στάδιο της πόλης που, αν και χαρακτηρισμένο ως μνημείο, καταρρέει και γίνεται προσπάθεια μπας και σώσουμε ό, τι μπορούμε.</p>
      <p>Αν ανοίξω μέσω της στήλης αυτής θέμα για την άμεση κατασκευή γηπέδου σύγχρονου, προδιαγραφών τουλάχιστον Σούπερ Λίγα, θα με χαρακτηρίσετε ονειροπαρμένο και δεν θέλω…</p>
    </article>
  </body>
</html>