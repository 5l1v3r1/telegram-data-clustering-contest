<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/elezioni-regionali-salvini-viano-servono-infrastrutture-le-aziende-video/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-12-09T16:50:05+00:00"/>
    <meta property="og:title" content="Elezioni regionali, Salvini a Viano: “Servono infrastrutture per le aziende”. VIDEO"/>
    <meta property="og:description" content="REGGIO EMILIA – La campagna elettorale in Emilia Romagna a un mese e mezzo dalle elezioni, resta al centro del dibattito politico anche nazionale. Il leader della Lega Matteo Salvini sta visitando in lungo e in largo le città, la candidata del centrodestra è Lucia Borgonzoni, e gli incontri si focalizzando sul mondo produttivo. A Viano […]"/>
  </head>
  <body>
    <article>
      <h1>Elezioni regionali, Salvini a Viano: “Servono infrastrutture per le aziende”. VIDEO</h1>
      <address><time datetime="2019-12-09T16:50:05+00:00">09 Dec 2019, 16:50</time> by <a rel="author">Cristiana Boni</a></address>
      <p>
        <b>Giornata reggiana per il leader della Lega, che dalla Elettric 80 ha poi raggiunto la Mar Plast a Rio Saliceto. “Qui a celebrare l’Emilia che funziona. Dobbiamo tutelare le eccellenze”</b>
      </p>
      <ul>
        <li/>
      </ul>
      <ul>
        <li/>
      </ul>
      <p><b>REGGIO EMILIA</b> – La <b>campagna elettorale</b> in Emilia Romagna a un mese e mezzo dalle elezioni, resta al centro del dibattito politico anche nazionale. Il<b> leader della Lega Matteo Salvini</b> sta visitando in lungo e in largo le città, la candidata del centrodestra è <b>Lucia Borgonzoni</b>, e gli incontri si focalizzando sul mondo produttivo. A Viano la visita all’<b>Eletttric 80</b> dove una ventina di persone lo ha aspettato davanti alla sede per gli immancabili selfie, assieme ai giornalisti lasciati fuori dall’azienda per ore al freddo nonostante la notizia della visita fosse stata ampiamente divulgata.</p>
      <p>“Vengo ad omaggiare il genio emiliano, il genio italiano – così Salvini all’uscita dall’incontro – è l’Emilia che funziona. Ovviamente per arrivarci io come i lavoratori e i clienti da mezzo mondo, ci si rende conto che c’è qualcosa che non va dal punto di vista delle infrastrutture quindi agevolare chi ha compiuto questo miracolo sarà nostra primaria attenzione. Noi ci proponiamo come una squadra forte, gli uomini da soli non bastano e non servono, questa azienda lo insegna. Qui – prosegue – c’è da difendere un territorio, mi hanno omaggiato di un Parmigiano Reggiano vincente <i>(mostra la borsina ai giornalisti)</i> e un Aceto Balsamico vincente, questa sarà una battaglia perché in Europa si pensa che il Parmigiano faccia male e che l’Aceto Balsamico si possa produrre ovunque e non solo a Modena ma io sono vecchia maniera quindi avremo modo di difendere anche dalla Regione, le produzioni locali che sono ricchezza, identità e lavoro”.</p>
      <p>Prima di visitare la seconda azienda, la <b>Mar Plast a Rio Saliceto</b>, il pranzo nel vicino <b>ristorante Piccolo Mare</b> e chissà se nel menù era previsto un piatto di sardine.</p>
    </article>
  </body>
</html>