<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kosmos/story/1036371/ametanoitos-o-oktai-kamia-ypoxorisi-se-aigaio-kai-kypro-synexizoyme-tin-energitiki-stratigiki"/>
    <meta property="og:site_name" content="Newsbomb"/>
    <meta property="article:published_time" content="2019-12-09T16:53:22+00:00"/>
    <meta property="og:title" content="Αμετανόητος ο Οκτάι: Καμία υποχώρηση σε Αιγαίο και Κύπρο - Συνεχίζουμε την «ενεργητική στρατηγική»"/>
    <meta property="og:description" content="Νέα πρόκληση από τον Τούρκο αντιπρόεδρο ο οποίος μιλώντας στην τουρκική εθνοσυνέλευση τόνισε ότι η Άγκυρα δεν θα κάνει ούτε ένα βήμα πίσω στο θέμα του διαμοιρασμού των υδρογονανθράκων της ανατολικής Μεσογείου"/>
  </head>
  <body>
    <article>
      <h1>Αμετανόητος ο Οκτάι: Καμία υποχώρηση σε Αιγαίο και Κύπρο - Συνεχίζουμε την «ενεργητική στρατηγική»</h1>
      <h2>Νέα πρόκληση από τον Τούρκο αντιπρόεδρο ο οποίος μιλώντας στην τουρκική εθνοσυνέλευση τόνισε ότι η Άγκυρα δεν θα κάνει ούτε ένα βήμα πίσω στο θέμα του διαμοιρασμού των υδρογονανθράκων της ανατολικής Μεσογείου</h2>
      <address><time datetime="2019-12-09T16:53:22+00:00">09 Dec 2019, 16:53</time> by <a rel="author">Newsroom</a></address>
      <p><i>«Η Τουρκία δεν θα κάνει την παραμικρή υποχώρηση ούτε στην Κύπρο, ούτε στην Ανατολική Μεσόγειο, ούτε και στο Αιγαίο»,</i> δήλωσε ο Τούρκος αντιπρόεδρος <b>Φουάτ Οκτάι</b> προσθέτοντας ότι θα συνεχίσουν την <b>«ενεργητική στρατηγική»</b> τους.</p>
      <p>Κατά την κατάθεση του προϋπολογισμού στην τουρκική εθνοσυνέλευση, ο Τούρκος αντιπρόεδρος δήλωσε ότι τα τουρκικά γεωτρύπανα <b>Φατίχ και Γιαβούζ θα συνεχίσουν να διεξάγουν δραστηριότητες γεώτρησης στην Ανατολική Μεσόγειο</b>. <i>«Τα εθνικά μας πλοία μέσα στο 2020 θα διεξάγουν άλλες πέντε γεωτρήσεις, θα συνεχίσουμε μια ενεργητική στρατηγική»,</i> ανέφερε ο Τούρκος αξιωματούχος.</p>
      <p>Ο Φουάτ Οκτάι αναφερόμενος πρώτα στο συριακό και την τρομοκρατία, είπε ότι «το άλλο παράδειγμα της αποφασιστικής εξωτερικής μας πολιτικής είναι η μη υποχώρησή μας στο θέμα του διαμοιρασμού των υδρογονανθράκων της ανατολικής Μεσογείου».</p>
      <p><i>«Αυτή την αποφασιστικότητά μας την δείχνουμε όχι μόνο στο διπλωματικό πεδίο αλλά και στο πεδίο των ερευνών»</i>, ανέφερε, προσθέτοντας ότι <i>«η Τουρκία ούτε στην Κύπρο, ούτε στην Ανατολική Μεσόγειο, ούτε στο Αιγαίο δεν θα κάνει την παραμικρή υποχώρηση».</i></p>
      <p>Ο Τούρκος αξιωματούχος είπε ακόμη ότι <i>«με τη συμφωνία <b>με την Λιβύη έχουμε ενώσει τις ακτές των δύο χωρών με μια γέφυρα φιλίας.</b> Η συμφωνία αυτή που επικυρώθηκε από την τουρκική εθνοσυνέλευση και υπογράφηκε από τον Πρόεδρό μας από χθες εγκρίθηκε από το Προεδρικό Συμβούλιο της Κυβέρνησης Ενότητας της Λιβύης»,</i> ανέφερε.</p>
      <p><b>Δείτε όλες τις τελευταίες</b> <a href="https://www.newsbomb.gr/oles-oi-eidhseis"><b>Ειδήσεις</b></a> <b>από την Ελλάδα και τον Κόσμο, τη στιγμή που συμβαίνουν, στο</b> <a href="https://www.newsbomb.gr/"><b>Newsbomb</b><b>.</b><b>gr</b></a></p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/kosmos/story/1036328/kairos-h-dido-fernei-kataigides-xionia-kai-thyellodeis-anemoys-poy-tha-einai-entona-ta-fainomena">Καιρός: Η «Διδώ» φέρνει καταιγίδες, χιόνια και θυελλώδεις ανέμους - Πού θα είναι έντονα τα φαινόμενα</a>
      </p>
    </article>
  </body>
</html>