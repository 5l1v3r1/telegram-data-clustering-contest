<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918141.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T16:15:00+00:00"/>
    <meta property="og:title" content="گزارش اختصاصی الف/ کنار رفتن پرده‌ها در روزهای پر تلاطم و ناآرام؛ «درگیری شیعی - شیعی» و انحلال «حشدالشعبی» سناریوی اصلی آمریکایی‌ها برای عراق + عکس"/>
    <meta property="og:description" content="گروه بین الملل"/>
  </head>
  <body>
    <article>
      <h1>گزارش اختصاصی الف/ کنار رفتن پرده‌ها در روزهای پر تلاطم و ناآرام؛ «درگیری شیعی - شیعی» و انحلال «حشدالشعبی» سناریوی اصلی آمریکایی‌ها برای عراق + عکس</h1>
      <address>
        <time datetime="2019-12-09T16:15:00+00:00">09 Dec 2019, 16:15</time>
      </address>
      <p>اگر رسانه‌ای در روزهای نخست ناآرامی‌ها در عراق از تحرکات گروه ها و جریان های افراطی وابسته به محور غربی - عبری - عربی از جمله نوبعثی‌ها در میان معترضان خبر می داد مورد استهزاء و هجوم قرار می‌گرفت و به توهم توطئه متهم می‌شد اما گذشت زمان به سرعت نشان داد که این مسئله یک واقعیت است.</p>
      <p>گروه بین الملل <b>الف</b>؛ اوایل مهرماه اعتراضات مردمی به فساد گسترده، بیکاری و وضعیت بد معیشتی در مناطق مرکزی و جنوبی عراق از جمله در شهرهای بغداد، نجف، کربلا، ناصریه و ... به صورت مسالمت آمیز آغاز شد.</p>
      <p>شهروندان معترض در میدان های اصلی شهرها تجمعات آرام برگزار کردند و خواستار اصلاحات واقعی در عرصه سیاست و اقتصاد بودند اما به تدریج ناآرامی ها شروع شد و خسارت هایی به اموال عمومی، خصوصی، دولتی و مراکز نظامی وارد آمد.</p>
      <p>مرجعیت عراق که از همان ابتدا به صورت صریح و علنی از مطالبات اقتصادی و سیاسی شهروندان معترض حمایت کرده بود یک بار دیگر خواستار تغییر وضعیت موجود شد اما در عین حال تاکید کرد معترضان از خشونت پرهیز کنند تا فرصت سوء استفاده از گروه هایی که به دنبال درگیری هستند گرفته شود.</p>
      <p>در عراق مرجعیت به صورت ویژه مورد احترام مردم است و معترضان هم به درخواست برای فاصله گرفتن از هرگونه آشوب لبیک گفتند و در بیشتر شهرها تجمعات آرام را با کمترین درگیری برگزار و مدیریت کردند.</p>
      <p>اما گذشت زمان نشان داد که چند گروه مشخص از برگزاری تظاهرات مسالمت آمیز دل خوشی ندارند و سود و منفعت آنان در ایجاد درگیری و به خشونت کشیدن تجمعات آرام است و این روند در مناطق زیادی مشاهده شد و سیر صعودی گرفت.</p>
      <p>البته با افزایش دامنه آشوب آفرینی ها در شهرهای کربلا، ناصریه و بغداد پرده ها نیز یکی پس از دیگری کنار رفت و ماهیت جریان خشونت طلب که در میان جمعیت معترضان نفوذ و ایجاد درگیری می کرد برای همگان مشخص شد.</p>
      <figure>
        <img src="https://www.alef.ir/files/archive/originals/2019/50/164738.png"/>
      </figure>
      <p>حمله به کنسولگرهای ایران در شهرهای کربلا و نجف و  هجوم همزمان رسانه ای به حشدالشعبی عراق و مرجعیت و آتش زدن بخشی هایی از آرامگاه شهید « محمد باقر الحکیم» یکی از چهره های معروف مبارز با رژیم دیکتاتوری صدام، تصویر واضح تری را از آنچه که در عراق می گذشت نمایش داد.</p>
      <p>در حالی که شهروندان معترض عراقی خواستار تغییرات گسترده اقتصادی و اصلاح قانون اساسی و انتخاباتی بودند که با دخالت و فشار آمریکایی ها در سال 2005 به تصویب رسیده بود، نوک پیکان حملات به سمت ایران و حشدالشعبی نشانه گرفته شد.</p>
      <p>جریان های افراطی از جمله بعثی ها با پشتیبانی پیاده نظام رسانه ای و نفوذ در میان معترضان، قطع رابطه با ایران، انحلال حشدالشعبی و خارج کردن مرجعیت از جریان اعترضات را خواسته های اصلی مردم معرفی کردند و این دقیقا همان راهبردی بود که محور غربی- عبری - عربی در ماه های گذشته به شدت و شیوه های مختلف دنبال می کرد.</p>
      <p>به گزارش گروه بین الملل الف، جریان های افراطی با افزایش درگیری ها و خشونت ها تلاش کردند به اهدافی که از سوی آمریکایی ها، سعودی ها و اماراتی ها تعیین شده بود دست یابند اما باز هم با ابتکار عمل مرجعیت و هوشیاری معترضان غافلگیر شدند.</p>
      <p>شهروندان معترض عراقی به خوبی می دانستند که پروژه درگیری « شیعی - شیعی» یکی از راهبردهای اصلی جریان مقابل است تا از آب گل آلوده ماهی بگیرد و به همین دلیل کمپین « مسیر خود را جدا کنید» را به راه انداختند.</p>
      <p>معترضان با به راه انداختن این کمپین نشان دادند که بار دیگر می خواهند تظاهرات را به مسیر اصلی باز گردانند و خواسته های اقتصادی و سیاسی خود را به صورت مسالمت آمیز پیگیری کنند و گروه هایی که به دنبال درگیری و اهداف مشخص هستند را به حاشیه بکشانند.</p>
      <p>شهروندان معترض در شهرهای مختلف عراق کمپین « مسیر خود را جدا کنید» را با موفقیت پیش بردند و این موضوعی نبود که از سوی جریان های خشونت طلب مورد استقبال قرار گیرد و آنان در کمین بودند تا فرصتی را به دست آورند و یک بار دیگر ناآرامی و درگیری ایجاد کنند.</p>
      <figure>
        <img src="https://www.alef.ir/files/archive/originals/2019/50/164740.png"/>
      </figure>
      <p>پنج شنبه هفته گذشته (چهاردهم آذرماه) زمانی که هزاران نفر دیگر از مردم معترض عراقی به دعوت مرجعیت و همسو با کمپین « مسیر خود را جدا کنید» به سمت میدان التحریر بغداد حرکت کردند تا خواسته های اقتصادی و سیاسی خود را دنبال و آشوب را هم محکوم کنند، تحرکات گروه های افراطی برای ایجاد درگیری آغاز شد.</p>
      <p>جریان های افراطی می دانستند که ورود این جمعیت به میدان التحریر ابتکار عمل را از دست آنان خارج خواهد کرد و در گام نخست فرافکنی رسانه ای را در دستور کار قرار داند و مردم معترض که دعوت مرجعیت را پاسخ داده بودند به سازماندهی شدن از سوی ایران متهم کردند.</p>
      <p>به گزارش گروه بین الملل الف، گروه های خشونت طلب حتی مرزهای وقاحت را هم در نوردیدند و اعلام کردند که جمعیتی که به سوی میدان التحریر حرکت کرده به سلاح گرم و سرد مجهز است و قصد جان معترضانی را دارد که از دو ماه قبل در این میدان تجمع کرده اند.</p>
      <p>زمانی که مشخص شد جمعیت معترضی که به سمت میدان التحریر حرکت می کند فقط دست نوشته های با مضمون وحدت و تظاهرات مسالمت آمیز دارند، جریان های افراطی اعلام کردند که ما 2 ماه است در میدان حضور داریم و کسی دیگر حق ورود ندارد و همین موضوع گیری کافی بود تا باز هم ماهیت آنان آشکار تر شود.</p>
      <figure>
        <img src="https://www.alef.ir/files/archive/originals/2019/50/164741.png"/>
      </figure>
      <p>در نهایت روز پنج شنبه، چهاردهم آذرماه هزاران شهروند معترض بدون درگیری به تظاهرکنندگان در میدان التحریر پیوستند و این روند یک روز بعد نیز با ورود گروه بزرگی دیگر کامل شد تا گروه های آشوب طلب در شوک فرو روند و از سویی دیگر رسانه های غربی- عربی - عبری هم نتوانستند عصبانیت خود را از این حضور و تظاهرات مسالمت آمیز نشان ندهند.</p>
      <p>ادامه تجمعات آرام و مسالمت آمیز در میدان التحریر مسئله ای نبود که جریان های افراطی از جمله بعثی ها و انحصار طلب ها تحمل کنند چرا که موجودیت آنان در معرض خطر جدی قرار می گرفت و ابتکار عمل را از دست می دادند.</p>
      <p>جمعه شب زمانی که افراد مسلح نقاب دار به معترضان در میدان « الخلانی» و پل « سنک» در نزدیکی میدان التحریر حمله و دهها تن را شهید و زخمی کردند سناریوی گروه های خشونت طلب برای فرار از شکست مشخص شد.</p>
      <p>تحولات 2 ماه گذشته عراق به خوبی نشان می دهد زمانی که اوضاع به سمت آرام شدن پیش می رود ناگهان درگیری و کشتار معترضان صورت می گیرد و نمونه آن پیشتر در شهرهای نجف و ناصریه دیده می شود که حتی منجر به استعفای نخست وزیر هم شد و البته این مسئله ثابت کرد چه گروهی از خشونت ها سود می برد.</p>
      <p>بدون شک درگیری های جمعه شب در میدان « الخلانی» و پل « سنک» هم ادامه همین سناریوی است که هدف نهایی آن خون ریزی های بیشتر، انهدام ساختار سیاسی و ایجاد جنگ داخلی تمام عیار در عراق است.</p>
      <p>گروه های حامی خشونت جمعه شب تلاش کردند درگیری ها را به میان معترضان در میدان التحریر بکشانند و در نهایت تظاهر کنندگانی را که به دعوت مرجعیت در میدان حاضر شده بودند را بیرون برانند که با هوشیاری شهروندان این طرح ناکام ماند.</p>
      <figure>
        <img src="https://www.alef.ir/files/archive/originals/2019/50/164739.png"/>
      </figure>
      <p>جریان های افراطی و قدرت طلب که همواره تلاش کرده اند خود را حامی معترضان نشان دهند به مانند 2 ماه گذشته حشدالشعبی عراق را عامل حملات جمعه شب معرفی کردند و در این در حالی است که ورودی ها و خروجی های میدان « الخلانی» و پل « سنک» در کنترل آنان بود و هیچ خودرویی بدون اجازه این گروه ها حق تردد نداشت.</p>
      <p>اتهام های بی اساس گروه های آشوب آفرین و انحصارطلبی که همیشه به دنبال مظلوم نمایی و ایفای نقش قهرمان هستند در حالی ادامه دارد که حشد الشعبی به دستور مرجعیت وارد اعتراضات و ناآرامی ها نشده و اعلام کرده که به وظیفه ملی در دفاع از خاک عراق ادامه خواهد داد.</p>
      <p>نکته قابل توجه در خصوص درگیری های جمعه شب این است که جریان مدعی مبارزه با فساد که بیشترین کرسی را هم در پارلمان عراق دارد باز هم حشدالشعبی را هدف حمله قرار داد و با مظلوم نمایی تلاش کرد خود را ناجی معترضان و یک قهرمان معرفی کند و این مسئله زمانی جالب تر می شود که گروه های خشونت طلب مانند بعثی ها از نقش این جریان تمجید کردند.</p>
      <p>پروژه مظلوم نمایی و قهرمان نمایی این جریان پیش از ظهر روز شنبه، شانزدهم آذرماه نیز تکرار و اعلام شد به خانه رهبر این جریان در نجف حمله پهپادی شده و این در حالی است که تمامی مقامات عراقی این خبر را از اساس تکذیب کردند اما نیروهای شبه نظامی این جریان به این دروغ آشکار اصرار ورزیدند و از واکنش متقابل خبر دادند.</p>
      <p>فعالان سیاسی و معترضان عراقی معتقدند انتشار خبر کذب حمله پهپادی برای ملتهب کردن فضای آرام به وجود آمده بوده و ادامه همان پروژه درگیری « شیعی - شیعی» است که محور غربی - عبری - عربی در عراق دنبال می کند که هدف نهایی آن درگیری با نیروهای حشد الشعبی و ایجاد جنگ داخلی است.</p>
      <p>گروه های آشوب طلب و قدرت طلب از شروع اعتراضات در مهرماه امسال، حشدالشعبی را متهم و تلاش زیادی کردند تا این نهاد مردمی را وارد درگیری کنند اما تاکنون در این مسیر ناکام مانده اند و به در بسته خورده اند. </p>
      <p>به گزارش گروه بین الملل الف، مصادره و به حاشیه کشاندن مطالبات مردم عراق، انحلال حشد الشعبی، قطع رابطه اقتصادی با ایران در جهت فشار حداکثری واشنگتن و به انزوا کشاندن مرجعیت هدف نهایی این جریان ها محسوب می شوند که دقیقا همان خواسته و هدف آمریکایی ها در عراق است.</p>
    </article>
  </body>
</html>