<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/pge-ekstraliga/zuzel-od-przyszlego-sezonu-w-silnikach-zuzlowych-wprowadzone-zostana-limitery-obrotow/mxx2403"/>
    <meta property="og:site_name" content="Przegląd Sportowy"/>
    <meta property="article:published_time" content="2019-12-09T16:58:59+00:00"/>
    <meta property="og:title" content="FIM wprowadza silnikową rewolucję, a co z polskimi ligami?"/>
    <meta property="og:description" content="To już przesądzone! Od sezonu 2020 we wszystkich zawodach pod egidą FIM i FIM Europe w motocyklach żużlowych funkcjonowały będą limitery. Silniki o pojemności 500 cm, na których zawodnicy wystartują m.in. w Grand Prix czy mistrzostwach Europy, będą musiały posiadać ograniczenie obrotów do 13500! W tym tygodniu ma się ostatecznie rozstrzygnąć czy rewolucja techniczna obejmie także polskie ligi."/>
  </head>
  <body>
    <article>
      <h1>FIM wprowadza silnikową rewolucję, a co z polskimi ligami?</h1>
      <address><time datetime="2019-12-09T16:58:59+00:00">09 Dec 2019, 16:58</time> by <a rel="author" href="https://www.przegladsportowy.pl/autorzy/arkadiusz-adamczyk" target="_blank">Arkadiusz Adamczyk</a></address>
      <p>
        <b>To już przesądzone! Od sezonu 2020 we wszystkich zawodach pod egidą FIM i FIM Europe w motocyklach żużlowych funkcjonowały będą limitery. Silniki o pojemności 500 cm, na których zawodnicy wystartują m.in. w Grand Prix czy mistrzostwach Europy, będą musiały posiadać ograniczenie obrotów do 13500! W tym tygodniu ma się ostatecznie rozstrzygnąć czy rewolucja techniczna obejmie także polskie ligi.</b>
      </p>
      <p>Władze GKSŻ twierdzą, że są jeszcze na etapie ostatnich konsultacji w tej sprawie, ale wszystko wskazuje na to, że ograniczenie obrotów będzie obowiązywało w przyszłym roku we wszystkim polskich ligach.</p>
      <p>– Limitery mogą tylko pomóc ograniczyć koszty tuningu i serwisu sprzętu. Niewiele osób jest w stanie sobie wyobrazić, że ciężar tłoka przy pracy góra-dół na starcie, dochodzi do 4 ton. To czysta matematyka, wystarczy policzyć. Takie przeciążenia zaś skutkują mikropęknięciami i obniżają trwałość silników - mówił już jakiś czas temu Mirosław Dudek, były mechanik żużlowy, dealer Jawy. - Tak naprawdę na dystansie motocykle nigdy nie osiągają takich obrotów. 9-10 tysięcy to jest maksimum. Na maksymalnych obrotach silniki pracują tylko na starcie i często przez to dochodzi do ich „przekręcenia” - dodał.</p>
      <p>- Silniki z limiterami będą miały większą żywotność. Zawodnicy nie będą zmuszeni tak często oddawać ich do tunerów – potwierdził Jim McMillan, były szef techniczny FIM. - Skoro na dystansie silniki te nie osiągają szczytowych prędkości obrotowych, to po co im 14 tysięcy obrotów i więcej na starcie? Nie powinno do tego dochodzić. Nie może być tak, że postęp techniczny, tylko i wyłącznie generuje dodatkowe koszty. Zawodnicy ze światowej czołówki, którzy dużo zarabiają, są w stanie sobie z tym poradzić, ale młodsi nie. Uważam, że limitery wyrównają nieco szanse zawodników w tym sporcie – dodał Brytyjczyk na łamach Speedway Star.</p>
    </article>
  </body>
</html>