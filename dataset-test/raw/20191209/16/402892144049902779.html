<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/299225-pieci-lietuvas-pilsoni-cietusi-negadijuma-cela-buvdarbu-zona-jelgava.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T16:09:00+00:00"/>
    <meta property="og:title" content="Pieci Lietuvas pilsoņi cietuši negadījumā ceļa būvdarbu zonā Jelgavā"/>
    <meta property="og:description" content="Svētdienas vakarā Jelgavā, Loka maģistrāles un Rubeņu ceļa krustojumā, kur norisinās būvdarbi, avārijā cietuši pieci Lietuvas pilsoņi, informēja Valsts policijas Zemgales reģiona pārvaldes pārstāve Arlita Dolgā."/>
  </head>
  <body>
    <article>
      <h1>Pieci Lietuvas pilsoņi cietuši negadījumā ceļa būvdarbu zonā Jelgavā</h1>
      <address><time datetime="2019-12-09T16:09:00+00:00">09 Dec 2019, 16:09</time> by <a rel="author">©Dmitrijs Suļžics/F64</a></address>
      <p>Svētdienas vakarā Jelgavā, Loka maģistrāles un Rubeņu ceļa krustojumā, kur norisinās būvdarbi, avārijā cietuši pieci Lietuvas pilsoņi, informēja Valsts policijas Zemgales reģiona pārvaldes pārstāve Arlita Dolgā.</p>
      <p>Sākotnējā informācija liecina, ka ap plkst.18.30, iebraucot lokveida krustojumā, 1960.gadā dzimusī vadītāja ar "Mercedes Benz C200" uzbraukusi betona apmalei un transportlīdzeklis apgāzies.</p>
      <blockquote>Mašīnai bijusi Polijas valsts numurzīme, savukārt visi tajā esošie bijuši Lietuvas pilsoņi.</blockquote>
      <p>Uz slimnīcu nogādātas piecas personas. Dolgā skaidroja, ka 1990., 1957. un 1960.gadā dzimuši pasažieri no ārsta apskates atteicās. Savukārt 1966.gadā dzimušai sievietei nozīmēta ārstēšanās ambulatori, bet vadītāja ievietota ārstniecības iestādē.</p>
      <p>Jau vēstīts, ka avārijās Rīgas reģionā svētdien cietuši 15 cilvēki, Zemgalē traumas guvuši vēl astoņi, bet Vidzemē - divi cilvēki. Līdz ar to kopumā ceļu satiksmes negadījumos cietuši 25 cilvēki.</p>
      <p>Rīgas reģionā notikušas 70 avārijas, Zemgalē - 13, Kurzemē - deviņas, Vidzemē un Latgalē - pa septiņām.</p>
      <p>Kopumā ceļu satiksmes jomā sastādīti 344 administratīvo pārkāpumu protokoli, tajā skaitā 136 par ātruma pārsniegšanu, viens par agresīvu braukšanu un desmit par automašīnas vadīšanu alkohola reibumā.</p>
      <p><a href="https://nra.lv/latvija/299225-pieci-lietuvas-pilsoni-cietusi-negadijuma-cela-buvdarbu-zona-jelgava.htm#">Lasīt visu</a>  </p>
    </article>
  </body>
</html>