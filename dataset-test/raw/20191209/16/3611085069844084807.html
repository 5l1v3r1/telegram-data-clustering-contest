<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/latvijas-florbolistes-garante-sev-pedejo-vietu-pc-grupu-turnira/"/>
    <meta property="og:site_name" content="Sportazinas.com"/>
    <meta property="article:published_time" content="2019-12-09T16:59:38+00:00"/>
    <meta property="og:title" content="Latvijas florbolistes “garantē” sev pēdējo vietu PČ grupu turnīrā"/>
    <meta property="og:description" content="Latvijas sieviešu florbola izlase pirmdien Šveices pilsētā Neišatelē piedzīvoja zaudējumu arī otrajā pasaules čempionāta mačā un vairs nevar pakāpties augstāk par ceturto vietu grupā."/>
  </head>
  <body>
    <article>
      <h1>Latvijas florbolistes “garantē” sev pēdējo vietu PČ grupu turnīrā</h1>
      <address><time datetime="2019-12-09T16:59:38+00:00">09 Dec 2019, 16:59</time> by <a rel="author" href="https://www.sportazinas.com/author/leta/" target="_blank">LETA</a></address>
      <p><a href="https://www.sportazinas.com/atsl%C4%93gv%C4%81rdi/latvijas-sieviesu-florbola-izlase/">Latvijas sieviešu florbola izlase</a> pirmdien Šveices pilsētā Neišatelē piedzīvoja zaudējumu arī otrajā pasaules čempionāta mačā un vairs nevar pakāpties augstāk par ceturto vietu grupā.</p>
      <p>Latvietes B grupas otrajā spēlē ar rezultātu 5:7 (1:3, 1:2, 3:2) piekāpās Slovākijai.</p>
      <p>Latvijas izlases labā divus vārtus guva Laura Gaugere, kuras kontā arī divas rezultatīvas piespēles. Pa vieniem vārtiem guva Jūlija Rozīte, Simona Grāpēna, kurai arī divas piespēles, un Elizabete Pavlovska, kura asistēja Grāpēnas vārtu guvumā. Gaugere arī tika atzīta par labāko spēlētāju Latvijas izlases rindās.</p>
      <p>Pēc 2:6 pēdējā trešdaļā izdevās iemest trīs vārtus pēc kārtas, taču uzvarēt neizdevās.</p>
      <p>Jau ziņots, ka pirmajā kārtā B grupā Latvija ar 2:14 zaudēja Čehijai, bet Zviedrija ar 23:1 pārspēja Slovākiju.</p>
      <p>Grupu turnīrā Latvijas florbolistes otrdien spēkosies ar astoņkārtējām pasaules čempionēm zviedrietēm, kuras zelta medaļas izcīnījušas pēdējos sešos pasaules čempionātos pēc kārtas.</p>
      <p>Pēc apakšgrupu sacensībām ceturtdaļfinālam uzreiz kvalificēsies A un B grupu divas labākās komandas, savukārt šo grupu trešo un ceturto vietu ieguvējām būs jāaizvada vēl viens mačs, kurā par vietu labāko astoņniekā būs jātiekas ar C vai D apakšgrupas divām labākajām izlasēm.</p>
      <p>Valstsvienības sastāvā iekļautas divas vārtsardzes, piecas aizsardzības spēlētājas un 13 uzbrucējas. Vislielākā spēlētāju pārstāvniecība ir no Kocēnu kluba “Rubene” – septiņas florbolistes. Četras spēlētājas pārstāv klubu “Ķekava”, trīs – “Ķekavas Bulldogs”, bet pa vienai – pirmās līgas komandas “NND” (Rīga) un “Lekrings” (Cēsis). Vēl četras kandidātes ikdienā spēlē ārzemju klubos – Lauma Višņevska – Zviedrijā, Evelīna Garbare – Šveicē, Anna Ankudinova un Elizabete Pavlovska – Somijā.</p>
      <p>Latvijas izlase pasaules reitingā šobrīd ieņem augsto piekto vietu, bet iepriekšējā pasaules čempionātā, kas pirms diviem gadiem notika Slovākijas galvaspilsētā Bratislavā, valstsvienība izcīnīja sesto vietu. Latvietes piedalījušās visos 11 līdz šim notikušajos pasaules čempionātos, nekad nefinišējot zemāk par septīto vietu. 2007.gada pasaules čempionātā Latvijas valstsvienība ieguva pat augsto ceturto vietu, kas ir dalīts visu laiku labākais sasniegums starp visu sporta spēļu Latvijas pieaugušo izlasēm.</p>
      <p>Galvenajam trenerim Jurijam Fedulovam palīdzē treneris Jānis Inģists, vārtsargu treneris Valērijs Bodnieks un fiziskās sagatavotības trenere Gundega Immere.</p>
      <p>Čempionāts Šveices pilsētā Neišatelē norisināsies līdz nākamajai svētdienai.</p>
      <p>Latvijas sieviešu florbola izlases sastāvs pasaules čempionātam:</p>
      <p>vārtsardzes: Lauma Višņevska (“Falun”, Zviedrija), Kristīne Kirilova (“Ķekava”);</p>
      <p>aizsardzes: Elizabete Pavlovska (“Rankat Ankat”, Somija), Samanta Bērziņa (“Rubene”), Laura Gaugere (“Rubene”), Madara Adamane (“Rubene”), Kristiāna Grāvīte (“Ķekavas Bulldogs”);</p>
      <p>uzbrucējas: Evelīna Garbare (“Wizards Bern Burgdorf”, Šveice), Anna Ankudinova (“Rankat Ankat”, Somija), Simona Grāpēna (“Rubene”), Jūlija Rozīte (“Rubene”), Klinta Mārtiņjēkaba (“Ķekava”), Elīza Elizabete Bērziņa (“Ķekava”), Paula Matisone (“Rubene”), Paula Metāla (“Ķekava”), Māra Stapkēviča (“NND”), Līga Vancāne (“Ķekavas Bulldogs”), Džeina Eglīte (“Lekrings”), Inga Ametere (“Ķekavas Bulldogs”) un Lība Daija Mikova (“Rubene”).</p>
    </article>
  </body>
</html>