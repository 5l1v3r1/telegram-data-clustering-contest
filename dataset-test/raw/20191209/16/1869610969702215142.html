<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/dosarul-spagilor-din-banat-dna-sustine-ca-sefi-de-institutii-locale-erau-obligati-sa-plateasca-taxe-lunare-la-casieria-psd-cele-opt-persoane-retinute-au-fost-eliberate-de-judecatori-18661888"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T16:30:00+00:00"/>
    <meta property="og:title" content="Dosarul şpăgilor din Banat. DNA susţine că şefi de instituţii locale erau obligaţi să plătească taxe lunare la casieria PSD / Cele opt persoane reţinute au fost eliberate de judecători"/>
    <meta property="og:description" content="DNA a anunţat oficial, marţi, reţinerea a opt persoane în dosarul şpăgilor din Banat. Potrivit unui comunicat al procurorilor, şefii instituţiilor locale şi regionale erau obligaţi să plătească „o taxă..."/>
  </head>
  <body>
    <article>
      <h1>Dosarul şpăgilor din Banat. DNA susţine că şefi de instituţii locale erau obligaţi să plătească taxe lunare la casieria PSD / Cele opt persoane reţinute au fost eliberate de judecători</h1>
      <h2>DNA a anunţat oficial, marţi, reţinerea a opt persoane în dosarul şpăgilor din Banat. Potrivit unui comunicat al procurorilor, şefii instituţiilor locale şi regionale erau obligaţi să plătească „o taxă lunară la casieria organizaţiei judeţene de partid”.</h2>
      <address><time datetime="2019-12-09T16:30:00+00:00">09 Dec 2019, 16:30</time> by <a rel="author" href="https://www.mediafax.ro/autor/departamentul-corespondenti" target="_blank">Departamentul Corespondenţi</a></address>
      <p>Potrivit unui comunicat al DNA, opt persoane au fost reţinute în acest caz pentru 24 de ore şi vor fi prezentate Înaltei Curţi de Casaţie şi Justiţie cu propunere de arestare preventivă pentru 30 de zile.</p>
      <p>Printre acestea se numără şi şeful Direcţiei Regionale de Drumuri Timişoara, Cristian Ispravnic, dar şi mai mulţi angajaţi ai DRDP Timişoara. Ispravnic este acuzat de 9 infracţiuni de folosire a influenţei sau autorităţii în scopul obţinerii pentru sine sau pentru altul de foloase necuvenite, 5 infracţiuni de luare de mită, 5 de abuz în serviciu şi de complicitate la folosirea influenţei sau autorităţii.</p>
      <p>Potrivit DNA, în acest dosar se desfăşoară cercetări şi faţă de doi deputaţi PSD, Dorel Căprar şi Florin Tripa, şi faţă de senatorul PSD Ioan Narcis Chisăliţă.</p>
      <p>Cei trei parlamentari sunt bănuiţi că ar fi comis mai multe infracţiuni de folosire a influenţei sau autorităţii în scopul obţinerii de foloase necuvenite, de complicitate la luare de mită şi de complicitate la abuz în serviciu.</p>
      <p>Potrivit procurorilor, persoanele cu funcţii de conducere ofereau protecţie controlorilor de trafic contra unor sume de bani. „În cadrul unor agenţii de control şi încasare situate în punctele de trecere a frontierei ar fi existat obiceiul ca funcţionarii care îşi desfăşoară activitatea să încaseze de la transportatori, pe lângă taxele legale şi sume de bani cu titlu de mită, pentru a nu constata şi aplica anumite sancţiuni acestora. Spre exemplu, pentru a oferi &lt;protecţie&gt;, în perioada 2016-noiembrie 2019, inculpata Miuţescu Elisabeta ar fi pretins şi primit de la o persoană având funcţia de controlor de trafic (martor în cauză) suma totală de 19.300 de euro”, se arată în comunicatul DNA.</p>
      <p>De asemenea, potrivit procurorilor, angajările pe posturi de controlori de trafic în cadrul DRDP Timişoara s-ar fi făcut prin fraudarea concursului. „De menţionat este faptul că posturile respective ar fi urmat să fie ocupate numai după ce s-ar fi analizat, la nivel de conducere a partidului, ofertele candidaţilor, urmând ca decizia finală să îi aparţină suspectului Căprar Dorel Gheorghe”, mai spus procuroii DNA.</p>
      <p>„Distinct de folosirea influenţei politice pentru ocuparea posturilor de controlor trafic, inculpatul Ispravnic Cristian ar fi acceptat ca cele cinci posturi să fie ocupate prin fraudarea concursului în schimbul unor sume de bani ce ar fi fost negociate între 5.000 şi 10.000 de euro de persoană; Horgea Cristian ar fi pretins ca patru din cele cinci posturi să se ocupe în schimbul unor sume cuprinse între 4.000 de euro şi 10.000 de euro, iar Lucaciu Mircea (numit între timp şef al Departamentului Venituri) ar fi acceptat ca unul dintre posturi să fie ocupat în schimbul sumei de 4.000 de euro. În ceea ce-l priveşte pe suspectul Căprar Dorel Gheorghe, acesta ar fi pretins şi acceptat ca două dintre posturi să fie ocupate în schimbul sumei de câte 5.000 de euro fiecare, pretinzând ca banii să fie remişi în mod direct la casieria organizaţiei judeţene de partid”, se mai arată în comunicat.</p>
      <p>Procurorii mai susţin că şefii din cadrul DRDP Timişoara sau din alte instituţii locale sau regionale, susţinuţi de partid în funcţii, „ar fi avut obligaţia de a plăti o taxă lunară la casieria organizaţiei judeţene de partid, cuantumul taxei raportându-se la funcţia deţinută”. „Distinct de aceste sume lunare, persoanele cu funcţii de conducere susţinute în acele funcţii de partid ar fi avut obligaţia de a plăti şi alte sume de bani, raportat la necesităţile de moment şi solicitările persoanelor cu funcţii de conducere din partid, identificându-se o asemenea situaţie când suspectul Căprar Dorel Gheorghe ar fi pretins şi primit suma de 4.500 de lei de la inculpaţii Horgea Cristian, Lucaciu Mircea şi suspectul Munteanu Bogdan (câte 1.500 lei fiecare) pentru plata cheltuielilor ocazionate de primirea unei delegaţii din Japonia”, mai arată procurorii în comuncat.</p>
      <p>Tot în acest dosar, fosta şefă a ISJ Arad este cercetată pentru abuz în serviciu, după ce ar fi dispus „din considerente politice şi cu încălcarea Legii educaţiei naţionale, eliberarea din funcţie a unui inspector şcolar pentru criticile aduse partidului”.</p>
      <p>În acest dosar, procurorii DNA şi ofiţerii DGA au făcut luni mai multe percheziţii, inclusiv la sediul PSD Arad.</p>
      <p>
        <b>Cele opt persoane reţinute în dosarul şpăgii din Banat, eliberate de judecători</b>
      </p>
      <p>Judecătorii de la Înalta Curte de Casaţie şi Justiţie au respins, marţi, cererile procurorilor de arestare preventivă a celor opt persoane reţinute în dosarului şpăgilor din Banat. Trei dintre acestea au fost plasate sub control judiciar.</p>
      <p>Judecătorii de la Înalta Curte de Casaţie şi Justiţie au respins cererile procurorilor, care au solicitat arestarea preventivă a celor opt persoane reţinute în dosarul şpăgilor din Banat, în care sunt cercetaţi şi trei parlamentari PSD.</p>
      <p>Trei dintre cei opt au fost plasaţi sub control judiciar pentru o perioadă de 60 de zile. Printre aceştia se numără şi şeful Direcţiei Regionale de Drumuri Timişoara, Cristian Ispravnic.</p>
      <p>Potrivit procurorilor DNA, Ispravnic este acuzat de 9 infracţiuni de folosire a influenţei sau autorităţii în scopul obţinerii pentru sine sau pentru altul de foloase necuvenite, 5 infracţiuni de luare de mită, 5 de abuz în serviciu şi de complicitate la folosirea influenţei sau autorităţii. În acest caz sunt cercetaţi şi alţi angajaţi ai DRDP Timişoara.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>