<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/germania-pompiere-aggredito-e-ucciso-da-una-banda-di-ragazzi-tra-loro-un-17enne-italiano/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T16:43:48+00:00"/>
    <meta property="og:title" content="Germania, pompiere aggredito e ucciso da una banda di ragazzi: tra loro un 17enne italiano"/>
    <meta property="og:description" content="Un vigile del fuoco di 49 anni è rimasto ucciso ad Augusta, in Baviera, in una rissa mentre tornava con la moglie e una coppia di amici da un mercatino di Natale. Dagli sviluppi delle indagini è emerso che anche un giovane italiano sarebbe coinvolto nella vicenda. Si tratta di Alessio L., 17 anni."/>
  </head>
  <body>
    <article>
      <h1>Germania, pompiere aggredito e ucciso da una banda di ragazzi: tra loro un 17enne italiano</h1>
      <h2>Un vigile del fuoco di 49 anni è rimasto ucciso ad Augusta, in Baviera, in una rissa mentre tornava con la moglie e una coppia di amici da un mercatino di Natale. Dagli sviluppi delle indagini è emerso che anche un giovane italiano sarebbe coinvolto nella vicenda. Si tratta di Alessio L., 17 anni.</h2>
      <address><time datetime="2019-12-09T16:43:48+00:00">09 Dec 2019, 16:43</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>La <b>Germania</b> sotto choc per un brutale delitto registrato venerdì scorso ad Augusta, in Baviera. Un vigile del fuoco di quarantanove anni è rimasto ucciso in una rissa e dagli sviluppi delle indagini è emerso il coinvolgimento, tra gli altri, di <b>un minorenne italiano</b>, il diciassettenne Alessio L. Secondo quanto si apprende, è già scattato un mandato di arresto per sette giovani tra i diciassette e i venti anni e tra questi ci sarebbe appunto il ragazzo di origine italiana. Secondo una prima ricostruzione dei fatti, il vigile del fuoco stava tornando insieme a sua moglie in compagnia di un'altra coppia da <b>un mercatino di Natale di Augusta</b> quando, intorno alle 22.30 di venerdì sera, ha incontrato la banda di giovani che lo ha aggredito.</p>
      <figure>
        <iframe data-src="https://twitter.com/BFMuenchen/status/1203370279902285826" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Il gruppo di giovani in fuga dopo l'aggressione –</b> Un'aggressione scattata apparentemente per futili motivi, che ha portato alla morte dell'uomo. Secondo alcune testimonianze, tutto sarebbe iniziato a seguito di un rimprovero del pompiere ad alcuni giovani per strada. E dopo quel rimprovero la banda avrebbe aggredito con ferocia le due coppie che stavano rientrando a casa dopo una tranquilla serata trascorsa ai mercatini di Natale. Alla fine<b> il pompiere è caduto a terra e ha perso la vita</b> e il suo amico ha subito gravi lesioni al volto. Il branco si è poi dato alla fuga ma ieri, dopo due giorni di indagini, è arrivato il primo arresto. Alcuni dei sospettati avrebbero già dei precedenti penali. Mentre sono ancora in corso le indagini domenica circa 150 pompieri hanno reso omaggio al collega ucciso dandosi appuntamento sulla scena del crimine e in tanti hanno portato fiori e candele.</p>
    </article>
  </body>
</html>