<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/601243/pote-anamenetai-na-xionisei-ksana-sto-troodos"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="Πότε αναμένεται να χιονίσει ξανά στο Τρόοδος"/>
    <meta property="og:description" content="Για τα καλά στον χειμώνα φαίνεται ότι μπαίνει η Κύπρος από σήμερα, καθώς ασθενής χαμηλή πίεση επηρεάζει την περιοχή, ενώ την Πέμπτη αναμένεται βαρομετρικό..."/>
  </head>
  <body>
    <article>
      <h1>Πότε αναμένεται να χιονίσει ξανά στο Τρόοδος</h1>
      <address><time datetime="2019-12-09T16:00:00+00:00">09 Dec 2019, 16:00</time> by <a rel="author">SigmaLive</a></address>
      <p><b>Για τα καλά στον χειμώνα φαίνεται ότι μπαίνει η Κύπρος από σήμερα, καθώς ασθενής χαμηλή πίεση επηρεάζει την περιοχή, ενώ την Πέμπτη αναμένεται βαρομετρικό χαμηλό.<br/></b> <br/>Ήδη έκαναν την εμφάνισή τους και τα πρώτα χιόνια στο Τρόοδος. <br/> <br/>Απόψε, περίοδοι με κυρίως αίθριο καιρό θα εναλλάσσονται με συννεφιά, που αναμένεται να δώσει μεμονωμένες βροχές. Οι άνεμοι θα πνέουν βορειοανατολικοί ως νοτιοανατολικοί και τοπικά μέχρι βόρειοι, ασθενείς και τοπικά μέτριοι, 3 με 4 μποφόρ, αλλά αρχικά, στα ανατολικά, μέχρι ισχυροί, 4 με 5 μποφόρ. Η θάλασσα θα είναι λίγο ταραγμένη και στα προσήνεμα μέχρι ταραγμένη. Η θερμοκρασία θα πέσει γύρω στους 8 βαθμούς στο εσωτερικό, γύρω στους 11 στα ανατολικά παράλια, γύρω στους 10 στα υπόλοιπα παράλια και γύρω στους 3 βαθμούς στα ψηλότερα ορεινά. Τοπικά στα ορεινά αναμένεται να σχηματιστεί παγετός.<br/> <br/>Αύριο ο καιρός θα είναι μερικώς συννεφιασμένος και παροδικά κυρίως συννεφιασμένος, ενώ αναμένονται μεμονωμένες βροχές ή παροδικά χιονόνερο, στις ψηλότερες κορυφές του Τροόδους. Οι άνεμοι θα πνέουν κυρίως βορειοανατολικοί ως νοτιοανατολικοί και το απόγευμα μέχρι νότιοι, ασθενείς μέχρι μέτριοι, 3 με 4 μποφόρ, αλλά στα προσήνεμα παράλια μέτριοι, 4 μποφόρ. Η θάλασσα θα είναι λίγο ταραγμένη και στα προσήνεμα μέχρι ταραγμένη. Η θερμοκρασία θα ανέλθει γύρω στους 19 βαθμούς στο εσωτερικό και τα παράλια και γύρω στους 9 βαθμούς στα ψηλότερα ορεινά.<br/> <br/>Αύριο το βράδυ ο καιρός θα είναι μερικώς συννεφιασμένος και παροδικά κυρίως συννεφιασμένος, ενώ αναμένονται μεμονωμένες βροχές ή λίγα χιόνια, στις ψηλότερες κορυφές του Τροόδους. Οι άνεμοι θα πνέουν νοτιοανατολικοί ως νοτιοδυτικοί και τοπικά μεταβλητοί, ασθενείς και τοπικά μέχρι μέτριοι, 3 με 4 μποφόρ. Η θάλασσα θα είναι λίγο ταραγμένη.<br/> <br/>Την Τετάρτη, ο καιρός θα είναι μερικώς συννεφιασμένος και παροδικά κυρίως συννεφιασμένος, με μεμονωμένες βροχές ή καταιγίδες, κυρίως από το μεσημέρι και μετά. Την Πέμπτη ο καιρός θα είναι κυρίως συννεφιασμένος, με βροχές κατά διαστήματα και μεμονωμένες καταιγίδες, στις περισσότερες περιοχές. Την Παρασκευή, περίοδοι με κυρίως αίθριο καιρό θα εναλλάσσονται με συννεφιά, που αναμένεται να δώσει μεμονωμένες βροχές ή καταιγίδες.<br/> <br/>Η θερμοκρασία θα σημειώσει μικρή άνοδο την Τετάρτη, ενώ την Πέμπτη πτώση, για να κυμανθεί κοντά στις μέσες κλιματολογικές τιμές. Την Παρασκευή δεν αναμένεται αξιόλογη μεταβολή της θερμοκρασίας.<br/> </p>
    </article>
  </body>
</html>