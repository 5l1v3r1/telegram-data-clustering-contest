<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443617/Zbog-strajka-saobracaj-u-Parizu-paralisan"/>
    <meta property="og:site_name" content="Politika Online"/>
    <meta property="article:published_time" content="2019-12-09T16:34:00+00:00"/>
    <meta property="og:title" content="Због штрајка саобраћај у Паризу паралисан"/>
    <meta property="og:description" content="ПАРИЗ – Парижани су данас суочени са великим гужвама и готово парализом саобраћаја, јер због штрајка против промена пензионог плана нису саобраћали возови и метрои пети дан заредом. Национална железничка мрежа СНЦФ упозорила је путнике да остану код куће или користе алтернативна саобраћајна средства, пренео је АП. Друмски саобраћај је данас био гори него када је штрајк почео прошле недеље, јер су многи запослени тада радили од куће или узели слободан дан, међутим, све је теже како се штрајк наставља. Синдикати планирају нове протесте сутра и надају се да ће притиском на Макронову владу учинити да она одустане од пензијске реформе. Само једна шестина француских возова саобраћала је данас, а међународни железнички саобраћај је делимично функционисао, јавља Танјуг. Активисти"/>
  </head>
  <body>
    <article>
      <h1>Због штрајка саобраћај у Паризу паралисан</h1>
      <address>
        <time datetime="2019-12-09T16:34:00+00:00">09 Dec 2019, 16:34</time>
      </address>
      <p><b>ПАРИЗ</b> – Парижани су данас суочени са великим гужвама и готово парализом саобраћаја, јер због штрајка против промена пензионог плана нису саобраћали возови и метрои пети дан заредом.</p>
      <p>Национална железничка мрежа СНЦФ упозорила је путнике да остану код куће или користе алтернативна саобраћајна средства, пренео је АП.</p>
      <p>Друмски саобраћај је данас био гори него када је штрајк почео прошле недеље, јер су многи запослени тада радили од куће или узели слободан дан, међутим, све је теже како се штрајк наставља.</p>
      <p>Синдикати планирају нове протесте сутра и надају се да ће притиском на Макронову владу учинити да она одустане од пензијске реформе.</p>
      <p>Само једна шестина француских возова саобраћала је данас, а међународни железнички саобраћај је делимично функционисао, јавља Танјуг.</p>
      <p>Активисти синдиката блокирали су и аутобуске депое око Париза, ограничавајући и аутобуски саобраћај.</p>
      <p>Француски председник Емануел Макрон синоћ је одржао састанак са премијером Едуардом Филипеом и другим званичницима како би направили стратегију за ову седмицу.</p>
      <p>Премијер ће у среду изнети нови предлог, који би требало да охрабри људе да раде дуже.</p>
      <p>Тренутно, поједини радници у Француској могу да оду у пензију у 50-им годинама.</p>
      <p>Реформа је централна тачка Макронове визије трансформације француске економије.</p>
      <p>Министри у влади инсистирају на томе да је садашњи систем неправедан и финансијски неодржив, док синдикати кажу да реформа смањује права радника и приморава људе да раде дуже за мања примања.</p>
    </article>
  </body>
</html>