<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D9%85%D8%A8%D8%A7%D8%AF%D9%84%D9%87-%D9%81%D8%B1%D8%A7%DA%AF%DB%8C%D8%B1-%D8%B2%D9%86%D8%AF%D8%A7%D9%86%DB%8C%D8%A7%D9%86-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%A7%D8%B9%D9%84%D8%A7%D9%85-%D8%A2%D9%85%D8%A7%D8%AF%DA%AF%DB%8C-%DA%A9%D8%B1%D8%AF-20191209/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-12-09T16:55:29+00:00"/>
    <meta property="og:title" content="ایران برای مبادله فراگیر زندانیان با آمریکا اعلام آمادگی کرد"/>
    <meta property="og:description" content="دو روز پس از تبادل دو زندانی میان ایران و آمریکا که مورد اسقبال دونالد ترامپ رئیس جمهوری آمریکا و دیگر مقامات آمریکایی قرار گرفت، محمد جواد ظریف وزیر امور خارجه ایران که برای شرکت در نشست وزرای خارجه &quot;قلب آسیا&quot; در استانبول حضور دارد، در یک پیام توئیتری..."/>
  </head>
  <body>
    <article>
      <h1>ایران برای مبادله فراگیر زندانیان با آمریکا اعلام آمادگی کرد</h1>
      <address><time datetime="2019-12-09T16:55:29+00:00">09 Dec 2019, 16:55</time> by <a rel="author">شاهرخ بهزادی</a></address>
      <p>
        <b>دو روز پس از تبادل دو زندانی میان ایران و آمریکا که مورد اسقبال دونالد ترامپ رئیس جمهوری آمریکا و دیگر مقامات آمریکایی قرار گرفت، محمد جواد ظریف وزیر امور خارجه ایران که برای شرکت در نشست وزرای خارجه "قلب آسیا" در استانبول حضور دارد، در یک پیام توئیتری از آمادگی کامل ایران برای تبادل زندانیان با آمریکا خبر داد. در همین راستا، رابرت اوبراین مشاور امنیت ملی کاخ سفید در گفت‌وگو با "مارگرت برنان" خبرنگار شبکه "سی‌بی‌اس" آمریکا، نسبت به تداوم مذاکرات بین دو کشور ایران و آمریکا بر سر تبادل سایر زندانیان ابراز امیدواری کرد.</b>
      </p>
      <p>دونالد ترامپ، رئیس جمهوری آمریکا نیز در گفتگو با خبرنگار "ان‌بی‌سی"، دیروز به آزادی "ژیو وانگ" شهروند آمریکا از ایران اشاره کرد و گفت: «ما با ایران مذاکره کردیم و آن یک مذاکرۀ موفقیت‌آمیز بود. ما با این مبادله دانشجوی بازداشتی دانشگاه "پرینستون" را برگرداندیم؛ او فرد خوبی است و جاسوس نیست. آنها می‌گفتند او جاسوس است؛ اما نیست. من فکر می‌کنم نکته بسیار مهمی که «آزادی این گروگان» نشان می‌دهد، این است که شاید بهتر باشد کمی در مورد ایران وقت بگذاریم تا کاری انجام شود.</p>
      <p>محمدجواد ظریف که برای شرکت در یک نشست منطقه‌ای موسوم به "قلب آسیا - روند استانبول" به ترکیه سفر کرده، امروز دوشنبه ۱۸ آذر/ ٩ دسامبر در یک پیام توییتری نوشت: پس از به خانه بازگرداندن گروگانمان در این هفته، کاملاً برای تبادل فراگیر زندانیان آمادگی داریم. «توپ در زمین ایالات متحده است».</p>
      <p>در همین حال، مشاور امنیت ملی کاخ سفید در گفتگو با خبرنگار "سی‌بی‌اس"، آزادی ژیائو وانگ را نتیجه یک «توافق عالی» خوانده و گفته که تبادل این دو زندانی می‌تواند راه را برای ادامه مذاکرات و آزادی سایر شهروندان آمریکایی زندانی در ایران هموار کند. او براین موضوع تأکید کرده است که دستگیری ژیائو وانگ به اتهام جاسوسی، اقدامی خودسرانه بوده و این پژوهشگر دانشگاه پرینستون که برای تحقیق پیرامون تاریخ ایران به آن کشور سفر کرده بود، توسط ایران به گروگان گرفته شده بوده است.<br/>مشاور امنیت ملی کاخ سفید، آزادی ژیائو وانگ و مبادله او با مسعود سلیمانی را از جمله ناشی از تاثیرات سیاست فشار حداکثری آمریکا علیه دولت ایران دانسته است.</p>
      <p>آقای اوبراین، در پاسخ به این پرسش که آیا آزادی گروگان‌ها پیش‌شرطی برای شروع گفت‌وگو بوده است گفت: «نه؛ کارزار فشار حداکثری ما بر ایران ادامه داشته و من فکر می‌کنم این کارزار تا حدی در آزادی "آقای وانگ" مؤثر بوده است. پرزیدنت ترامپ پیشنهاد داده که با ایران در مورد موضوعات مختلف گفت‌وگو کند... ولی تا وقتی که ایران برنامه هسته‌ای و رفتارهای بدخواهانه‌اش در منطقه را کنار نگذارد، تحریم‌ها و فشار حداکثری ادامه خواهد یافت.»</p>
    </article>
  </body>
</html>