<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1171122/kalavska-sa-rozhodla-po-fiasku-svojej-reformy-podava-demisiu.html"/>
    <meta property="og:site_name" content="TA3.com"/>
    <meta property="article:published_time" content="2019-12-09T16:48:00+00:00"/>
    <meta property="og:title" content="Kalavská sa rozhodla. Po fiasku svojej reformy podáva demisiu"/>
    <meta property="og:description" content="Ministerka zdravotníctva Andrea Kalavská sa po niekoľkodňovom zvažovaní rozhodla podať demisiu. Informovala tak po tom, ako po stiahnutí jej reformy vládou..."/>
  </head>
  <body>
    <article>
      <h1>Kalavská sa rozhodla. Po fiasku svojej reformy podáva demisiu</h1>
      <h2>Ministerka zdravotníctva Andrea Kalavská sa po niekoľkodňovom zvažovaní rozhodla podať demisiu. Informovala tak po tom, ako po stiahnutí jej reformy vládou ponúkla svoju funkciu. Kancelária ministerky zdravotníctva bude zajtra, teda v utorok 10. decembra, kontaktovať prezidentský palác.</h2>
      <address>
        <time datetime="2019-12-09T16:48:00+00:00">09 Dec 2019, 16:48</time>
      </address>
      <p>Prezidentka Zuzana Čaputová sa bude demisiou zaoberať hneď po tom, ako sa zotaví z choroby. <b>"Pani prezidentka sa lieči z akútneho zápalu dýchacích ciest, a preto musela zrušiť svoj pracovný program na najbližšie dni. O demisii pani ministerky zatiaľ nebola informovaná oficiálne,"</b> podotkol hovorca prezidentky Martin Strižinec.</p>
      <h3>Nepáčilo sa jej správanie Smeru</h3>
      <p>Ministerka zdravotníctva Andrea Kalavská sa cez víkend rozhodovala, či zostane vo funkcii po tom, ako parlament nehlasoval o veľkej reforme nemocníc. Napokon sa rozhodla, že vo funkcii pokračovať nechce. Kancelária MZ SR bude kontaktovať prezidentský palác. Prezidentka Zuzana Čaputová sa však podľa svojho hovorcu Martina Strižinca lieči z akútneho zápalu dýchacích ciest, a preto musela zrušiť svoj pracovný program na najbližšie dni. <b>"O demisii pani ministerky zatiaľ nebola informovaná oficiálne. Bude sa ňou zaoberať hneď po tom, ako sa zotaví a vráti sa do úradu,”</b> uviedol Strižinec.<br/><br/>Kalavská o demisii uvažovala niekoľko dní a argumentovala aj tým, ako sa k nej ako k ministerke správal vládny Smer-SD. Kalavská pred zverejnením svojho rozhodnutia zdôraznila, že sa chcela rozhodnúť tak, aby svoje kroky neskôr nemusela ľutovať. Zároveň však uviedla, že v posledných dňoch dostala neskutočné množstvo podporných e-mailov a listov, v ktorých ju motivovali k tomu, aby vo funkcií zostala. <b>"Teda, aby som myslela na pacientov, lekárov, na rozrobenú prácu. Keby človek myslel len sám na seba, určite odíde,"</b> prízvukovala. Zdôraznila tiež, že minister má slúžiť svojmu národu.<b> "Ja som mala vždy len jeden záujem, a tým bol pacient. Asi sa to v slovenskej politike nenosí. Teda je to asi trápne. Nenašlo to odozvu," </b>dodala.</p>
      <p>Stratifikácia podľa Kalavskej nebol jediný projekt, na ktorom rezort pracoval. Ako konštatovala, keď bude dávať odpočet, nebude sa mať za čo hanbiť. Pre slovenské zdravotníctvo toho ministerka podľa jej slov urobila veľa. <b>"Teraz človek už len bilancuje a zvažuje, či mu za to stojí zotrvať ešte dva mesiace a niektoré veci pohnúť dopredu alebo sa zbaliť a odísť,"</b> uviedla.</p>
      <p>Nástroje, ktorými ministerka chcela pomôcť slovenskému zdravotníctvu, však neboli prijaté. <b>"Keď máte infarkt, rakovinu, tak vám je úplne jedno, aká je doba po voľbách. Štát je na to, aby sa staral. Každý sa oháňa tým, že by to bolo politicky zlé. Nie je politicky zlé, že sa o vás nemá kto starať? Že chodíte k doktorovi a neviete ho nájsť? Že ležíte na oddelení, kde vám nevedia pomôcť?"</b> pýta sa Kalavská.</p>
      <p>Smer-SD bude vo veci demisie Kalavskej plne rešpektovať rozhodnutie predsedu vlády Pellegriniho. Informoval o tom hovorca strany Ján Mažgút.</p>
      <h3>Komu záleží na občanoch?</h3>
      <p>Parlament neschválil očkovanie ani dlhodobú starostlivosť z dielne ministerstva zdravotníctva. Zákon však podľa Kalavskej nie je len o očkovaní, je to tiež o tom, ako sa správať k ohnisku nákazy. <b>"V súčasnosti sú v celej Európe problémy s osýpkami, my ako štát sa budeme na to len pozerať, keď tu bude mať pol západného alebo východného Slovenska osýpky a nebudú stíhať nemocnice. Potom sa budú obracať na ministerstvo zdravotníctva, čo na to hovorím. Ja som na to odpovedala už zákonom, ktorý ste neprijali,"</b> dodala Kalavská. Tento zákon podľa jej slov sumarizoval všetky potreby a mal ich vyriešiť. <b>"Ak o toto nebol záujem v parlamente, tak si hovorím, na čo tu budem predkladať zákony. Komu záleží na zdraví občanov?"</b> pýta sa Kalavská.</p>
      <p>Reforma nemocníc podľa premiéra Pellegriniho zostáva <b>"kompletne pripravená"</b> pre novú vládu a parlament. Hoci Kalavská mala podporu premiéra, chystané zmeny kritizoval šéf Smeru-SD Robert Fico. Reformu do parlamentu predložila vláda na návrh ministerky zdravotníctva. Z októbrovej schôdze pléna ju tesne pred hlasovaním presunuli a v decembri bola úplne stiahnutá.</p>
      <p>Strana Smer-SD v reakcii uviedla, že bude vo veci demisie ministerky plne rešpektovať rozhodnutie predsedu vlády Petra Pellegriniho. Informoval o tom hovorca strany Ján Mažgút.</p>
    </article>
  </body>
</html>