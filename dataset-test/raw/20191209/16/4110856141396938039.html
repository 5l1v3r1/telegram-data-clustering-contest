<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/kosmos/arthro/tin_ypografi_tou_mnimoniou_tourkias_libyis_katadikase_sto_sef_o_ypeks_tis_kyprou_n_xristodoulidis-593104/"/>
    <meta property="og:site_name" content="Real.gr"/>
    <meta property="article:published_time" content="2019-12-09T16:46:00+00:00"/>
    <meta property="og:title" content="Η Ρωσία σχεδιάζει τη δημιουργία «θόλου» αεροπορικής άμυνας στo ρωσικό τμήμα της Αρκτικής με πυραύλους S-400"/>
    <meta property="og:description" content="Την υπογραφή του 'μνημονίου' μεταξύ της Τουρκίας και της Λιβύης &quot;που φέρεται να επιχειρεί να οριοθετήσει θαλάσσιες ζώνες μεταξύ τους, υπογραμμίζοντας ότι το μνημόνιο, ανάμεσα σε άλλα, παραβιάζει το διεθνές δίκαιο και δεν έχει καμία απολύτως νομική βάση&quot;, καταδίκασε και ο Υπουργός Εξωτερικών της Κύπρου, Νίκος Χριστοδουλίδης με παρέμβασή του στις εργασίες του Συμβουλίου Εξωτερικών Υποθέσεων (ΣΕΥ) της ΕΕ, που πραγματοποιήθηκε στις Βρυξέλλες."/>
  </head>
  <body>
    <article>
      <h1>
        <a href="https://www.real.gr/kosmos/arthro/h_rosia_sxediazei_ti_dimiourgia_tholou_aeroporikis_amynas_sto_rosiko_tmima_tis_arktikis_me_pyraulous_s_400-593096/">Η Ρωσία σχεδιάζει τη δημιουργία «θόλου» αεροπορικής άμυνας στo ρωσικό τμήμα της Αρκτικής με πυραύλους S-400</a>
      </h1>
      <address><time datetime="2019-12-09T16:46:00+00:00">09 Dec 2019, 16:46</time> by <a rel="author">Βρυξέλλες, Αθανάσιος Αθανασίου</a></address>
      <p>
        <b>Την υπογραφή του 'μνημονίου' μεταξύ της Τουρκίας και της Λιβύης "που φέρεται να επιχειρεί να οριοθετήσει θαλάσσιες ζώνες μεταξύ τους, υπογραμμίζοντας ότι το μνημόνιο, ανάμεσα σε άλλα, παραβιάζει το διεθνές δίκαιο και δεν έχει καμία απολύτως νομική βάση", καταδίκασε και ο Υπουργός Εξωτερικών της Κύπρου, Νίκος Χριστοδουλίδης με παρέμβασή του στις εργασίες του Συμβουλίου Εξωτερικών Υποθέσεων (ΣΕΥ) της ΕΕ, που πραγματοποιήθηκε στις Βρυξέλλες.</b>
      </p>
      <p>Κατά την παρέμβασή του ο Υπουργός τόνισε ότι "η εξέλιξη αυτή, σε συνδυασμό με την υπογραφή μνημονίου αμυντικής συνεργασίας, προκαλεί ανησυχία και σε άλλα κράτη της ευρύτερης περιοχής, ενώ παράλληλα υποσκάπτει τις προσπάθειες της διεθνούς κοινότητας για δημιουργία κατάλληλων συνθηκών που να επιτρέψουν τη σύγκληση Συνόδου για να εξευρεθεί πολιτική λύση στο πρόβλημα της Λιβύης".</p>
      <p>Επιπλέον επεσήμανε ότι "οι εν λόγω ενέργειες της Τουρκίας ακολουθούν τα όσα η Άγκυρα παράνομα πράττει εδώ και μήνες στις θαλάσσιες ζώνες της Κυπριακής Δημοκρατίας, για τα οποία η ΕΕ έχει λάβει συγκεκριμένες αποφάσεις".</p>
      <p>Το θέμα αναμένεται να απασχολήσει και το προσεχές Ευρωπαϊκό Συμβούλιο στις 12 Δεκεμβρίου.</p>
      <p>Σε ό,τι αφορά τα υπόλοιπα θέματα της ατζέντας, όπως έγινε γνωστό, οι Υπουργοί Εξωτερικών προέβησαν σε ανασκόπηση της πολιτικής της ΕΕ στον τομέα της προστασίας των Ανθρωπίνων Δικαιωμάτων.</p>
      <p>Σε δεύτερη παρέμβασή του ο Νίκος Χριστοδουλίδης υποστήριξε ότι "η ΕΕ οφείλει να συνεχίσει να πρωτοστατεί στο θέμα σε παγκόσμιο επίπεδο, ενεργώντας με γνώμονα την πλήρη εφαρμογή των Ανθρωπίνων Δικαιωμάτων, μακριά από πολιτικές δύο μέτρων και δύο σταθμών".</p>
      <p>Ακολούθως παρεμβαίνοντας επί της συζήτησης για τις σχέσεις ΕΕ – Αφρικής, ο Υπουργός Εξωτερικών ανέφερε, μεταξύ άλλων, ότι "είναι σημαντικό οι χώρες της περιοχής να έχουν πρωταγωνιστικό ρόλο στις μεταρρυθμίσεις που πρέπει να γίνουν, ενώ στον καθορισμό της προσέγγισης της ΕΕ για την περιοχή, θα πρέπει να ληφθεί υπόψη και η στρατηγική άλλων διεθνών δρώντων στην Αφρική".</p>
      <p>Σημειώνεται τέλος ότι στο περιθώριο των εργασιών του Συμβουλίου, ο Υπουργός Εξωτερικών είχε συνάντηση με τον νέο Ύπατο Εκπρόσωπο της ΕΕ για θέματα Εξωτερικής Πολιτικής και Πολιτικής Ασφαλείας Ζοζέπ Μπορρέλ, κατά την οποία επαναβεβαιώθηκε η προσήλωση της νέας Κομισιόν στην εφαρμογή και υλοποίηση των αποφάσεων του Συμβουλίου αναφορικά με τις έκνομες ενέργειες της Τουρκίας εντός της ΑΟΖ και των χωρικών υδάτων της Κυπριακής Δημοκρατίας.</p>
      <p>Ο Ύπατος Εκπρόσωπος και ο Υπουργός Εξωτερικών αντάλλαξαν επίσης, απόψεις για την περαιτέρω ενίσχυση της συνεργασίας στο πλαίσιο της PESCO καθώς και για θέματα της Μέσης Ανατολής.</p>
      <p>Το πρωί ο Υπουργός Εξωτερικών συμμετείχε σε πρόγευμα εργασίας που παρέθεσε ο Έλληνας Υπουργός Εξωτερικών Νίκος Δένδιας, με φιλοξενούμενους τον Υπουργό Εξωτερικών της Βορείου Μακεδονίας και τον Υφυπουργό Εξωτερικών της Αλβανίας.</p>
    </article>
  </body>
</html>