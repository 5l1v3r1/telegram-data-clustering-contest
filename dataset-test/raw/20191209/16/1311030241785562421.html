<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628519/%E0%A6%9A%E0%A6%BF%E0%A6%95%E0%A6%BF%E0%A7%8E%E0%A6%B8%E0%A6%95-%E0%A6%87%E0%A6%9E%E0%A7%8D%E0%A6%9C%E0%A6%BF%E0%A6%A8%E0%A6%BF%E0%A7%9F%E0%A6%BE%E0%A6%B0%E0%A6%B8%E0%A6%B9-%E0%A6%AC%E0%A6%BF%E0%A6%AD%E0%A6%BF%E0%A6%A8%E0%A7%8D%E0%A6%A8-%E0%A6%AA%E0%A7%87%E0%A6%B6%E0%A6%BE%E0%A6%B0-%E0%A6%AE%E0%A6%BE%E0%A6%A8%E0%A7%81%E0%A6%B7-%E0%A6%A8%E0%A7%87%E0%A6%AC%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T16:58:00+00:00"/>
    <meta property="og:title" content="চিকিৎসক-ইঞ্জিনিয়ারসহ বিভিন্ন পেশার মানুষ নেবে জাপান: পররাষ্ট্র প্রতিমন্ত্রী"/>
    <meta property="og:description" content="পররাষ্ট্র প্রতিমন্ত্রী শাহরিয়ার আলম বলেছেন, বাংলাদেশ থেকে চিকিৎসক, ইঞ্জিনিয়ারসহ বিভিন্ন পেশার লোকজন নেবে জাপান। এ বিষয়ে জাপান ও বাংলাদেশ সরকারের মধ্যে একটি চুক্তি স্বাক্ষরিত হয়েছে। আগামী বছরের এপ্রিল মাস থেকে জাপান লোক নেওয়া শুরু করবে বলেও জানিয়েছেন তিনি।"/>
  </head>
  <body>
    <article>
      <h1>চিকিৎসক-ইঞ্জিনিয়ারসহ বিভিন্ন পেশার মানুষ নেবে জাপান: পররাষ্ট্র প্রতিমন্ত্রী</h1>
      <address><time datetime="2019-12-09T16:58:00+00:00">09 Dec 2019, 16:58</time> by <a rel="author">প্রতিনিধি, নারায়ণগঞ্জ</a></address>
      <p>পররাষ্ট্র প্রতিমন্ত্রী শাহরিয়ার আলম বলেছেন, বাংলাদেশ থেকে চিকিৎসক, ইঞ্জিনিয়ারসহ বিভিন্ন পেশার লোকজন নেবে জাপান। এ বিষয়ে জাপান ও বাংলাদেশ সরকারের মধ্যে একটি চুক্তি স্বাক্ষরিত হয়েছে। আগামী বছরের এপ্রিল মাস থেকে জাপান লোক নেওয়া শুরু করবে বলেও জানিয়েছেন তিনি।<br/><br/>নারায়ণগঞ্জের আড়াইহাজার উপজেলার সরকারি সফর আলী কলেজের ছাত্র-ছাত্রী সংসদের নির্বাচিত নেতাদের অভিষেক ও নবীনবরণ অনুষ্ঠানে সোমবার দুপুরে প্রধান অতিথির বক্তব্যে এসব কথা বলেন শাহরিয়ার আলম।<br/><br/>জাপান সরকারের কারিকুলাম অনুযায়ী নিজেকে যোগ্য হিসেবে তৈরি করে জাপানে যাওয়ার জন্য আহ্বান জানান পররাষ্ট্রমন্ত্রী। মধ্যপ্রাচ্যসহ বিভিন্ন দেশে নানা কৌশলে যাওয়া গেলেও জাপান ও কোরিয়ায় অবৈধভাবে যাওয়া যাবে না বলেও সতর্ক করে দেন তিনি। কোনো দুষ্টচক্র বা দালাল চক্রের ফাঁদে পা না দিয়ে জাপানি ভাষা শিখে জাপান যাওয়ার পরামর্শ দেন তিনি।</p>
      <p>শাহরিয়ার আলম বলেন, জাপান সরকার নারায়ণগঞ্জের আড়াইহাজারের সাতগ্রাম এলাকায় জাপান ইপিজেড গড়ে তুলছে। এই ইপিজেডে আড়াইহাজারের মানুষ কাজ করে কর্মসংস্থান সৃষ্টি করতে পারবে। তিনি এ জন্য আড়াইহাজারে জাপানি ভাষা শেখার স্কুল গড়ে তোলার আহ্বান জানান।</p>
      <p>সরকারি সফর আলী কলেজের অধ্যক্ষ শাহিন সুলতানার সভাপতিত্বে অনুষ্ঠানে বিশেষ অতিথির বক্তব্য দেন স্থানীয় সাংসদ নজরুল ইসলাম, উপজেলা চেয়ারম্যান মুজাহিদুর রহমান, উপজেলা নির্বাহী কর্মকর্তা সোহাগ হোসেনসহ আরও অনেকে।</p>
    </article>
  </body>
</html>