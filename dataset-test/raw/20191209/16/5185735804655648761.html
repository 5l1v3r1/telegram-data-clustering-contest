<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://namayande.com/news/158561/%D9%88%D8%B2%D8%A7%D8%B1%D8%AA-%D8%B5%D9%85%D8%AA-%D8%A8%D8%B1%D8%A7%DB%8C-%D8%AD%D8%B6%D9%88%D8%B1-%D9%85%D8%AC%D8%AF%D8%AF-%D8%AE%D9%88%D8%AF%D8%B1%D9%88%D8%B3%D8%A7%D8%B2%D8%A7%D9%86-%D8%AE%D8%A7%D8%B1%D8%AC%DB%8C-%D8%AA%D8%B6%D9%85%DB%8C%D9%86-%D8%B3%D9%86%DA%AF%DB%8C%D9%86-%D8%A8%DA%AF%DB%8C%D8%B1%D8%AF"/>
    <meta property="og:site_name" content="پایگاه خبری تحلیلی نماینده"/>
    <meta property="article:published_time" content="2019-12-09T16:41:42+00:00"/>
    <meta property="og:title" content="وزارت صمت برای حضور مجدد خودروسازان خارجی تضمین سنگین بگیرد"/>
    <meta property="og:description" content="عضو هیات رئیسه کمیسیون صنایع مجلس با اشاره به احتمال حضور مجدد خودروسازان خارجی در کشورمان گفت: دولت و وزارت صمت باید با گرفتن تعهدات سنگین از خودروسازان فرانسوی، چینی و کره‌ای خسران گذشته را جبران کرده تا آنها نتوانند با کوچکترین فشاری، ایران را ترک کنند."/>
  </head>
  <body>
    <article>
      <h1>وزارت صمت برای حضور مجدد خودروسازان خارجی تضمین سنگین بگیرد</h1>
      <address>
        <time datetime="2019-12-09T16:41:42+00:00">09 Dec 2019, 16:41</time>
      </address>
      <pre>عضو هیات رئیسه کمیسیون صنایع مجلس با اشاره به احتمال حضور مجدد خودروسازان خارجی در کشورمان گفت: دولت و وزارت صمت باید با گرفتن تعهدات سنگین از خودروسازان فرانسوی، چینی و کره‌ای خسران گذشته را جبران کرده تا آنها نتوانند با کوچکترین فشاری، ایران را ترک کنند. </pre>
      <p>به گزارش <a href="http://namayande.com/">«نماینده»</a>، سید جواد حسینی کیاعضو هیات رئیسه کمیسیون صنایع و معادن مجلس شورای اسلامی، گفت: درباره به هم ریختن بازار خودرو و سوء استفادهدلالان از گرانی بنزین گفت: متاسفانه بازار خودرو دچار التهاب فراوانی شده است در حالی که پیش از آن ثبات ایجاد شده بود.</p>
      <p>وی افزود: وزارت صمت باید با ورود جدی به بازار خودرو منجر به برچیده شدن بساط دلالان شده و ثبات را به آن بازگرداند ضمن اینکه این وزارتخانه باید در بحث نظارت بر کیفیت خودرو نیز اقدام عاجل انجام دهد تا درنهایت به سمتی برویم که خودروسازان کشورمان با توجه به ظرفیت بالقوه شان جهش کرده و پتانسیل خود را بالفعل کنند.</p>
      <p>عضو هیات رئیسه کمیسیون صنایع مجلس خاطرنشان کرد: بخش‌های مختلف دولت باید در زمینه سرمایه در گردش خودروسازان حمایت‌های لازم را انجام داده و در زمینه سرمایه‌گذاری در صنعت خودرو نیز اولویت ویژه‌های قائل شوند.</p>
      <p>حسینی‌کیا گفت: اقدامات تحقیق و توسعه برای تولید برخی خودروهای جدید انجام شده و پلتفرم‌های جدیدی برای صنعت خودرو طراحی شده است که شکیل و خوب و باکیفیت هستندو چون بومی است و تکنولوژی لازم را هم در اختیار داریم باید سرمایه لازم برای تولید در تیراژ بالا به صنعت خودروسازی تزریق شود تا آنها در این زمینه مشکلی نداشته باشند.</p>
      <p>وی گفت: امیدوارم از 1900 هزار میلیارد تومان نقدینگی در جامعه دولت بتواند بخشی از آن را به سمت صنعت خودرو برده و در زمینه اشتغال و تولید کشور به کار گرفته شود.</p>
      <p>حسینی‌کیا افزود: استفاده از ظرفیت سرمایه‌گذاران ترک و روس برای حضور در صنایع خودروسازی ایران می‌تواند برای برون رفت از وضعیت موجود کمک حال باشد.</p>
      <p>عضو هیات رئیسه کمیسیون صنایع مجلس خاطرنشان کرد: مافیاهایی که بیرون از صنایع خودروسازی هستند باید با کمک بخش‌های مختلف نظارتی و امنیتی دولت به همراهی قوه قضاییه شناسایی شده و با آنها برخورد لازم صورت گیرد چرا که این مافیا قیمت خودرو را در بازار بالا و پایین کرده و با نیت سودجویی اهداف شومی را دنبال می‌کنند.</p>
      <p>وی گفت: فقط 6-5 نفر هستند که در زمینه واردات قطعه خودرو فعال هستند. ضمن اینکه دلالانی که به صورت سبدی خودرو خریداری کرده و حجم کلانی از خودرو خرید و فروش می‌کنند نیز در بازار تاثیرگذار هستند.هرچند که خرید و فروش سبدی وجود ندارد اما سودجویان با استفاده از روش‌های دیگر مانند در اختیار داشتن 100، 200 و یا 500 شناسنامه نیتشان را اجرایی می‌کنند.</p>
      <p>وی گفت: باید با استفاده از راهکارهای قانونی مانع از خرید و فروش یک خودرو در طول سال شویم و همین ایجاد محدودیت می‌تواند دست دلالان را در بازار خودرو ببندد در حالی که از این ظرفیت قانون استفاده نکرده‌ایم.</p>
      <p>حسینی کیا گفت: در نظر گرفتن مالیات سنگین برای خرید و فروش دو خودرو به بالا در طول یکسال یا دوسال می‌تواند ضمن درآمدزایی برای دولت محدودیت‌های را برای سودجویان ایجاد کند.</p>
      <p>عضو هیات رئیسه کمیسیون صنایع مجلس با تاکید بر اینکه مافیا اجازه تنظیم عرضه و تقاضا در بازار خودرو را نمی‌دهند گفت: باید با کمک مشترک مجلس و دولت و افزایش نظارت‌ها در این بخش و تزریق سرمایه لازم به خودروسازی‌ها زمینه تولید خودرو بیشتر را فراهم کنیم.</p>
      <p>وی با اشاره به حجم زیاد خودروهای ناقص در کف پارکینگ خودروسازان گفت: نزدیک به 200 هزار خودرو برای تحویل به مردم عقب ماندگی داشتیم که هم اکنون این میزان به 150 هزار خودرو رسیده است که امیدوارم این عقب‌ماندگی هرچه سریعتر انجام شده و تولید بیشتری را شاهد باشیم.</p>
      <p>حسینی کیا گفت: باید با ارتقای کیفیت و پلتفرم‌سازی‌های جدید شرایط بهتری را برای صنعت خودرو کشورمان ایجاد کنیم. چندی پیش ما شاهد برنامه وزارت صمت و سازمان استاندارد برای عدم تولید تعدادی خودرو بودیم که کیفیت لازم را در شرایط فعلی نداشت. این در حالی است که خودروهای جایگزین نباید قیمت فاحشی را با قیمت خودرو قبلی داشته باشد چرا که این موضوع هم می‌تواند در بازار خودرو التهاب ایجاد کند.</p>
      <p>وی تصریح کرد: قرار بود تیبا جایگزین پراید شود و نهایتا هم 6-5 میلیون تومان بالاتر از قیمت پراید به بازار عرضه شود اما متاسفانه این تفاوت بسیار فاحش شده و بخشی از جامعه از خرید خودرو محروم می‌مانند.</p>
      <p>حسینی کیا گفت: وزارت صمت باید فکری برای در اختیار قراردادن تسهیلات لازم به خودروسازان و مردم قائل شوند تا شرایط را برای خرید خودرو فراهم‌تر کند. دولت و وزارت صمت باید با گرفتن تعهدات سنگین از خودروسازان فرانسوی و چینی و کره‌ای که ایران را ترک کرده‌اند خسران گذشته را جبران کنند تا آنها نتوانند به راحتی و با کوچکترین فشاری ایران را ترک کنند.</p>
    </article>
  </body>
</html>