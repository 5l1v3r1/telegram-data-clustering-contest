<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813714/%DA%A9%D9%85%D8%A7%D9%84%D9%88%D9%86%D8%AF-%D8%A8%D8%AF%D9%88%D9%86-%D9%85%D9%86-%D9%87%D9%85-%D9%BE%D8%A7%D8%B1%D8%B3-%D8%AF%D8%B1-%D9%84%DB%8C%DA%AF-%D9%85%DB%8C-%D9%85%D8%A7%D9%86%D8%AF-%D9%BE%D9%88%D9%84%DB%8C-%DA%A9%D9%87-%D8%A8%D8%A7%DB%8C%D8%AF-%D8%AE%D8%B1%D8%AC-%D8%AC%D9%88%D8%A7%D9%86%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:24:01+00:00"/>
    <meta property="og:title" content="کمالوند:‌ بدون من هم پارس در لیگ می‌ماند/ پولی که باید خرج جوانان شود در بانک‌های کاناداست"/>
    <meta property="og:description" content="سرمربی تیم فوتبال پارس جنوبی جم با انتقاد از شرایطاین باشگاه می‌گوید تیمش از لحاظ فنی شرایط خوبی دارد و بدون او هم می‌تواند در لیگ برتر باقی بماند."/>
  </head>
  <body>
    <article>
      <h1>کمالوند:‌ بدون من هم پارس در لیگ می‌ماند/ پولی که باید خرج جوانان شود در بانک‌های کاناداست</h1>
      <address><time datetime="2019-12-09T16:24:01+00:00">09 Dec 2019, 16:24</time> by <a rel="author">محمدرضا بلندی</a></address>
      <p>سرمربی تیم فوتبال پارس جنوبی جم با انتقاد از شرایطاین باشگاه می‌گوید تیمش از لحاظ فنی شرایط خوبی دارد و بدون او هم می‌تواند در لیگ برتر باقی بماند.</p>
      <p>به گزارش ایسنا، فراز کمالوند، سرمربی تیم فوتبال پارس جنوبی جم در نشست خبری بعد از شکست تیمش برابر فولاد اظهار کرد: به هیچ عنوان در بازی امروز مستحق شکست نبودیم. شاید به جز توپی که فرناندو، دروازه‌بان ما در خروج از دروازه اشتباه کرد، موقعیتی نصیب فولاد نشد. هم در مالکیت توپ و هم در ایجاد موقعیت با همه مشکلات‌مان از فولاد بهتر بودیم و اصلا مستحق شکست نبودیم. فکر می‌کنم علاوه بر همه مشکلات‌مان، بدشانسی هم چند هفته است گریبان ما را گرفته است. موقعیت‌های ۱۰۰ درصد را از دست می‌دهیم. به فولاد تبریک می‌گویم و امیدوارم این بدشانسی‌ها دست از سر تیم ما بردارد.</p>
      <p>او ادامه داد: مشکلات ما باید حل شود. اگر حساب بانکی باشگاه که مسدود است باز شود و همچنین پنجره نقل و انتقالاتی ما باز شود، فکر می‌کنم تیم ما مشکل فنی ندارد. همه بازی را دیدید. ما در زمین فولاد باز کردیم و پا پس نکشیدیم و تیم برتر میدان در خیلی از دقایق بودیم. یک سری مشکلات داریم و در یک سری از پست‌ها باید تقویت شویم. امیدوارم شرایط به گونه‌ای شود که این مشکلات رفع و رجوع شود. تیم ما تیم خوبی است. ما در این ۵ بازی که شکست خوردیم در به تیم‌هایی مثل پرسپولیس و استقلال و شهر خودرو بوده است. فکر می‌کنم اگر این دو مشکل ما حل شود وضعیت پارس جنوبی در جدول بهتر می‌شود. نبودن یک تمام کننده در تیم ما تاثیرگذار بوده است. این مشکل اساسی ما در خط حمله است. ما ۴ تا موقعیت ۱۰۰ درصد داشتیم. فیلم را ندیدم اما بازیکنان می‌گویند در آن صحنه‌ای که آقای اکبریان خطای پشت محوطه اعلام کرده تصمیمش اشتباه بوده و خطا درون مححوطه رخ داده است. بحثی هم راجع به داوری نداریم ولی ما از نظر فنی مستحق باخت نبودیم.</p>
      <p>کمالوند در پاسخ به این پرسش که چرا امروز بیشتر روی نیمکت نشسته بود و کنار خط نیامد هم توضیح داد: دیگه سن ما بالا رفته است و پیر شدیم. اکثرا آقای اسدی کنار خط می‌رود چون تفکرات من را می‌شناسد. واقعا هم اتفاقی نمیفتد که من کنار خط بیایم و بازیکنان خوب بازی می‌کنند. در ۹۰ درصد بازی‌ها مستحق شکست نبودیم. متاسفانه هفته‌هاست دچار این مشکلات شده‌ایم. چندین بار توپ‌هایمان به تیر خورده است و پنالتی خراب کردیم. از لحاظ روحی و روانی بازیکنان در شرایط خوبی نیستند. در نیم فصل با اضافه شدن یکی دو بازیکن و رفع مسائل روحی و روانی شرایط پارس جنوبی بهتر می‌شود. اگرچه از اول هم امسال با تمام مشکلات و کاهش ۴۰ درصدی بودجه نسبت به فصل گذشته، باز هم تمام هدف تیم ماندن در لیگ برتر است. من این قول را می‌دهیم که در لیگ برتر بمانیم چون مشخص است تیمی که استخوان دارد و گردن کلفت فوتبال بازی می‌کند ممکن است در بعضی بازی‌ها بدشانسی بیاورد. تیم‌های بزرگ دنیا هم ممکن است در چند بازی دچار مشکل شوند. ما هم در چند بازی است که دچار مشکل شده‌ایم. سعی می‌کنیم سریع‌تر خودمان را از این شرایط خارج کنیم.</p>
      <p>سرمربی پارس درباره صحبت‌های دستیارش در نشست خبری قبل از بازی که گفته بود "کمالوند بعد از نیم فصل اول از پارس جنوبی جدا می‌شود" هم توضیح داد: کارنامه من مشخص است. تا الان نه تیمی را به لیگ یک فرستادم و نه نزدیک منطقه سقوط کرده‌ام. اگر قرار باشد جدا شوم به اوضاع سر و سامان می‌دهم و شرایطی برای تیم ایجاد می‌کنم که جایگاهی مطمئن داشته باشد تا به امید خدا یک فکر اساسی برای تیم بکنیم.</p>
      <p>از او درباره مشکلات تیم‌های نفتی پرسیده شد که پاسخ داد: الان چه چیزی در مملکت درست است که فوتبال درست باشد. امروز از هتل به سمت ورزشگاه می‌آمدم و دیدم که نصف شهر را آب گرفته است. این زشت است. وضعیت معیشت مردم را ببینید، یا گرانی بنزین و مواد اولیه زندگی را مشاهده کنید. من واقعا مانده‌ام یک کارمند که برجی ۳ میلیون حقوق می‌گیرد چگونه زندگی‌اش را می‌گرداند. اصلا بحث فوتبال نیست. ما کشوری هستیم با ثروت بسیار غنی ولی مثل گداها زندگی می‌کنیم. مشکل این است که پولی که باید به فوتبال، ورزش و جوانان داده شود و آن‌ها استفاده کنند متاسفانه در بانک‌های کانادا، آمریکا و انگلیس دزدی‌های چند هزار میلیاردی می‌شود و وضعیت مردم همین می‌شود که می‌بینید. مگه چقدر سرمایه در مملکت ما وجود دارد؟ صبح از خواب بلند می‌شویم و می‌بینیم یک نفر ۳ هزار میلیارد دزدیده است. فردا یک نفر دیگر ۲ هزار میلیارد می‌دزدد. این مشکل مملکت است. الان در خوزستان هر کسی حیاط خانه‌اش را بکند به نفت می‌رسد، باید وضعیت این باشد؟ راجع به خودمان که نمی‌خواهم صحبت کنم چون لوث شده است. فشار این مشکلات روی اقشار ضعیف جامعه است. تمام تصمیماتی هم که دولت اتخاذ می‌کند ثروتمندان را ثروتمندتر می‌کند و ضعیف‌ها را ضعیف‌تر می‌کند. فقط بحث ورزش و فوتبال نیست. این داستان باید به طور کلی حل شود. من این افتخار را داشتم که دو، سه سال در خدمت مردم خونگرم خوزستان بودیم و با استقلال خوزستان به لیگ برتر آمدیم. واقعا شرایط مردم بسیار سخت است مخصوصا در استان‌های جنوبی این شرایط محسوس‌تر است. استان‌هایی که بیشتر پول دارند، دردشان بیشتر است. فوتبال نشات گرفته از جامعه است. در اکثر خانواده‌ها پدر خانواده شرمنده زن و بچه‌اش است و واقعا من هم به عنوان یک ورزشکار از اتفاقاتی که افتاده است ناراحتم. در مورد تیم خودمان بگویم که این را قول را می‌دهم که پارس جنوبی در لیگ‌ ماندنی می‌شود، چه با فراز کمالوند چه بدون کمالوند. چون تیمی که اینگونه بازی می‌کند به هیچ عنوان نباد در این‌جای جدول باشد. مشکلات دیگر باعث شد که تمرکزمان را از دست بدهیم.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813676/%D8%A7%D8%AF%D8%A7%D9%85%D9%87-%D8%A8%D8%AD%D8%B1%D8%A7%D9%86-%D8%AF%D8%B1-%D9%BE%D8%A7%D8%B1%D8%B3-%D8%AC%D9%86%D9%88%D8%A8%DB%8C-%D8%B4%D8%A7%DA%AF%D8%B1%D8%AF%D8%A7%D9%86-%D9%86%DA%A9%D9%88%D9%86%D8%A7%D9%85-%D8%AF%D8%B1-%D8%B1%D8%AF%D9%87-%DA%86%D9%87%D8%A7%D8%B1%D9%85"/>
      </related>
    </article>
  </body>
</html>