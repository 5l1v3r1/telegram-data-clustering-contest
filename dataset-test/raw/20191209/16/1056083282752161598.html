<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813700/%D8%A2%DB%8C%D8%A7-%D8%B5%D9%86%D9%88%D9%81-%D8%A2%D9%84%D8%A7%DB%8C%D9%86%D8%AF%D9%87-%D8%A8%DB%8C%D8%B1%D8%AC%D9%86%D8%AF-%D8%A8%D9%87-%D8%AE%D8%A7%D8%B1%D8%AC-%D8%A7%D8%B2-%D8%B4%D9%87%D8%B1-%D9%85%D9%86%D8%AA%D9%82%D9%84-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:00:46+00:00"/>
    <meta property="og:title" content="آیا صنوف آلاینده بیرجند به خارج از شهر منتقل می‌شوند؟"/>
    <meta property="og:description" content="ایسنا/خراسان جنوبی رئیس اداره امور اصناف و تشکل‌های صنفی سازمان صنعت، معدن و تجارت خراسان جنوبی گفت: زمینه انتقال 1800 واحد صنفی در مرکز استان به شهرک صنوف مزاحم و آلاینده پیش بینی شده، فراهم شده است."/>
  </head>
  <body>
    <article>
      <h1>آیا صنوف آلاینده بیرجند به خارج از شهر منتقل می‌شوند؟</h1>
      <address><time datetime="2019-12-09T16:00:46+00:00">09 Dec 2019, 16:00</time> by <a rel="author">زهرا حمیدی</a></address>
      <p>ایسنا/خراسان جنوبی رئیس اداره امور اصناف و تشکل‌های صنفی سازمان صنعت، معدن و تجارت خراسان جنوبی گفت: زمینه انتقال 1800 واحد صنفی در مرکز استان به شهرک صنوف مزاحم و آلاینده پیش بینی شده، فراهم شده است.</p>
      <p>مظفر آریانفر، امروز دوشنبه ۱۸ آذر در نشست خبری با اصحاب رسانه اظهار کرد: ️ 31 هزار واحد صنفی در استان دارای پروانه کسب فعالیت هستند که زمینه اشتغال مستقیم 75 هزار نفر را در حوزه اصناف استان فراهم کرده‌اند.<br/><br/>وی ادامه داد: از این تعداد ۱۳ هزار واحد صنفی در بخش توزیع و مابقی این واحدهای صنفی نیز در بخش صنعت و خدمات مشغول به فعالیت هستند.<br/><br/>به گزارش ایسنا، رئیس اداره امور اصناف و تشکل‌های صنفی سازمان صنعت، معدن و تجارت خراسان جنوبی با اشاره به انتقال صنوف آلاینده به شهرک صنوف، افزود: ️ دستگاه‌های خدمات رسان نیز باید با این صنوف زحمتکش همکاری‌های لازم را داشته باشند تا زمینه انتقال و استقرار این واحدها در شهرک فراهم شود.<br/><br/>رئیس اداره امور اصناف و تشکل‌های صنفی سازمان صنعت، معدن و تجارت خراسان جنوبی ادامه داد: مهم‌ترین مشکل برای انتقال این صنوف بحث مالیات بر ارزش افزوده و هزینه پروانه ساختمانی است.<br/><br/>آریانفر اظهار کرد: هر واحد صنفی باید مبلغ ۲۰ میلیون تومان برای هزینه‌های مالیات بر ارزش افزوده و صدور پروانه ساختمانی پرداخت کند که لازم است این مبلغ به گونه‌ای سازماندهی شود که واحدهای صنفی توان پرداخت آن را داشته باشند.<br/><br/>وی یادآور شد: اگر این مشکل حل شود، نخستین اتحادیه‌ها از اول شهریورماه سال آینده کار انتقال را آغاز خواهند کرد.<br/><br/><br/>انتهای پیام</p>
    </article>
  </body>
</html>