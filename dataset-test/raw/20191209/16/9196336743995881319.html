<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milanofinanza.it/news/fineco-abilita-i-pagamenti-con-fitbit-pay-201912091822495056"/>
    <meta property="og:site_name" content="www.milanofinanza.it"/>
    <meta property="article:published_time" content="2019-12-09T16:19:00+00:00"/>
    <meta property="og:title" content="Fineco abilita i pagamenti con Fitbit Pay"/>
    <meta property="og:description" content="Tutti i correntisti Fineco possono ora virtualizzare le carte di credito e di debito emesse dalla banca su smartwatch e braccialetti intelligenti di..."/>
  </head>
  <body>
    <article>
      <h1>Fineco abilita i pagamenti con Fitbit Pay</h1>
      <address><time datetime="2019-12-09T16:19:00+00:00">09 Dec 2019, 16:19</time> by <a rel="author">Davide Fumagalli</a></address>
      <p>
        <i>Tutti i correntisti Fineco possono ora virtualizzare le carte di credito e di debito emesse dalla banca su smartwatch e braccialetti intelligenti di Fitbit, così da poter effettuare pagamenti presso tutti i Pos senza dover portare con sé la carta fisica e neanche lo smartphone</i>
      </p>
      <p>Tutti i correntisti <a href="https://www.milanofinanza.it/quotazioni/ricerca?searchtitle=FINECOBANK&amp;codicestrumento=2ae">Fineco</a>  possono ora virtualizzare le carte di credito e di debito emesse dalla banca su smartwatch come <a href="https://www.milanofinanza.it/news/alexa-in-forma-con-fitbit-versa-2-201908301703015104">Versa 2</a> e braccialetti intelligenti come <a href="https://www.milanofinanza.it/news/charge-3-sensori-sofisticati-e-autonomia-da-maratoneta-201810261544384586">Charge 3</a> di Fitbit, così da poter effettuare pagamenti presso tutti i Pos senza dover portare con sé la carta fisica e neanche lo smartphone. Una volta virtualizzata la carta, basta infatti attivare la funzione Wallet e appoggiare lo smartphone o il braccialetto intelligente Fitbit al lettore dell’esercente per effettuare il pagamento in modo immediato e sicuro, dal momento che non vengono trasmessi i dati della carta stessa ma un token usa e getta valido solo per la transazione. Nessun problema manche per l’eventuale smarrimento o furto dell’orologio o del braccialetto: per usare Fitbit Pay è infatti necessario impostare un codice di sicurezza per il dispositivo indossabile, che si attiverà automaticamente appena il sistema si accorge che lo smartwatch o il tracker viene tolto. Altrettanto semplice è la configurazione del sistema: è sufficiente aprire l’app Fitbit per smartphone e inserire il numero della propria carta di credito: il software chiederà un codice di sicurezza a <a href="https://www.milanofinanza.it/quotazioni/ricerca?searchtitle=FINECOBANK&amp;codicestrumento=2ae">Fineco</a>  solo in fase di configurazione, che inserito attiverà Fitbit Pay. (riproduzione riservata)</p>
    </article>
  </body>
</html>