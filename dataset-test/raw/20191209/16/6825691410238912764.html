<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ekonomika/ant-seimo-komitetu-stalo-vel-automobiliu-ir-prekybos-mokesciai-943197"/>
    <meta property="og:site_name" content="Kauno diena"/>
    <meta property="article:published_time" content="2019-12-09T16:25:00+00:00"/>
    <meta property="og:title" content="Aktualu: nepritarta automobilio registracijos ir stambios prekybos mokesčiui"/>
    <meta property="og:description" content="Seimo Ekonomikos komitetas pirmadienį nepritarė automobilio registracijos mokesčio ir stambios prekybos apmokestinimo pasiūlymams ir grąžino iniciatoriams juos tobulinti."/>
  </head>
  <body>
    <article>
      <h1>Aktualu: nepritarta automobilio registracijos ir stambios prekybos mokesčiui</h1>
      <address><time datetime="2019-12-09T16:25:00+00:00">09 Dec 2019, 16:25</time> by <a rel="author" href="https://kauno.diena.lt/autoriai/kornelija-mykolaityte" target="_blank">Kornelija Mykolaitytė, ELTA</a></address>
      <p>
        <b>Seimo Ekonomikos komitetas pirmadienį nepritarė automobilio registracijos mokesčio ir stambios prekybos apmokestinimo pasiūlymams ir grąžino iniciatoriams juos tobulinti.</b>
      </p>
      <p>„Agnės Širinskienės projektas atitinka mūsų buvusį projektą su tais pataisymais, kad būtų apmokestinami Lietuvoje visi automobiliai, kurie yra perkami – tiek pirmą kartą registruojami, tiek perregistruojami. Valdytojo mokestis buvo pateiktas Vyriausybėje, kad būtų sumažinta šiltnamio efektą sukeliančių dujų“, – posėdyje sakė Aplinkos ministerijos kancleris Arminas Mockevičius.</p>
      <p>„Valstietis“ Antanas Baura klausė, kokio dydžio baudos Lietuvai grėstų neįvedus šio mokesčio. Tuo metu A. Mockevičius komentavo, kad kalbama ne apie baudas ES pažeidimo prasme, bet įsipareigojimų nevykdymą.</p>
      <p>„Mes turėsime nusipirkti apyvartinius taršos leidimus rinkoje, kadangi šiuo metu visos šalys turi didesnį ar mažesnį įsipareigojimą. (...) Dabar 25 eurai už toną, tai paskaičiavome, kad jei nieko nedarysime, per 10 metų susikauptų apie 300 mln. eurų. Jeigu leidimo kaina padidėtų iki 300 eurų, tai tada būtų 3 mlrd. eurų“, – sakė A. Mockevičius.</p>
      <p>Konservatorius Dainius Kreivys klausė, kodėl pasirinktas būtent toks apmokestinimo modelis.</p>
      <p>„Šiaip logika sakytų – kas teršia, tas moka. Norint pasiekti didesnį efektą, turėtume apmokestinti visus taršiausius automobilius, tada mokesčio dydis būtų mažesnis ir labai diferencijuotas“, – sakė D. Kreivys.</p>
      <p>Aplinkos ministerijos kancleris sakė, kad tai apsisprendimo reikalas.</p>
      <p>„Didelė dalis valstybių taiko tiek registracijos, tiek naudotojo ar kasmetinį mokestį. Jie turi skirtingus tikslus – metinis mokestis skatina atsisakyti taršaus automobilio (...), o mokant registracijos mokestį, tu pagalvoji, kad gal verta pirkti mažesnį automobilį, kuris teršia mažiau, ir esi skatinamas pirkimo, o ne naudojimo momentu“, – sakė jis.</p>
      <p>„Valstiečiai“ taip pat siūlo, kad pardavėjas, kurio per kalendorinį mėnesį bendra atlygio (išskyrus PVM) už Lietuvos teritorijoje vartotojams parduotas prekes suma viršytų 2 mln. eurų, turėtų apskaičiuoti mokėtiną prekybos mokesčio sumą nuo apyvartos, taikydamas 1 procento mokesčio tarifą.</p>
      <p>Prekybos įmonių asociacijos vykdomoji direktorė Rūta Vainienė Eltai yra teigusi, kad, remiantis kitų ES valstybių pavyzdžiais, Lietuvai įsivedus šį mokestį, Europos Komisija galėtų pradėti pažeidimo procedūrą prieš šalį.</p>
    </article>
  </body>
</html>