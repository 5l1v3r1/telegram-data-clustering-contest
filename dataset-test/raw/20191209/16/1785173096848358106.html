<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/sondaj-88-din-reprezentantii-mediului-de-afaceri-din-romania-sustin-ca-problema-coruptiei-reprezinta-o-piedica-pentru-desfasurarea-activitatii-firmelor-1922402009002019121619193849"/>
    <meta property="og:site_name" content="News.ro"/>
    <meta property="article:published_time" content="2019-12-09T16:20:00+00:00"/>
    <meta property="og:title" content="SONDAJ: 88% din reprezentanţii mediului de afaceri din România susţin că problema corupţiei reprezintă o piedică pentru desfăşurarea activităţii firmelor"/>
    <meta property="og:description" content="Circa 88% din reprezentanţii mediului de afaceri din România susţin că problema corupţiei reprezintă o piedică pentru desfăşurarea activităţii firmelor, arată un sondaj privind atitudinea mediului de afaceri european faţă de corupţia din Uniunea Europeană, publicat luni de Comisia Europeană, cu ocazia Zilei Internaţionale Anticorupţie."/>
  </head>
  <body>
    <article>
      <h1>SONDAJ: 88% din reprezentanţii mediului de afaceri din România susţin că problema corupţiei reprezintă o piedică pentru desfăşurarea activităţii firmelor</h1>
      <address><time datetime="2019-12-09T16:20:00+00:00">09 Dec 2019, 16:20</time> by <a rel="author">Alina Oprea</a></address>
      <p>
        <b>Circa 88% din reprezentanţii mediului de afaceri din România susţin că problema corupţiei reprezintă o piedică pentru desfăşurarea activităţii firmelor, arată un sondaj privind atitudinea mediului de afaceri european faţă de corupţia din Uniunea Europeană, publicat luni de Comisia Europeană, cu ocazia Zilei Internaţionale Anticorupţie.</b>
      </p>
      <p>Acesta arată că nivelul corupţiei este mai puţin răspândit în UE decât în 2013.</p>
      <p>”Rezultatele arată o tendinţă descendentă, însă un număr semnificativ (63 %) de întreprinderi consideră corupţia ca fiind larg răspândită, o scădere de la 75 % în 2013. Cât priveşte situaţia din România, 97% din reprezentanţii mediului de afaceri susţin că problema corupţiei este răspândită la nivel naţional”, informează Comisia Europeană.</p>
      <p>Mai mult decât atât, 88% dintre aceştia văd corupţia ca pe un impediment în desfăşurarea normală a activităţii firmelor, comparativ cu o medie europeană de 37%.</p>
      <p>La nivel european, mediul de afaceri este sceptic cu privire la modul în care este abordată corupţia, 51 % dintre respondenţi considerând că este puţin probabil ca persoanele corupte sau întreprinderile cu astfel de tendinţe să fie raportate poliţiei sau procurorilor.</p>
      <p>”Corupţia subminează democraţia şi statul de drept, fundamentul societăţilor noastre. În timp, influenţa sa creşte inegalităţile şi subminează coeziunea socială. Ca Uniune, am făcut progrese importante de-a lungul anilor, dar mai sunt încă multe de făcut. Vom continua să colaborăm cu autorităţile naţionale, cu organizaţiile internaţionale, cu societatea civilă şi cu sectorul privat pentru a eradica corupţia”, spune comisarul pentru afaceri interne, Ylva Johansson.</p>
      <p>Uniunea Europeană a înregistrat progrese în lupta împotriva corupţiei cu noi norme privind protecţia avertizorilor de integritate, combaterea spălării banilor şi accesul autorităţilor de asigurare a respectării legii la informaţii financiare, precum şi cu privire la protejarea intereselor financiare ale Uniunii, respectiv înfiinţarea Parchetului European.</p>
      <p>”Comisia va continua să îşi consolideze activitatea cu privire la acest subiect în cooperare cu toate părţile interesate. Lupta împotriva corupţiei va fi, de asemenea, un element-cheie al noului ciclu de revizuire a statului de drept”, arată CE.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>