<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Panaitolikos/kwstoulas-kata-opadwn-toy-panaitwlikou-tzampa-magkes.5653605.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T16:31:00+00:00"/>
    <meta property="og:title" content="Κωστούλας κατά οπαδών του Παναιτωλικού: Τζάμπα μάγκες"/>
    <meta property="og:description" content="Ο ιδιοκτήτης της ΠΑΕ Παναιτωλικός, Φώτης Κωστούλας επιτέθηκε, μέσω δήλωσης στην ιστοσελίδα του συλλόγου, σε μερίδα οπαδών της ομάδας, χαρακτηρίζοντάς τους τζάμπα μάγκες και υποστηρίζοντας πως είναι μία οικτρή μειοψηφία που δεν έχει θέση στο γήπεδο."/>
  </head>
  <body>
    <article>
      <h1>Κωστούλας κατά οπαδών του Παναιτωλικού: Τζάμπα μάγκες</h1>
      <h2>Ο ιδιοκτήτης της ΠΑΕ Παναιτωλικός, Φώτης Κωστούλας επιτέθηκε, μέσω δήλωσης στην ιστοσελίδα του συλλόγου, σε μερίδα οπαδών της ομάδας, χαρακτηρίζοντάς τους "τζάμπα μάγκες" και υποστηρίζοντας πως είναι μία οικτρή μειοψηφία που δεν έχει θέση στο γήπεδο.</h2>
      <address><time datetime="2019-12-09T16:31:00+00:00">09 Dec 2019, 16:31</time> by <a rel="author">Ηλίας Καλλονάς</a></address>
      <p>Επίθεση εξαπέλυσε ο Φώτης Κωστούλας σε μερίδα των οπαδών του Παναιτωλικού, χαρακτηρίζοντάς τους "τζάμπα μάγκες" και υποστηρίζοντας πως είναι μία οικτρή μειοψηφία που δεν έχει θέση στο γήπεδο. Παράλληλα, αναφέρει, στην προσωπική δήλωσή του, ότι είναι ανοικτός σε πώληση της ομάδας αρκεί να είναι αξιόλογη η πρόταση.</p>
      <p>
        <b>Η δήλωση του κ. Κωστούλα:</b>
      </p>
      <p>
        <i>Κάποιοι, που αυτοαποκαλούνται "κόσμος του Παναιτωλικού", σ’ αυτή τη δύσκολη χρονική στιγμή για την αγωνιστική πορεία της ομάδας, κάνουν ότι μπορούν για να δημιουργήσουν επιπλέον προβλήματα. Αντί να τη στηρίξουν, στον τελευταίο αγώνα (όπως και σε προηγούμενους) επιδίδονταν επί δίωρο, σε ακατάσχετη υβρεολογία, σε ρίψη κροτίδων και στο τέλος σε εισβολή στον αγωνιστικό χώρο. Εισβολή που έγινε σε "πολύ καλό κλίμα", όπως γράφουν στην ανακοίνωσή τους!</i>
      </p>
      <p>
        <i>Συγκεκριμένα πρόσωπα, συγκεκριμένες συμπεριφορές, που καταγράφονται στο πλούσιο αποδεικτικό υλικό που υπάρχει…</i>
      </p>
      <p>
        <i>Είναι οι ίδιοι άνθρωποι που και στο παρελθόν και τώρα:</i>
      </p>
      <p>
        <i>Έβριζαν και απειλούσαν μέλη της διοίκησης</i>
      </p>
      <p>
        <i>Γέμισαν τους τοίχους της πόλης με εμετικά συνθήματα</i>
      </p>
      <p>
        <i>Έχουν προκαλέσει κατ’ επανάληψη φθορές στις εγκαταστάσεις του γηπέδου μας</i>
      </p>
      <p>
        <i>Έχουν προπηλακίσει και απειλήσει ποδοσφαιριστές μας</i>
      </p>
      <p>
        <i>Είναι εκείνοι που πριν μερικά χρόνια μας οδήγησαν στην απόφαση να κλείσουμε τη Θύρα 6</i>
      </p>
      <p>
        <i>Εκείνοι που στη συνέχεια παρακαλούσαν να επιστρέψουν με την υπόσχεση ότι δεν θα ξαναδημιουργήσουν πρόβλημα</i>
      </p>
      <p>
        <i>Είναι οι ίδιοι άνθρωποι (10, 20, 30;) που η συμπεριφορά τους συνεχίζει να στοιχίζει πρόστιμα εκατοντάδων χιλιάδων ευρώ. Ενδεικτικά, πέρσι πληρώσαμε 65 χιλ. ευρώ, φέτος ήδη ξεπεράσαμε τα 35 χιλ. ευρώ. Για την τελευταία εισβολή "σε πολύ καλό κλίμα", η προβλεπόμενη ποινή είναι πρόστιμο έως 70 χιλ. και έως δύο αγωνιστικές κεκλεισμένων των θυρών. Συν τις φθορές που προκάλεσαν στο γήπεδο.</i>
      </p>
      <p>
        <i>Πρόκειται για "τζάμπα μάγκες" που θεωρούν ότι θα επιβάλλουν την άποψή τους με τη βία (λεκτική ή μη) και θα καθορίσουν τις επιλογές μου σε συνεργάτες και αποφάσεις που αφορούν τη λειτουργία της ΠΑΕ.</i>
      </p>
      <p>
        <i>Αποτελούν οικτρή μειοψηφία ανάμεσα σε χιλιάδες φιλάθλους και με τη συμπεριφορά τους απέδειξαν ότι ΔΕΝ ΕΧΟΥΝ ΘΕΣΗ ΣΤΟ ΓΗΠΕΔΟ.</i>
      </p>
      <p>
        <i>Θα συνεχίσουμε την προσπάθεια για την αγωνιστική ανάκαμψη του Παναιτωλικού, με τη συμπαράσταση και στήριξη όσων πραγματικά θέλουν το καλό του. Όχι όσων πουλάνε Παναιτωλικοφροσύνη στα λόγια.</i>
      </p>
      <p>
        <i>Πρέπει να μάθουν, οι όψιμοι Παναιτωλικάρες (οι περισσότεροι ήταν νήπια το 2005), ότι παρέλαβα την ΠΑΕ σε πλήρη διάλυση. Κυριολεκτικά σε μία σακούλα Super Market. Προερχόμενη από δύο σεζόν στη Δ’ Εθνική και εξασφαλίζοντας την παραμονή στη Γ’ την προτελευταία αγωνιστική. Προφανώς εκείνη την περίοδο αναπολεί το σύνθημά τους: "Αλλιώς ονειρευόμαστε τον Παναιτωλικό!"</i>
      </p>
      <p>
        <i>Σ’ αυτή την αξιοπρεπή και περήφανη διαδρομή των 15 χρόνων, φέραμε και διατηρούμε τον Παναιτωλικό στις κορυφαίες ομάδες της χώρας. ΑΥΤΟΔΥΝΑΜΟ και ΑΝΕΞΑΡΤΗΤΟ. Είναι η ΜΟΝΗ ομάδα χωρίς ούτε ένα δανεικό ποδοσφαιριστή, η ΜΟΝΗ που δεν ενεπλάκη ποτέ ούτε σε ένα ύποπτο αγώνα. Και έτσι θα συνεχίσει.</i>
      </p>
      <p>
        <i>Με συνεργάτες που υπηρετούν ΕΠΑΞΙΑ τον Παναιτωλικό, που εμπιστεύομαι και τιμώ, για την καθοριστική συμβολή τους σε ότι πετύχαμε.</i>
      </p>
      <p>
        <i>Έχω δηλώσει επίσης, ότι περιμένω όποια άλλη σοβαρή πρόταση κατατεθεί για το μέλλον της ΠΑΕ.</i>
      </p>
      <p>
        <i>Αυτό που προέχει σήμερα είναι να δώσουμε τη μάχη και να ξεπεράσουμε τις αγωνιστικές δυσκολίες (ποια ομάδα άλλωστε δεν βρέθηκε σε παρόμοια θέση;) που προήλθαν από λάθη μας. Μάχη για να διατηρήσουμε τον Παναιτωλικό ψηλά και να τον πάμε ακόμα ψηλότερα. Τους υγιείς φιλάθλους τους έχουμε δίπλα μας σ’ αυτή τη μάχη. Μας τιμάνε και τους τιμάμε. Τους υβριστές και τους προβοκάτορες τους αφήνουμε στο περιθώριο. Οριστικά.</i>
      </p>
      <p>
        <i>Φώτης Κωστούλας</i>
      </p>
      <p>
        <b>
          <i>Photo Credits: Eurokinissi</i>
        </b>
      </p>
    </article>
  </body>
</html>