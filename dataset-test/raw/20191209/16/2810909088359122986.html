<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361440"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T16:01:00+00:00"/>
    <meta property="og:title" content="Добој: Привредницима порез на непокретности мањи за 50 одсто"/>
    <meta property="og:description" content="Привредници из Добоја, који се баве производњом, порез на непокретности убудуће ће да плаћају за 50 одсто мање. Одлука је то градске скупштине с намјером да олакша привређивање."/>
  </head>
  <body>
    <article>
      <h1>Добој: Привредницима порез на непокретности мањи за 50 одсто</h1>
      <address>
        <time datetime="2019-12-09T16:01:00+00:00">09 Dec 2019, 16:01</time>
      </address>
      <p>
        <i>Привредници из Добоја, који се баве производњом, порез на непокретности убудуће ће да плаћају за 50 одсто мање. Одлука је то градске скупштине с намјером да олакша привређивање.</i>
      </p>
      <p>Предузећа која се баве производњом порез на непокретности наредне године плаћаће 0,10 одсто од вриједности некретнине. Привредник Мурвет Бајрактаревић сматра да је нижи порез олакшање, али да би могао бити још мањи.</p>
      <p>- За свој објекат дајем 20 хиљада марака, то су три радна мјеста. Требало би по мени дати повластице још веће ако се мора ићи на неку стопу за производњу, да иде тај најмањи могући проценат да буде за нас у производњи - истакао је привредник Мурвет Бајрактаревић.</p>
      <p>Одлука градске управе да умањи порез на непокретности једна је од мјера којима се жели подстаћи инвестирање и привређивање.</p>
      <p>- Шаљемо једну јасну поруку да желимо да будемо конкурентији од других локалних заједница, а самим тим да привучемо што већи број људи да се опредјељују да улажу у град Добој - поручио је Борис Јеринић, градоначелник Добоја.</p>
      <p>Сања Вулић, предсједница Скупштине града Добој, поручује да се нетреба превише обазирати на критике.</p>
      <p>- Они који желе да раде они ће пронаћи начин да нас похвале и да кажу да је то добро и да има смисла, а они који траже примједбу они ће увијек да критикују - исткала је Сања Вулић.</p>
      <p>Порез на непокретности за остала предузећа, власнике некретнина, станова и пословних простора, износиће 0,20 процената. Добојска опозиција има другачији став.</p>
      <p>- Најнижи могући порез за фирме које обављају производне дјелатности, а максималан порез за добојске газде који имају на хиљаде квадрата за изнајмљивање запошљавају нула радника и сав приход стављају у свој џеп - истиче Ведран Глигорић, одборник СП-а.</p>
      <p>Слободан Васиљевић, одборник ПДП-а, имао је свој приједлог.</p>
      <p>- Критеријуме могу да задовоље и оне пословне фирме које се баве складиштењем и другим врстама послова па је мој приједлог да се децидно и јасно раздвоје оне привредне гране које се баве производњом - истакао је Васиљевић.</p>
      <p>Да би подстакли привређивање надлежни у граду Добоју раније су умањили накнаде по основу грађења. План је такође да граде индустријску зону.</p>
    </article>
  </body>
</html>