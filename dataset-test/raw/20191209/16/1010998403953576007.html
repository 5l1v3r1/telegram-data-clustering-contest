<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/naj-goljamata-chastna-kolekcija-ot-uiski-shte-bade-prodadena-za-blizo-8-mln-paunda.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T16:36:00+00:00"/>
    <meta property="og:title" content="Най-голямата частна колекция от уиски ще бъде продадена за близо 8 млн. паунда"/>
    <meta property="og:description" content="Повече от 3,900 бутилки, някога собственост на известен бизнесмен, ще намерят нов собственик"/>
  </head>
  <body>
    <article>
      <h1>Най-голямата частна колекция от уиски ще бъде продадена за близо 8 млн. паунда</h1>
      <h2>Повече от 3,900 бутилки, някога собственост на известен бизнесмен, ще намерят нов собственик</h2>
      <address><time datetime="2019-12-09T16:36:00+00:00">09 Dec 2019, 16:36</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Най-голямата частна колекция от уиски ще бъде продадена на онлайн търг.</p>
      <p>Повече от 3,900 бутилки ще намерят нов собственик, а общата сума на бутилките е между 7 и 8 млн. паунда, пише Би Би Си.</p>
      <p>В „перфектната колекция” са включени редки малцови „Макалън”, „Баумор” и „Спрингбанк”. Освен това се смята, че това е най-обширната частна колекция, в която е представен целият блясък на шотландските дестилерии от XX в.</p>
      <p>Редките бутилки уиски са принадлежали на Ричард Гудинг, починал през 2014 г. и притежавал една от най-големите компании за дистрибуция на безалкохолни напитки. Бизнесменът събирал уникалните „находки” в продължение на 20 години.</p>
      <p>Според семейството му, Ричард се е стремял да създаде „Перфектната колекция” уиски, пътувайки редовно до Шотландия с частния си самолет в търсене на специални бутилки от търгове и дестилерии.</p>
      <p>Специфичният микс от уискита включва бутилки от някои затворени дестилерии на Шотландия, като Stromness и Dallas Dhu. В него са представени и някои от най-търсените бутилки в света, включително 60-годишният етикет "Макалън" 1926 Валерио Адами и 60-годишният Fine and Rare на "Макалън" 1926.</p>
      <p>През октомври бутилка The Macallan 1926 бе продадена за близо 1,5 милиона паунда.</p>
    </article>
  </body>
</html>