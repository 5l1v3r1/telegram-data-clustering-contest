<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1171118/opozicia-pomenovala-co-je-podla-nej-klucove-pri-reforme-justicie.html"/>
    <meta property="og:site_name" content="TA3.com"/>
    <meta property="article:published_time" content="2019-12-09T16:05:00+00:00"/>
    <meta property="og:title" content="Opozícia pomenovala, čo je podľa nej kľúčové pri reforme justície"/>
    <meta property="og:description" content="Očista justície je potrebná a po voľbách na ňu treba vynaložiť všetku silu. Zhodli sa na tom zástupcovia strán SaS, OĽANO, PS/Spolu a Za ľudí. Vládnu reformu..."/>
  </head>
  <body>
    <article>
      <h1>Opozícia pomenovala, čo je podľa nej kľúčové pri reforme justície</h1>
      <h2>Očista justície je potrebná a po voľbách na ňu treba vynaložiť všetku silu. Zhodli sa na tom zástupcovia strán SaS, OĽANO, PS/Spolu a Za ľudí. Vládnu reformu prijatú v parlamente považujú za nebezpečnú. O výsledkoch stretnutia informovala hovorkyňa SaS Katarína Svrčeková.</h2>
      <address>
        <time datetime="2019-12-09T16:05:00+00:00">09 Dec 2019, 16:05</time>
      </address>
      <p><b>"V prvom rade sme sa zhodli, že Súdna rada SR je kľúčový orgán pre reformu justície. Tiež je však dôležité, aby jej zloženie bolo rovnomerne vyvážené sudcami a nesudcami, ktorí budú volení podľa územnej príslušnosti,"</b> uviedol poslanec za SaS Alojz Baránik.</p>
      <p>Vládne opatrenia považujú členovia opozície za nebezpečné. Tvrdia, že dávajú priestor, aby neboli vyšetrené všetky kauzy a potrestaní všetci vinníci. Nevyhnutné je podľa nich to, aby na Slovensku začala platiť spravodlivosť pre všetkých. Svrčeková dodala, že predstavitelia opozície sa dohodli na ďalšom stretnutí.</p>
      <p>Poslanci schválili novelu zákona o sudcoch a prísediacich, ktorá zahŕňa opatrenia na tzv. očistenie justície. Vláda predložila právnu úpravu do parlamentu v skrátenom legislatívnom konaní. Novela okrem iného zavádza, že ak u sudcu alebo prokurátora nastanú dôvodné pochybnosti o tom, že spĺňa predpoklady a spôsobilosti, a môže tým byť vážne ohrozená dôveryhodnosť súdnictva alebo dobrá povesť súdnictva, možno mu dočasne pozastaviť funkciu.</p>
      <p>Súčasťou legislatívnej úpravy je aj to, že hlasovanie Súdnej rady bude verejné.</p>
    </article>
  </body>
</html>