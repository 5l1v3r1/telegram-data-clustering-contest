<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055426/article/epikairothta/politikh/sovarh-anhsyxia-gia-to-toyrko-livyko-mnhmonio-ekfrazoyn-oi-ype3-ths-ee"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T16:13:12+00:00"/>
    <meta property="og:title" content="«Σοβαρή ανησυχία» για το τουρκο-λιβυκό μνημόνιο εκφράζουν οι ΥΠΕΞ της Ε.Ε"/>
    <meta property="og:description" content="Αλληλεγγύη προς Ελλάδα και Κύπρο αλλά και ανησυχία για το τουρκολιβυκό μνημόνιο εξέφρασαν οι ΥΠΕΞ της Ε.Ε. Ωστόσο, σχετικά ερωτηθείς, ο Υπατος εκπρόσωπος της Ενωσης Ζοζέπ Μπορέλ αρνήθηκε να κατονομάσει ως «παράνομο» το εν λόγω σύμφωνο."/>
  </head>
  <body>
    <article>
      <h1>«Σοβαρή ανησυχία» για το τουρκο-λιβυκό μνημόνιο εκφράζουν οι ΥΠΕΞ της Ε.Ε</h1>
      <address><time datetime="2019-12-09T16:13:12+00:00">09 Dec 2019, 16:13</time> by <a rel="author" href="https://www.kathimerini.gr/authors/elenh-varvitsiwth" target="_blank">ΕΛΕΝΗ ΒΑΡΒΙΤΣΙΩΤΗ</a></address>
      <p>Την αλληλεγγύη και την στήριξη προς την Ελλάδα και την Κύπρο αλλά και την ανησυχία τους εξέφρασαν σήμερα οι υπουργοί Εξωτερικών ως προς το μνημόνιο Λιβύης Τουρκίας. «Είναι ξεκάθαρο ότι το μνημόνιο δημιουργεί σημαντικές ανησυχίες», δήλωσε χθες ο Ζοζέπ Μπορέλ, ο Ύπατος Εκπρόσωπος της ΕΕ για την Εξωτερική Πολιτική μετά την λήξη της συνεδρίασης.</p>
      <p>Παρά τις ανησυχίες που εκφράστηκαν, σε ερώτηση που τέθηκε στον κ. Μπορέλ για το κατά πόσο η συμφωνία είναι παράνομη, αυτός απέφυγε να απαντήσει ευθέως.</p>
      <p>«Δεν είπα ποτέ πως η συμφωνία είναι παράνομη», δήλωσε χαρακτηριστικά και δεδομένου ότι δεν έχουν καταλήξει σε συμπέρασμα ακόμα οι κοινοτικές υπηρεσίες ως προς την συμφωνία πρόσθεσε ότι οι υπουργοί εξωτερικών κατέληξαν μετά από πολιτική συζήτηση «ότι ορισμένες χώρες ειδικότερα η Ελλάδα και η Κύπρος έχουν μεγάλο πρόβλημα γιατί οι θαλάσσιες ζώνες που μοίρασαν η Τουρκία και η Λιβύη περιλαμβάνουν ελληνικά νησιά και την Κύπρο», είπε χαρακτηριστικά. </p>
      <p>Ο ίδιος πρόσθεσε πως «παρακολουθούμε από κοντά το θέμα έχοντας ως αρχή ότι συμφωνία πρέπει να σέβεται το διεθνές δίκαιο, δεν λέω ότι δεν το σέβεται αλλά είπα ότι υπάρχουν προβληματισμοί που εξετάζονται».</p>
      <p>Ο Έλληνας υπουργός Εξωτερικών Ν. Δένδιας  ζήτησε τη «ρητή καταδίκη των συγκεκριμένων μνημονίων, τη δημιουργία πλαισίου κυρώσεων, εάν η Τουρκία και η κυβέρνηση της Τρίπολης δεν συμμορφωθούν και βεβαίως τη στήριξη της Ελλάδας και της Κύπρου».</p>
      <p>Ο ίδιος εξήγησε με τον «πιο σαφή τρόπο ότι η Ελλάδα θα κάνει ό, τι χρειάζεται για να υπερασπίσει την κυριαρχία της και τα κυριαρχικά της δικαιώματα». Σύμφωνα με τον κ. Δένδια, η Ελλάδα έλαβε την στήριξη από μία σειρά από κράτη μέλη κατά την διάρκεια του Συμβουλίου όπως τη Γαλλία, την  Ιταλία, την Κύπρο και  την Ολλανδία.</p>
      <p>«Μάλιστα με τον Ιταλό υπουργό Εξωτερικών, τον κ. Ντι Μάιο, συνεννοηθήκαμε για μία προσεχή, άμεση επίσκεψή μου στη Ρώμη, ώστε να συντονίσουμε τις ενέργειές μας», είπε χαρακτηριστικά.</p>
    </article>
  </body>
</html>