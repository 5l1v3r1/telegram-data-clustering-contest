<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965151/%D8%B1%D8%B4%D8%AF-%D8%AF%D9%88%D8%A8%D8%A7%D8%B1%D9%87-%D8%A2%D8%B1%D8%A7%DB%8C-%D8%B3%D9%86%D8%AF%D8%B1%D8%B2"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T16:13:00+00:00"/>
    <meta property="og:title" content="رشد دوباره آرای سندرز"/>
    <meta property="og:description" content="شک پیشتازی سندرز در رقابتهای انتخابات درون حزبی دموکراتها، خبر بدی برای دونالد ترامپ و مخالفان سندرز در حزب دموکرات محسوب می شود."/>
  </head>
  <body>
    <article>
      <h1>رشد دوباره آرای سندرز</h1>
      <address><time datetime="2019-12-09T16:13:00+00:00">09 Dec 2019, 16:13</time> by <a rel="author">پایگاه خبری تحلیلی فردا | Farda News</a></address>
      <p>
        <b>شک پیشتازی سندرز در رقابتهای انتخابات درون حزبی دموکراتها، خبر بدی برای دونالد ترامپ و مخالفان سندرز در حزب دموکرات محسوب می شود.</b>
      </p>
      <p>نتایج نظرسنجی‌های اخیر در اردوگاه دموکراتها، نگرانی سران این حزب را در قبال پیروزی برنی سندرز در رقابتهای انتخابات درون حزبی را دوچندان ساخته است. بر اساس جدیدترین  نظرسنجی موسسه «یو.سی.برکلی»، برنی سندرز توانسته است گوی سبقت را از دیگر نامزدهای حزب دموکرات، آن هم در ایالت مهم و تعیین کننده کالیفرنیا برباید. سندرز توانسته است در نظرسنجی اخیر، که نتایج آن در روزنامه لس آنجلس تایمز منتشر شده است، 24 درصد آرای رای دهندگان دموکرات در این ایالت را به خود اختصاص دهد. پس از سندرز، الیزابت وارن موفق به کسب 22 درصد آرا شده است. این در حالیست که در نظرسنجی ماه سپتامبر این موسسه ( شهریور ماه ) که حدود دو ماه قبل نتایج آن منتشر شد، وارن موفق به کسب 29 درصد آرا شده بود. جو بایدن، با کسب 14 درصد، سومین انتخاب دموکراتهای ایالت کالیفرنیا محسوب می شود. نتایج این نظرسنجی، برای بایدن و تا حدودی وارن نوعی فاجعه محسوب می شود. این نظرسنجی نشان می دهد که آنها نسبت به دو ماه گذشته، تا حدود زیادی محبوبیت خود را در نزد طرفداران حزب متبوعشان از دست داده اند.</p>
      <p>
        <b>سندرز انتخاب اول دانشجویان است</b>
      </p>
      <p>ماجرا به این نقطه ختم نمی شود. مطابق گزارشی که نشریه نیوزویک منتشر کرده است، برنی سندرز به انتخاب اول دانشجویان آمریکایی تبدیل شده است. این موضوع، هم برای ترامپ و هم برای نامزدهای دیگر حزب دموکرات یک زنگ خطر محسوب می شود. نظرسنجی «نیو آکسیوس» نشان می دهد که افکار و برنامه های انتخاباتی و سیاسی برنی سندرز مورد پسند و توجه 22.5 درصد دانشجویان آمریکایی قرار دارد. پس از سندرز، ترامپ از محبوبیت 17.3 درصدی در میان دانشجویان آمریکایی برخوردار است. الیزابت وارن و جو بایدن، با کسب 15.9 و 12.3 درصد در رتبه های سوم و چهارم نظرسنجی قرار دارند. در این میان بیشترین افت را جو بایدن داشته است. او در نظرسنجی قبلی، با کسب 19 درصد آرای دانشجویان، به محبوب ترین نامزد در بین آنها تبدیل شده بود. با این حال جو بایدن هم اکنون به رتبه چهارم سقوط کرده و بسیاری از آرای وی به سود سندرز به گردش در آمده است. هم اکنون ترامپ و بایدن، سایه سندرز را به صورتی واضح تر بالای سر خود حس می  کنند.</p>
      <blockquote>
        <b>بیشتر بخوانید</b>
      </blockquote>
      <p>لازم به ذکر است که نظرسنجی سراسری و ملی موسسه «امرسون» در ماه نوامبر امسال نیز بیانگر رشد ملموس آرای سندرز در بین رای دهندگان آمریکایی بوده است. سندرز توانسته است در این نظرسنجی، 27 درصد آرای طرفداران حزب دموکرات در سرتاسر آمریکا را کسب کند. بایدن نیز دقیقا با کسب همین میزان در کنار سندرز قرار دارد و پس از این دو، وارن در مقام بعدی قرار دارد. برنی سندرز تاکید کرده است که طرح «بیمه برای همه» که از سوی وی مطرح شده است، نسبت به دیگر طرح های مشابهی که از سوی دموکراتها مطرح می شود جامع تر و کاربردی تر خواهد بود. همچنین سندرز بر حمایت از حقوق کارگران در مقابل کارفرمایان و تنظیم مالیاتها در ایالات متحده در راستای رسیدگی به اقشار ضعیف تر تاکید دارد.</p>
      <p>
        <b>نگرانی ترامپ و بایدن از پیشتازی سندرز</b>
      </p>
      <p>بدون شک پیشتازی سندرز در رقابتهای انتخابات درون حزبی دموکراتها، خبر بدی برای دونالد ترامپ و مخالفان سندرز در حزب دموکرات محسوب می شود. در این میان، اصلی ترین نگرانی ترامپ مربوط به نظرسنجی اخیر موسسه آکسیوس می شود. رئیس جمهور ایالات متحده به خوبی می داند که دانشجویان در جریان رقابتهای انتخابات ریاست جمهوری سال 2020، نقش به سزایی در فعالیت کمپین های انتخاباتی ایفا می کنند. همین مسئله می تواند روند رقابت را به سود سندرز تغییر دهد. با این حال سندرز خود نیز بارها اعلام کرده است که مسیر سختی برای پیروزی در رقابتهای انتخابات درون حزبی دموکراتها پیش رو خواهد داشت. هم اکنون اصلی ترین دغدغه سندرز، پیروزی در رقابتهای اولیه حزب دموکرات است. اگر او بتواند در دو ایالت مهم و سرنوشت ساز «آیووا» و «نیوهمپشایر» بر رقبایی مانند بایدن، بوته جج و وارن به پیروزی دست پیدا کند، مسیر او برای پیروزی نهایی در رقابتهای انتخابات ریاست جمهوری سال آینده هموار خواهد شد. با این حال اگر سندرز در این رقابتهای اولیه و حساس در برابر رقبای خود شکست بخورد، امکان دارد موج حمایت‌های عمومی و ایالتی از وی فروکش کند. فراتر از آن، نباید فراموش کرد که علاوه بر دونالد ترامپ، هم حزبی های دموکرات سندرز نیز از هیچ گونه اقدامی در راستای مواجهه با وی فروگذار نخواهند کرد. این موضوع در جریان رقابتهای انتخابات ریاست جمهوری سال 2016 نیز قابل مشاهده بود: جایی که سران حزب دموکرات با زد و بندهای پشت پرده (که بخشی از آنها در ماجرای افشای ایمیل‌های هیلاری کلینتون منتشر شد)، زمینه را برای شکست سندرز و پیروزی هیلاری کلینتون  وزیر امور خارجه سابق ایالات متحده آمریکا فراهم ساختند.</p>
      <p>
        <b>نبرد سخت سندرز با رقبای دموکرات و جمهوریخواه</b>
      </p>
      <p>ترامپ بارها در سخنان خود ، برنی سندرز را نسبت به کهولت سن و عدم توانایی در اداره امور داخلی و خارجی ایالات متحده متهم کرده و حتی به طعنه و تمسخر، از وی به عنوان یک «پیرمرد دیوانه» یاد کرده است. با این حال رشد آرای سندرز نشان می دهد که وی توانسته است در قبال  اقناع بخش مهمی از رای دهندگان آمریکایی( که اکثرا دموکرات یا مستقل هستند)، رویکرد موفقیت آمیزی داشته باشد. بدون شک برنی سندرز طی ماههای آتی، نبرد سختی در درون حزبی متبوع خود ( هم با سران حزب و هم با ر قبای درون حزبی ) خواهد داشت.</p>
    </article>
  </body>
</html>