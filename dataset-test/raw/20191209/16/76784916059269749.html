<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/12/09/epsteinrol_szolo_ruzsgraffitivel_tettek_tonkre_a_36_millios_bananmualkotas_helyet/"/>
    <meta property="og:site_name" content="Index.hu"/>
    <meta property="article:published_time" content="2019-12-09T16:10:15+00:00"/>
    <meta property="og:title" content="Lehet még csavar a művészeti céllal megevett 36 milliós banánműalkotás történetében? Naná!"/>
    <meta property="og:description" content="Mindeközben - Először is lássuk az előzményeket: tehát egy felkapott olasz művész banánokat ragaszt a falakra múzeumokban, amelyeket a..."/>
  </head>
  <body>
    <article>
      <h1>Lehet még csavar a művészeti céllal megevett 36 milliós banánműalkotás történetében? Naná!</h1>
      <address><time datetime="2019-12-09T16:10:15+00:00">09 Dec 2019, 16:10</time> by <a rel="author" href="https://index.hu/szerzo/egyed_anna" target="_blank">Egyed Anna</a></address>
      <p>Először is lássuk <a href="https://index.hu/mindekozben/poszt/2019/12/08/leette_a_falrol_a_36_millio_forintos_bananmualkotast_egy_performanszmuvesz/">az előzményeket</a>:</p>
      <ul>
        <li>tehát egy felkapott olasz művész banánokat ragaszt a falakra múzeumokban, amelyeket aztán műalkotásként ad el több tízmillió forintért</li>
        <li>a falra ragasztószalagozott barnuló banán jelentése igen mély, a globális kereskedelem szimbóluma</li>
        <li>Miamiban az Art Basel galériában egy performanszművész fogta magát, egyszerűen levette a falról és befalta az akkor éppen 36 millió forintot érő banánműalkotást, azt állítva, hogy csak éhes volt. Valójában mindenki tudja, hogy ez egy művészeti performansz volt.</li>
        <li>a galéria nem akadt ki, egyszerűen tett a helyére egy másikat (akkor is így jár el, ha az aktuális banán már teljesen megrohadt)</li>
      </ul>
      <h3>Na de mi történt most?</h3>
      <p>A banánműalkotásnak korábban helyet adó ikonikussá vált fehér falat rongálták meg vasárnap délután. Egy férfi azt a feliratot festette a banán helyére vörös rúzzsal, hogy</p>
      <aside>EPSTIEN didn't kill himself</aside>
      <p>azaz</p>
      <aside>Epstien nem öngyilkos lett</aside>
      <p>A közelben álló galérialátogatók azt hitték, hogy a banánevős után egy újabb performanszt látnak, főleg, hogy Epstein nevében felcserélte a rongáló a magánhangzókat.</p>
      <figure>
        <iframe data-src="https://twitter.com/sachasteph_/status/1203818844315361280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A rendőrség gyorsan kapcsolt, és letartóztatta a 46 éves Roderick Webbert, a vandál rúzsgraffitizőt. A galéria azt mondta, hogy nem tudtak róla, mire készült Webber.</p>
      <blockquote>"Ha valaki csak úgy megehet egy 120 ezer dollár értékű műalkotást, akkor én miért nem írhatok csak úgy a falra?</blockquote>
      <p>- kiabálta a rongáló, miközben kivezették.</p>
      <p>A felirat egyébként <a href="https://index.hu/kulfold/2019/07/08/jeffrey_epstein_vademeles_szexualis_buncselekmeny_gyerek_zaklatas_usa_trump_clinton/">Jeffrey Epstein</a> amerikai milliárdosról szól, akit emberkereskedelemmel és kiskorú lányok megrontásával vádolnak, és idén nyáron <a href="https://index.hu/kulfold/2019/08/13/jeffrey_epstein_ongyilkossag_halal_rejtely_emberkereskedelem_szex_milliardos_borton_kirugas/">holtan találták</a> a börtöncellájában. A rendőrság és a börtön hivatalos közleménye szerint öngyilkosságot követett el, de az igazságügyi orvosszakértő a boncolás után közölte, hogy több információra van szüksége a halál okának megállapításához, ezzel útjára indítva az <a href="https://index.hu/kulfold/2019/08/14/jeffrey_epstein_szexualis_zaklatas_pedofilia_donald_trump_bill_clinton/">összeesküvés-elméleteket</a> arról, hogy sokaknak érdekében állhatott elhallgattatni a milliárdos befektetőt.</p>
      <figure>
        <img src="https://kep.cdn.indexvas.hu/1/0/3069/30692/306922/30692263_d32b82f296b3756dd098d688268112f3_wm.jpg"/>
        <figcaption>Az egyik szemtanú videóján látszik a férfi, aki önjelölt művészként felírta a falra, hogy "Epstien nem öngyilkos lett"<cite>Fotó: SACHA MEDICI / TWITTER: @SACHASTEPH_</cite></figcaption>
      </figure>
      <p>(<i><a href="https://www.miamiherald.com/entertainment/visual-arts/art-basel/article238176479.html">Miami Herald</a></i>)</p>
    </article>
  </body>
</html>