<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/sviat/mazhe-i-zheni-veche-shte-stoiat-zaedno-restorantite-162848/"/>
    <meta property="og:site_name" content="trafficnews"/>
    <meta property="article:published_time" content="2019-12-09T16:50:00+00:00"/>
    <meta property="og:title" content="Мъже и жени вече ще стоят заедно в ресторантите в Саудитска Арабия"/>
    <meta property="og:description" content="Досега в ресторантите мъжете влизаха през един вход, а жените и семействата - през друг"/>
  </head>
  <body>
    <article>
      <h1>Мъже и жени вече ще стоят заедно в ресторантите в Саудитска Арабия</h1>
      <h2>Досега в ресторантите мъжете влизаха през един вход, а жените и семействата - през друг</h2>
      <address><time datetime="2019-12-09T16:50:00+00:00">09 Dec 2019, 16:50</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Входовете на ресторантите в Саудитска Арабия престават да се разделят на такива за семейства и жени и само за мъже.</p>
      <p>Информацията беше потвърдена от правителството в пореден ход, водещ страната към края на половото разделение, пише Би Би Си.</p>
      <p>Досега беше задължително ресторантите да отделят мъжете от всички останали, но редица заведения тихомълком избягваха практиката, без да налагат сегрегация. Правителственото решение оставя крайния избор на ресторантите.</p>
      <p>По-рано през годината кралски декрет позволи на жените от Саудитска Арабия да пътуват в чужбина без мъжко разрешение. А през 2018 г. беше прекратена дългогодишна забрана жените да шофират.</p>
      <p>Въпреки това активисти се оплакват, че все още присъстват множество дискриминационни закони срещу жени. Освен това няколко жени, защитаващи човешките права, бяха арестувани в страната.</p>
      <p>Откакто Мохамед бин Салман беше провъзгласен за принц през 2017 г. бяха направени редица ходове, които да отворят иначе затвореното саудитско общество.</p>
      <p>Реформите предизвикаха позитивен международен отзвук, но правителството в Рияд беше критикувано заради убийството на журналиста Джамал Хашоги.</p>
      <related>
        <h4>Прочетете още</h4>
        <a href="https://trafficnews.bg/krimi/viktor-obvinen-narkoshemata-dushoto-zastana-pred-sada-163105/"/>
        <a href="https://trafficnews.bg/absurdi/shtedrost-da-vidish-taka-izglezhdat-bezplatnite-zakuski-163049/"/>
        <a href="https://trafficnews.bg/komentari/vdahnoviavashto-pismo-edin-mlad-plovdivchanin-diado-koleda-163033/"/>
        <a href="https://trafficnews.bg/krimi/ekshan-stolipinovo-dilarat-gongo-blasna-patrulka-pri-gonka-163028/"/>
      </related>
    </article>
  </body>
</html>