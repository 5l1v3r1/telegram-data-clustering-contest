<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1190455561_Prezidentat_obsadi_s_TsIK_problemite_ot_mestniya_vot"/>
    <meta property="og:site_name" content="webcafé"/>
    <meta property="article:published_time" content="2019-12-09T16:30:00+00:00"/>
    <meta property="og:title" content="Президентът обсъди с ЦИК проблемите от местния вот"/>
    <meta property="og:description" content="Социологическите агенции и медиите нарушават поголовно закона по време на избори, трябва да има по-голяма тежест на наказанията за корпоративния и купен вот. Това каза президентът Румен Радев по време на свикана от него среща с представители на ЦИК, отговорните институции и анализатори на изборния процес във връзка с провеждането и организацията на местните избори тази година."/>
  </head>
  <body>
    <article>
      <h1>Президентът обсъди с ЦИК проблемите от местния вот</h1>
      <address><time datetime="2019-12-09T16:30:00+00:00">09 Dec 2019, 16:30</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/12/09/radevcik/1170x780.jpg"/>
        <figcaption>Според президента социологическите агенции и медиите нарушават поголовно закона по време на избори и трябва да има по-голяма тежест на наказанията за корпоративния и купен вот.<cite>Снимка: © БГНЕС</cite></figcaption>
      </figure>
      <p>Социологическите агенции и медиите нарушават поголовно закона по време на избори, трябва да има по-голяма тежест на наказанията за корпоративния и купен вот. Това каза президентът Румен Радев по време на свикана от него среща с представители на ЦИК, отговорните институции и анализатори на изборния процес във връзка с провеждането и организацията на местните избори тази година.</p>
      <p>„Имаме проблеми със спазване на закона и от социологическите агенции, и от медиите, които влияят на мнението на гражданите. Големите проблеми и предизвикателства са корпоративният и купеният вот. Законът се нарушава поголовно. Това прави впечатление на всички. Дали е съзнателно, или не, има огромни разминавания в екзитпола с действителността, а това влияе на гласа на хората. Това е недопустимо и тук трябва да има сериозна реакция", смята държавният глава.</p>
      <p>Като друг проблем пред изборния процес Румен Радев посочи корпоративния и купен вот. „Най-трудно е да преодолеем този вот. Ако погледнем статистиката и докладите от ДАНС, МВР и прокуратурата, няма съществени разлики между местните избори от 2015 и 2019 г., но гледайки всичко това, което експертите обобщават, усещането в хората е, че тук се върти индустрия за десетки милиони. Срамно е това да се случва в европейска държава в 21 век. Трябва да вървим към категорично увеличаване на тежестта на наказанията: и административни, и като криминални престъпления. Трябва да търсим дали ще променяме и съотношението и как ще ги класифицираме: кои са административни нарушения, кои криминални престъпления, защото това е престъпление срещу демокрацията", посочи той.</p>
      <p>„Специално за недействителните бюлетини и проф. Михаил Константинов обясни много пъти, че проблем има в отбелязването на преференциите. Спасението тук е машинният вот", каза още Радев, цитиран от Агенция Фокус.</p>
      <p>„Така, както банкоматът не те пуска да получиш исканата сума, без да минеш целия цикъл, така и машината предоставя логически механизъм, който не те пуска да отбележиш преференция, без да си отбелязал другото квадратче. От огромен интерес е какво означава недействителна бюлетина и от какво се поражда: невежество, незнание, погрешно задраскване или манипулация от страна на СИК. Защото в „Ютюб" се въртят клипове, където се дават инструкции как да се произвеждат недействителни бюлетини там, където кандидатът или партията са неудобни", отбеляза държавният глава.</p>
      <p>По думите му след провелите се местни избори трябва да се извлекат сериозни поуки и да се предприемат енергични действия, тъй като парламентарните избори съвсем не са далеч във времето. „Времето до следващите избори не е далеч предвид огромния обем от работа, която трябва да бъде свършена", обясни той.</p>
      <p>Президентът определи броя на недействителни бюлетини за общински съветници като неприемлив. „Това не може да бъде процент за една нормална европейска държава", добави Румен Радев.</p>
      <p>Липсата на представител на изпълнителната власт не отменя нейната отговорност пред гражданите и закона за провеждането на честни и открити избори, каза още президентът Радев. Той е получил подробни доклади от МВР, ДАНС и прокуратурата във връзка с провелите се местни избори и благодари на ЦИК за положените усилия.</p>
      <p>„Целта на днешната среща е на институционално и експертно ниво да идентифицираме проблемите, анализираме причините и да чуя вашето предложение за промени, чрез които да се отиде към подобряване на изборния процес. Трябва със съответните промени да постигнем по-добри избори за цялото общество", добави още президентът.</p>
      <p>В заключение президентът отбеляза, че провеждането на срещата е важно, тъй като от честността и прозрачността на изборите зависи не просто демокрацията, а и легитимността на управлението, както и тази на институциите.</p>
      <p>Румен Радев очаква на следващ етап по въпроса да се направят консултации и с политическите партии.</p>
    </article>
  </body>
</html>