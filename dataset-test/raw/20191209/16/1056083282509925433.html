<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813703/%D8%A7%D9%86%D8%AA%D8%B4%D8%A7%D8%B1-%D8%AD%D8%AF%D9%88%D8%AF-%DB%B6%DB%B0-%D9%87%D8%B2%D8%A7%D8%B1-%D9%85%D9%82%D8%A7%D9%84%D9%87-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%D8%A7%D8%B3%DA%A9%D9%88%D9%BE%D9%88%D8%B3"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:03:22+00:00"/>
    <meta property="og:title" content="انتشار حدود ۶۰ هزار مقاله ایرانی در اسکوپوس"/>
    <meta property="og:description" content="معاون پژوهش و فناوری وزارت علوم، تحقیقات و فناوری با اعلام اینکه تعداد مقالات منتشرشده دانشمندان ایرانی در سال ۲۰۱۹ در اسکوپوس، ۵۹ هزار و ۹۵۱ و در آی.اس.آی ۵۰ هزار و ۶۱۵ مقاله بوده است، درباره جایگاه علمی جهانی ایران گفت: در آی.اس.آی و اسکوپوس رتبه ۱۶ علمی در جهان را داریم و ۱.۹ درصد تولید علم جهان با محققان ایرانی است. همچنین رتبه ایران در تولید مقالات یک درصد برتر ۱۶ است."/>
  </head>
  <body>
    <article>
      <h6 class="kicker">برومند در آستانه هفته پژوهش اعلام کرد</h6>
      <h1>انتشار حدود ۶۰ هزار مقاله ایرانی در اسکوپوس</h1>
      <address><time datetime="2019-12-09T16:03:22+00:00">09 Dec 2019, 16:03</time> by <a rel="author">محبوبه نقره خامه</a></address>
      <p>معاون پژوهش و فناوری وزارت علوم، تحقیقات و فناوری با اعلام اینکه تعداد مقالات منتشرشده دانشمندان ایرانی در سال ۲۰۱۹ در اسکوپوس، ۵۹ هزار و ۹۵۱ و در آی.اس.آی ۵۰ هزار و ۶۱۵ مقاله بوده است، درباره جایگاه علمی جهانی ایران گفت: در آی.اس.آی و اسکوپوس رتبه ۱۶ علمی در جهان را داریم و ۱.۹ درصد تولید علم جهان با محققان ایرانی است. همچنین رتبه ایران در تولید مقالات یک درصد برتر ۱۶ است.</p>
      <p><b>به گزارش ایسنا،</b> دکتر مسعود برومند در این نشست خبری که ظهر امروز (دوشنبه، ۱۸ آذر) در سالن شهدای جهاد علمی وزارت علوم برگزار شد، با تشریح برنامه‌های هفته پژوهش و فناوری امسال اظهار کرد: برنامه‌های هفته پژوهش و فناوری از همین هفته در دانشگاه‌های استان‌ها آغازشده و از هفته آینده نیز در دانشگاه‌های تهران آغاز می‌شود و از ۲۳ تا ۲۹ آذرماه به مدت یک هفته ادامه دارد.</p>
      <p>وی با بیان اینکه هفته پژوهش و فناوری امسال با شعار «پژوهش اثربخش، فناوری ارزش‌آفرین و رونق تولید» برگزار می‌شود، افزود: روز شنبه ۲۳ آذرماه اولین روز از هفته پژوهش با عنوان «پژوهش و فناوری، مدرسه، دانشگاه و جامعه» نام‌گذاری شده و در این روز، زنگ پژوهش با حضور وزرای علوم و آموزش‌وپرورش دریکی از دبیرستان‌های تهران نواخته می‌شود. در این مراسم از ۲۸ دانش‌آموز برتر تقدیر شده و دانش آموزان میهمان مراکز پژوهشی و پارک‌های علم و فناوری خواهند بود تا از نزدیک با عملکرد این مراکز آشنا شده تا انگیزه مضاعفی برای ادامه تحصیل در سطوح عالی داشته باشند.</p>
      <p>برومند در خصوص دومین روز هفته پژوهش گفت: روز یکشنبه ۲۴ آذرماه با عنوان «پژوهش، فناوری و توسعه ملی» و با رویکرد اجرای برنامه توسط دستگاه‌های اجرایی نام‌گذاری شده است.</p>
      <p>وی افزود: روز دوشنبه ۲۵ آذرماه با عنوان «گام دوم در پژوهش و فناوری» انتخاب‌شده و در این روز دستگاه‌های اجرایی با رویکرد بیانیه گام دوم برنامه‌های خود را اجرا می‌کنند و در این راستا نشستی در پژوهشگاه علوم انتظامی و مطالعات اجتماعی برگزار می‌شود.</p>
      <p>معاون پژوهش و فناوری وزارت علوم گفت: روز سه‌شنبه ۲۶ آذرماه تحت عنوان پژوهش، فناوری و رونق تولید نام‌گذاری شده و در این روز بیستمین نمایشگاه دستاوردهای پژوهش، فناوری و فن بازار هم‌زمان با نمایشگاه تجهیزات و مواد آزمایشگاهی ساخت ایران افتتاح می‌شود و تا ۳۰ آذرماه ادامه دارد.</p>
      <p>برومند با اشاره به تجلیل از پژوهشگران، کارفرمایان و ایده‌های برتر در حاشیه این نمایشگاه گفت: روز چهارشنبه ۲۷ آذرماه با عنوان «پژوهش، فناوری و اثربخشی اجتماعی» و روز پنجشنبه ۲۸ آذرماه نیز با عنوان «پژوهش، فناوری و مشارکت ملی» نام گرفته است.</p>
      <p>وی در ادامه با اشاره به عملکرد سال ۱۳۹۷ در حوزه پژوهش و فناوری گفت: در سال گذشته حدود ۷ هزار و ۸۶۴ واحد فناور در پارک‌های علم و فناوری و مراکز رشد مستقر شدند و هزار و ۶۲۵ واحد مجوز دانش‌بنیانی دریافت کردند. این شرکت‌ها برای ۵۶ هزار نفر اشتغال ایجاد کردند که ۸۰ درصد آن‌ها مدرک کارشناسی به بالا داشته و ۲۷ درصد افراد مدرک دکتری و کارشناسی ارشد دارند.</p>
      <p>وی با اشاره به تعداد ایده‌های تجاری شده در پارک‌های علم و فناوری و مراکز رشد گفت: در سال ۱۳۹۷ تعداد ایده‌های تجاری شده ۷۷۰۸ بوده که نسبت به سال ۱۳۹۶ که ۲۸۸۸ مورد بوده است، رشد مناسبی را نشان می‌دهد.</p>
      <p>برومند بابیان اینکه در سال ۹۸ رقم بودجه پارک‌های علم و فناوری ۷۵ تا ۸۰ درصد افزایش یافت، افزود: در سال ۱۳۹۷ فروش شرکت‌های دانش‌بنیان به ۹ هزار و ۷۰۰ میلیارد تومان رسیده و میزان صادرات این مراکز نیز ۶۲ میلیون دلار بوده است.</p>
      <p>معاون پژوهش و فناوری وزارت علوم بابیان اینکه با توسعه پارک‌های علم و فناوری، سه پارک، بودجه مستقل از بودجه ۹۸ دریافت کردند، گفت: در راستای توسعه پارک‌های علم و فناوری، دانشگاه‌های هرمزگان، شیراز، بین‌المللی امام خمینی (ره) قزوین، علوم کشاورزی ساری و کاشان اراضی خود را در اختیار پارک‌ها قرار دادند و برخی از دانشگاه‌ها نیز در حال آماده‌سازی زمین برای استقرار پارک‌ها هستند.</p>
      <p>وی درباره طرح رصد اشتغال دانش‌آموختگان که سال گذشته با همکاری موسسه پژوهش و برنامه‌ریزی آموزش عالی انجام شد، گفت: ۸۰ دانشگاه در این طرح شرکت کردند و دانش‌آموختگان کارشناسی ارشد و دکتری در دستگاه‌ها بهتر جذب شده‌اند.</p>
      <p>وی بابیان اینکه به دنبال راه‌کارهایی هستیم تا از بخش خصوصی هم در جذب بودجه پژوهشی استفاده کنیم، گفت: تعداد قراردادهای ارتباط با صنعت در پایان سال ۹۷، ۷هزار و ۲۴ قرارداد بوده و مبلغ این قراردادها ۱,۷۷۳ میلیارد تومان بوده است و برنامه‌ریزی کرده‌ایم ۲۵ درصد پایان‌نامه‌های تحصیلات تکمیلی از طریق ارتباط با صنعت انجام شود و دانشجویان بتوانند از این طریق حق‌الزحمه دریافت کنند.</p>
      <p>معاون پژوهش و فناوری وزارت علوم در ادامه سخنان خود با اشاره به حضور پژوهشگاه‌ها در پروژه‌های چالشی بزرگ مورد نیاز کشور و ورود فعال به حوزه فناوری از طریق ایجاد بستر مناسب برای تجاری‌سازی و توسعه شرکت‌های خصوصی گفت: در این راستا شرکت‌های مستقر در سازمان پژوهش‌های علمی صنعتی ایران بیش از ۱۰ برابر بودجه عمومی این سازمان فروش داشته‌اند.</p>
      <p>برومند حضور پارک‌های علم و فناوری در پروژه‌های بزرگ مورد نیاز صنایع از طریق ایجاد کنسرسیوم از شرکت‌های دانش‌بنیان و واحدهای فناور مستقر در پارک‌های علم و فناوری و همچنین فعال‌تر شدن صندوق‌های پژوهش و فناوری کشور در حمایت از واحدهای فناور را از فعالیت‌های مؤثر پژوهشی اعلام کرد.</p>
      <p>بنا بر اعلام روابط عمومی وزارت علوم، وی همچنین حضور بیش از گذشته و فعال دانشگاه‌ها در حوزه توسعه فناوری و نوآوری از طریق فعال‌کردن تیم‌های تخصصی در خوشه‌های تخصصی مورد نیاز کشور، ارتباط کامل با پارک‌های علم و فناوری و تأسیس مراکز رشد و نوآوری ذیل پارک‌ها جهت استفاده از مشوق‌های قانونی، واگذاری زمین و ساختمان به پارک‌های علم و فناوری و تشکیل تیم‌های مدیریتی مشترک، رصد اشتغال دانش‌آموختگان خود و اثرگذاری آن در جذب دانشجو و بالاخره توجه بیشتر وزارت علوم و مراکز آموزش عالی به کیفیت پژوهش و رعایت اخلاق پژوهشی را از دیگر اقدامات مؤثر در جهت پیشبرد امور پژوهش و فناوری کشور عنوان کرد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813719/%D8%A7%D8%B9%D8%B7%D8%A7%DB%8C-%DA%AF%D8%B1%D9%86%D8%AA-%DB%B1%DB%B0%DB%B0-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%D8%A8%D9%87-%D9%81%D9%86%D8%A7%D9%88%D8%B1%D8%A7%D9%86-%D8%A8%D8%B1%D8%AA%D8%B1"/>
      </related>
    </article>
  </body>
</html>