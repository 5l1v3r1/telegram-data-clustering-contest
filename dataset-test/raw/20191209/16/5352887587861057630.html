<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/ivairybes/majami-bice-vyras-suvalge-meno-kurini---120-tukst-doleriu-ikainota-banana-1756237/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T16:05:00+00:00"/>
    <meta property="og:title" content="Majami Biče vyras suvalgė meno kūrinį – 120 tūkst. dolerių įkainotą bananą"/>
    <meta property="og:description" content="Reklama"/>
  </head>
  <body>
    <article>
      <h1>Majami Biče vyras suvalgė meno kūrinį – 120 tūkst. dolerių įkainotą bananą</h1>
      <address><time datetime="2019-12-09T16:05:00+00:00">09 Dec 2019, 16:05</time> by <a rel="author" href="https://www.ve.lt/autoriai/elta/" target="_blank">ELTA</a></address>
      <p>Reklama</p>
      <p>
        <b>Vienas menininkas šeštadienį be žado paliko Majami Bičo „Art Basel“ meno galerijoje susirinkusius lankytojus, kai nuplėšė prie sienos lipnia juosta pritvirtintą bananą ir jį čia pat suvalgė.</b>
      </p>
      <p>Bananas buvo italų menininko Maurizio Cattelano sukurta meninė instaliacija, pavadinimu „Komikas“, prieš tai už 120 tūkst. JAV dolerių parduotas vienam prancūzui kolekcininkui.</p>
      <p>Bananą suvalgęs Davidas Datuna savo „Instagram“ paskyroje prisistato kaip gruzinų kilmės amerikiečių menininkas, gyvenantis Niujorke. Socialiniame tinkle paskelbtame vaizdo įraše matyti, kaip D. Datuna prieina prie banano ir nuplėšia jį nuo sienos.</p>
      <p>„Alkanas menininkas... ačiū, buvo labai skanu“, – kalba vyras, kąsdamas menine instaliacija tapusį vaisių. Įraše girdimi ir keli kikenantys lankytojai.</p>
      <p>Netrukus įpykęs galerijos atstovas menininką nusitempė šalin, kad galėtų jį ištardyti.</p>
      <p>Vėliau buvo paaiškinta, kad meno kūrinio vertė slypi jo autentiškumo sertifikate, o ne pačiame vaisiuje. Pagal italų menininko idėją vaisius yra nuolatos keičiamas. Po D. Datunos „pasirodymo“ pakaitinis bananas prie galerijos sienos priklijuotas po maždaug 15 minučių.</p>
    </article>
  </body>
</html>