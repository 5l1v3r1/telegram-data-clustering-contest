<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tamilwin.com/community/01/233372"/>
    <meta property="og:site_name" content="Tamilwin"/>
    <meta property="article:published_time" content="2019-12-09T16:47:14+00:00"/>
    <meta property="og:title" content="வெள்ளம் காரணமாக மட்டக்களப்பு கடற்கரையில் ஒதுங்கும் கழிவுப்பொருட்கள்"/>
    <meta property="og:description" content="மட்டக்களப்பு மாவட்டத்தில் ஏற்பட்ட வெள்ளம்."/>
  </head>
  <body>
    <article>
      <h1>வெள்ளம் காரணமாக மட்டக்களப்பு கடற்கரையில் ஒதுங்கும் கழிவுப்பொருட்கள்</h1>
      <address><time datetime="2019-12-09T16:47:14+00:00">09 Dec 2019, 16:47</time> by <a rel="author">Dias, Dhayani</a></address>
      <p>மட்டக்களப்பு மாவட்டத்தில் ஏற்பட்ட வெள்ளம் காரணமாக உள்ளூர் நீரோடைகளின் ஊடாக பிளாஸ்டிக் பொருட்கள் மற்றும் ஏனைய கழிவுப் பொருட்கள் அதிகளவு கடலில் கலப்பதினால் கடல் வளத்தில் பாதிப்பு ஏற்படுவதுடன், கடற்கரை பிரதேசமும் மாசுப்படுவதாக பிரதேசவாசிகள் கவலை தெரிவிக்கின்றனர்.</p>
      <p>குறித்த பொருட்கள் கடலில் இருந்து மாவட்டத்தின் பல்வேறுபட்ட கடற்கரை பிரதேசங்களில் கரை ஒதுங்குவதனால் இந்த நிலைமை ஏற்பட்டுள்ளதுடன், தமது சூழலை பாதிப்படையச் செய்வதாகவும் பிரதேசவாசிகள், உள்ளூர் மற்றும் வெளிநாட்டு சுற்றுலா பயணிகள் கவலை வெளியிட்டுள்ளனர்.</p>
      <p>கிழக்கின் சுற்றுலா தளமாக விளங்கும் பாசிக்குடா, கல்குடா, வாகரை பிரதேசத்தின் காயான்கேணி, மாங்கேணி, பணிச்சங்கங்கேணி, பால்சேனை போன்ற கடற்கரையை அண்மித்த பிரதேசங்களில் பல்வேறு வகையான பிளாஸ்ரிக் பொருட்கள் கரை ஒதுங்கியுள்ளன.</p>
      <p>கிழக்கில் தற்போது பெய்து வரும் அடை மழை காரணமாகவே இந்த நிலைமை ஏற்பட்டுள்ளதுடன், அவை கடற்கரையை அசுத்தமடையச் செய்து அழகை இல்லாமல் செய்துள்ளது.</p>
      <p>கடலில் கலக்கப்படும் குறித்த பொருட்களை கடல் வாழ் உயிரினங்கள் உணவாக உட்கொள்வதனால் அவை உயிரிழப்பதுடன், கடல் சூழல் அசுத்தமடைதல் அதனை தொடர்ந்து கடல் உணவுகளை மனிதன் உணவாக உண்பதனால் பல்வேறுபட்ட நோய்களை எதிர்நோக்கும் சாத்தியம் உள்ளதாகவும் பிரதேசவாசிகள் கவலை தெரிவிக்கின்றனர்.</p>
      <p>எனவே சம்பந்தப்பட்ட திணைக்கள அதிகாரிகள் கடற்கரையோர கழிவுப் பொருட்களை அகற்ற நடவடிக்கை எடுப்பதுடன், அவை கடல், ஆறு மற்றும் குளம் போன்ற நீர் நிலைகளில் கலக்காத வகையில் தடுக்க நடவடிக்கை எடுக்க வேண்டுமெனவும் கோரிக்கைகளை முன்வைத்துள்ளனர்.</p>
      <figure>
        <img src="https://dimg.zoftcdn.com/s1/photos/news/sites/full/12/po_lythee00/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/po_lythee001/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/po_lythee002/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/po_lythee003/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/po_lythee004/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/po_lythee006/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/po_lythee007/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/po_lythee008/img/625.0.560.320.160.600.053.800.700.160.90.jpg"/>
      </figure>
    </article>
  </body>
</html>