<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7958087"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T16:15:00+00:00"/>
    <meta property="og:title" content="Косово и Албания бойкотират връчването на Нобел за литература на Петер Хандке"/>
    <meta property="og:description" content="Косово и Албания обявиха, че ще бойкотират церемонията на 10 декември по връчване на Нобелова награда за литература на австрийския писател Петер Хандке"/>
  </head>
  <body>
    <article>
      <h1>Косово и Албания бойкотират връчването на Нобел за литература на Петер Хандке</h1>
      <address><time datetime="2019-12-09T16:15:00+00:00">09 Dec 2019, 16:15</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Косово и Албания обявиха, че ще бойкотират церемонията на 10 декември по връчване на Нобелова награда за литература на австрийския писател Петер Хандке, когото двете страни смятат за свързан с войните в бивша Югославия, предаде Асошиейтед прес, цитирана от БТА.</p>
      <p>Хандке беше противник на въздушните удари на НАТО над Сърбия, предприети, за да прекратят конфликта в Косово в края на 90-те години, а през 2006 г. държа реч на погребението на сръбския лидер Слободан Милошевич.</p>
      <p>Косовският външен министър Беджет Пацоли съобщи, че е инструктирал посланика в Швеция да бойкотира церемонията, като добави, че писател, който е "подкрепял Милошевич и неговия геноцид в Босна и Косово, не заслужава Нобелова награда".</p>
      <p>От солидарност с косовските албанци албанският посланик в Швеция също няма да присъства на церемонията, съобщи албанското външо министерство днес, посочвайки, че Хандке е бил поддръжник на Слободан Милошевич, "касапина на Балканите".</p>
      <p>На заглавната страница на косовския в. "Коха диторе" днес е изобразен Милошевич, аплодиращ Хандке, който получава Нобеловата награда.</p>
    </article>
  </body>
</html>