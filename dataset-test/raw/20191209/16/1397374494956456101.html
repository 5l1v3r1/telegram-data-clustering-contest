<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/nova-hapsenja-na-tribinama-premijer-lige-pali-zbog-homofobicnih-uzvika-394988.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-12-09T16:15:00+00:00"/>
    <meta property="og:title" content="Nova hapšenja na tribinama Premijer lige, &quot;pali&quot; zbog homofobičnih uzvika"/>
    <meta property="og:description" content="Nastavljaju se ispadi širom Ostrva."/>
  </head>
  <body>
    <article>
      <h1>Nova hapšenja na tribinama Premijer lige, "pali" zbog homofobičnih uzvika</h1>
      <h2>Nastavljaju se ispadi širom Ostrva.</h2>
      <address><time datetime="2019-12-09T16:15:00+00:00">09 Dec 2019, 16:15</time> by <a rel="author">Beta</a></address>
      <p>Dvojica navijača uhapšena su zbog homofobičnih uzvika na utakmici izmedju Brajtona i Vulverhemptona, saopštila su danas ta dva premijeligaša.<br/><br/>Klubovi u Premijer ligi su tokom vikenda slavili kampanju  "Rainbow Laces" koja se bavi promovisanjem prava i jednakosti LGBT zajednice.<br/><br/>Kako su preneli danas britanski mediji, obezbeđenje na meču Brajtona i Vulverhemptona je prvo udaljilo dvojicu navijača sa stadiona, da bi ih potom policija uhapsila ispred stadiona.<br/><br/><i>"Žalosno je i depresivno što se ponovo suočavamo sa ovakvom situacijom. Pre početka utakmice imali smo ogromnu podršku za kampanju 'Rainbow Laces', a još pre kraja utakmice smo bili primorani da se suočimo sa ove dve osobe koje misle da je u redu tako se ponašati"</i>, rekao je izvršni direktor Brajtona Pol Barber.<br/><br/>I Vulverhempton je oštro osudio ponašanje uhapšenih navijača i naveo da će podržati policiju u istrazi.</p>
      <p>Izvor: Beta</p>
    </article>
  </body>
</html>