<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a550898/Radna-grupa-Vlade-za-Postu-apelovala-na-radnike-da-prihvate-ponudu.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T16:06:00+00:00"/>
    <meta property="og:title" content="Radna grupa Vlade za Poštu apelovala na radnike da prihvate ponudu"/>
    <meta property="og:description" content="Radna grupa Vlade Srbije za &quot;Poštu Srbije&quot; apelovala je na radnike u tom javnom preduzeću da prihvate ponudu o..."/>
  </head>
  <body>
    <article>
      <h1>Radna grupa Vlade za Poštu apelovala na radnike da prihvate ponudu</h1>
      <address>
        <time datetime="2019-12-09T16:06:00+00:00">09 Dec 2019, 16:06</time>
      </address>
      <p>Radna grupa Vlade Srbije za "Poštu Srbije" apelovala je na radnike u tom javnom preduzeću da prihvate ponudu o povećanju zarada i da prekinu obustavu rada koja traje sedam dana.</p>
      <p>"Apelujemo na zaposlene da prepoznaju ozbiljnost situacije i granicu realnog, da prihvate najvišu ponudu koju država može u ovom momentu da ponudi i da se zajedničkim snagama unapredi rad Pošta Srbije i materijalni položaj zaposlenih", navodi se u saopštenju Radne grupe.</p>
      <p>Upozoreno je da će se, ukoliko se odmah ne obezbedi redovno poslovanje tokom procesa primene predloga, ovo javno preduzeće susresti "sa gubitkom poslovnog prihoda i dovešće se u pitanje obavljanje poverenih poslova od strane države, a koje predviđa Zakon o poštanskim uslugama".</p>
      <p>Zaposleni se podsećeju i na doslednu primenu Zakona o radu i odredbe Кolektivnog ugovora za "Poštu Srbije", kao i Odluke o obezbeđivanju procesa rada u uslovima otežanog funkcionisanja.</p>
      <p>U saopštenju se navodi da je na sinoćnoj sednici Radne grupe predstavljen predlog za unapređenje položaja zaposlenih, koji su prihvatili predstavnici reprezentativnih sindikata, a odbili predstavnici radnika "Pošta Srbije".</p>
      <p>Navodi se da je Radna grupa predložila povećanje ukupne mase zarada od 10 odsto, prosečno povećanje zarade za sve zaposlene na tehnološkim poslovima (što je oko 12.500 zaposlenih) za oko 13,1 odsto, počev od zarade za januar 2020. godine.</p>
      <p>Predloženo je i prosečno povećanje zarade za oko 6,1 odsto, počev od zarade za januar 2020. godine za ostale zaposlene (oko 2.500 zaposlenih), a Vladi Srbije je predloženo da zaposli na neodređeno vreme još 100 zaposlenih na tehnološkim poslovima do aprila 2020. godine.</p>
      <p>Kako je navedeno, predložena je i raspodela sredstava svim zaposlenima iz dela dobiti "Pošta Srbije" za 2019. godinu tokom marta 2020. godine, a u skladu sa odredbama Кolektivnog ugovora, kao i prestanak obustave rada do usaglašavanja internih akata "Pošta Srbije" radi realizacije dogovorenog.</p>
      <p>Na sastanku je predloženo i da se sastanci Radne grupe održavaju jednom u dve nedelje, uz obavezno prisustvo resornih ministara za teme koje su na dnevnom redu sastanka, kako bi se, istaknuto je, održao kontinuitet i intenzivirao dijalog između predstavnika radnika, poslovodstva i Vlade Srbije.</p>
      <p>U saopštenju se navodi da predložene mere predstavljale prvi korak, koji bi zajedno sa boljim poslovanjem "Pošta Srbije" trebalo da dovede do poboljšanja materijalnog položaja zaposlenih u ovom preduzeću.</p>
      <p>Podseća se i da je od formiranja Radne grupe za "Pošta Srbije", u aprilu ove godine do danas, promenjena Odluka o raspodeli dobiti za 2017. godinu, tako da je dobit koja je pripala preduzeću najvećim delom iskorišćena za isplatu zaposlenima.</p>
      <p>Takođe, odobrena je raspodela dobiti za 2018. godinu u skladu sa izmenjenim odredbama Кolektivnog ugovora, ali je "Pošta Srbije" iz sopstvenih sredstava u julu izvršila i jednokratnu isplatu solidarne pomoći u iznosu od 20.000 dinara za zaposlene sa najmanjim platama.</p>
      <p>Nadležna komisija Vlade dala je i saglasnost za prijem u radni odnos na neodređeno vreme 100 zaposlenih na tehnološkim poslovima.</p>
      <p>Ukazano je i da je Vlada Srbije, na inicijativu "Pošta Srbije", dala saglasnost za uvećanje cena pojedinih poštanskih usluga, čime su stvoreni preduslovi za uvećanje mase zarada i povećanje primanja zaposlenih u 2020. godini.</p>
      <p>Predstavnici zaposlenih u Pošti Srbije nisu prihvatili ponudu poslovodstva javnog preduzeća o povećanju ukupne mase zarada za 10 odsto pa će obustava rada biti nastavljena, rekao je agenciji Beta Milija Tešić, jedan od zaposlenih koji su organizovali obustavu rada.</p>
      <p>On je kazao da sinoć na sastanku radne grupe koja raspravlja o stanju u Pošti nije postignut bilo kakav dogovor i da ne očekuje da će razgovori biti nastavljeni.</p>
      <p>Prema njegovim rečima, ponuda za radnike je neprihvatljiva, a uslov je bio i da zaposleni imaju bolje uslove rada.</p>
      <p>"Radna grupa koja raspravlja o stanju u Pošti se nije sastajala šest meseci i sad se traži da se za dva dana postigne dogovor", rekao je Tešić.</p>
      <p>Obustavu rada koju su poštanski radnici počeli pre sedam dana u više gradova u Srbiji nije organizovao nijedan sindikat u tom preduzeću, već sami zaposleni.</p>
      <p>U Pošti Srbije zaposleno je oko 15.000 ljudi, a nema zvaničnih podataka koliko je poštara i radnika u štrajku.</p>
    </article>
  </body>
</html>