<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/synantisi-enimerwsi-prasino-tameio-amesi-a-114122.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T16:14:00+00:00"/>
    <meta property="og:title" content="Η συνάντηση-ενημέρωση με το Πράσινο Ταμείο η άμεση ενέργεια του νέου Δ.Σ. της ΠΕΔΑ"/>
    <meta property="og:description" content="Μια εξαιρετικού ενδιαφέροντος συζήτηση είχαν οι Δήμαρχοι καθώς και εκπρόσωποι των Δήμων Αττικής, με τον Πρόεδρο του «Πράσινου Ταμείου» κ. Ευστάθιο Κ. Σταθόπουλο σε σχέση με τα χρηματοδοτικά προγράμματα που έχουν εξαγγελθεί και αφορούν τους Δήμους της χώρας."/>
  </head>
  <body>
    <article>
      <h1>Η συνάντηση-ενημέρωση με το Πράσινο Ταμείο η άμεση ενέργεια του νέου Δ.Σ. της ΠΕΔΑ</h1>
      <address>
        <time datetime="2019-12-09T16:14:00+00:00">09 Dec 2019, 16:14</time>
      </address>
      <p>Μια εξαιρετικού ενδιαφέροντος συζήτηση είχαν οι Δήμαρχοι καθώς και εκπρόσωποι των Δήμων Αττικής, με τον Πρόεδρο του «Πράσινου Ταμείου» κ. Ευστάθιο Κ. Σταθόπουλο σε σχέση με τα χρηματοδοτικά προγράμματα που έχουν εξαγγελθεί και αφορούν τους Δήμους της χώρας.</p>
      <p>Την πρωτοβουλία της συνάντησης είχε το νέο Δ.Σ. της Περιφερειακής Ένωσης Δήμων Αττικής -η διοργάνωση της συζήτησης χαιρετίστηκε από το σύνολο των παρισταμένων αιρετών- και όπως χαρακτηριστικά, δήλωσε, ο Πρόεδρος της, Γιώργος Μαρκόπουλος, Δήμαρχος Γαλατσίου, «αποτελεί την αφετηρία μιας σειράς δράσεων επικεντρωμένων στην αυτοδιοίκηση και τις προοπτικές της, εν όψει της νέας δεκαετίας 2020-2030».</p>
      <p>Ο κ. Ευστ. Σταθόπουλος στην σύντομη εισαγωγή του ανέλυσε την χρησιμότητα των προγραμμάτων εκείνων που έχουν ήδη εξαγγελθεί καθώς και όσων πρόκειται να δημοσιοποιηθούν στο άμεσο μέλλον, παρουσίασε με επιγραμματικό τρόπο το νέο χρηματοδοτικό πρόγραμμα του «Πράσινου Ταμείου», «Απόκτηση ελεύθερων Κοινόχρηστων Χώρων στις πόλεις 2019», ύψους 15 εκατ. € και απάντησε σε σειρά ερωτήσεων αρκετών Δημάρχων και στελεχών της τοπικής αυτοδιοίκησης, αναφορικά με τις απαλλοτριώσεις κοινόχρηστων χώρων και χώρων πρασίνου που προβλέπονται σε εγκεκριμένα Ρυμοτομικά Σχέδια.</p>
    </article>
  </body>
</html>