<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/directeur-bologna-zlatan-komt-niet-naar-ons/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-12-09T16:06:07+00:00"/>
    <meta property="og:title" content="Directeur Bologna: Zlatan komt niet naar ons"/>
    <meta property="og:description" content="Zlatan Ibrahimovic gaat niet bij Bologna voetballen. De club uit de Italiaanse Serie A was een van de zeer geïnteresseerde partijen die de 38-jarige Zweedse spits wilden inlijven. &quot;Hij heeft andere keuzes gemaakt&quot;, zegt Walter Sabatini, directeur van Bologna, tegen Tuttomercatoweb."/>
  </head>
  <body>
    <article>
      <h1>Directeur Bologna: Zlatan komt niet naar ons</h1>
      <address>
        <time datetime="2019-12-09T16:06:07+00:00">09 Dec 2019, 16:06</time>
      </address>
      <p>Zlatan Ibrahimovic gaat niet bij Bologna voetballen. De club uit de Italiaanse Serie A was een van de zeer geïnteresseerde partijen die de 38-jarige Zweedse spits wilden inlijven. “Hij heeft andere keuzes gemaakt”, zegt Walter Sabatini, directeur van Bologna, tegen Tuttomercatoweb.</p>
      <p>Onlangs besloot de superster zijn contract bij La Galaxy in de Verenigde Staten niet te verlengen. Daarop begon het grote speculeren en Ibrahimovic zelf liet doorschemeren dat een terugkeer naar Italië zijn voorkeur heeft. “Tot snel in Italië”, zei hij in een interview met het tijdschrift GQ Italia. “Ik wil naar een club die opnieuw moet gaan winnen, die nieuwe geschiedenis moet gaan schrijven en de strijd met de rest van de wereld wil aangaan.”</p>
      <p>Ibrahimovic voetbalde van 2006 tot 2009 voor Internazionale en van 2010 tot 2012 voor stadgenoot en rivaal AC Milan. Die laatste club schijnt nu samen met Napoli de laatste kanshebber te zijn op de handtekening van ‘Ibra’.</p>
      <p>BUZZS</p>
    </article>
  </body>
</html>