<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/tehnika/eu-daje-32-milijarde-evra-za-razvoj-proizvodnje-baterija-za-vozila/"/>
    <meta property="og:site_name" content="Krstarica"/>
    <meta property="article:published_time" content="2019-12-09T16:15:07+00:00"/>
    <meta property="og:title" content="EU daje 3,2 milijarde evra za razvoj proizvodnje baterija za vozila"/>
    <meta property="og:description" content="Ogromnu pomoć od 3,2 milijarde evra radi razvoja evropske industrije električnih vozila, Brisel je danas odobrio za uspostavljanje saradnje u proizvodnji"/>
  </head>
  <body>
    <article>
      <h1>EU daje 3,2 milijarde evra za razvoj proizvodnje baterija za vozila</h1>
      <address><time datetime="2019-12-09T16:15:07+00:00">09 Dec 2019, 16:15</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/12/df81a6e5.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Ogromnu pomoć od 3,2 milijarde evra radi razvoja evropske industrije električnih vozila, Brisel je danas odobrio za uspostavljanje saradnje u proizvodnji baterija.</p>
      <p>Biće primenjen modele multinacionalnog učešća u firmi za proizviodnju aviona „Erbas“, čime bi  u borbi za čistiji transport EU trebalo da postane konkurencija proizvodjačima baterija iz Azije.</p>
      <p>Evropska komisija je danas odobrila isplatu novca konzorcijumu od 17 kompanija u sedam država članica, uključujući Nemačku i Francusku.</p>
      <p>Ta pomoć mora da privuče „dodatnih pet milijardi evra privatnih investicija“, što će Evropljanima, nada se Brisel, omogućiti da se suoče s kineskim proizvođačima baterija koji su odmakli u tom sektoru.</p>
      <p>Brisel je odobrio Nemačkoj da uloži 1,25 milijardi evra, Francuskoj 960 miliona, Italiji 570 miliona, Poljskoj 240 miliona, Belgiji 80 miliona, Švedskoj 50 miliona i Finskoj 30 miliona evra.</p>
      <p>Taj „važan projekat od zajedničkog evropskog interesa“ (PIIEC) imaće 17 direktnih učesnika iz raznih sektora, medju kojima proizvođač automobila BMW i hemijske industrije BASF i Solvai – iz Belgije, kao i mala i srednja preduzeća.</p>
      <p>Te kompanije će „tesno sarađivati međusobno i s više od 70 spoljnih partnera“ i s „javnim istraživačkim organizacijama iz cele Evrope“, navodi se u saopštenju iz Brisela.</p>
      <p>Danas „odobrena pomoć obezbediće da ovaj važan projekat napreduje bez konkurencije“ medju učesnicima, već uz njihovu saradnju, rekla je komesarka EU za konkurenciju Margret Vestager.</p>
      <p>Cilj projekta koji traje do 2031. godine, je razviti litijum-jonske baterije „koje imaju duži vek“, „brže se pune“ i „bezbednije su i ekološki prihvatljivije“ od baterija za vozila koje su sada na tržištu.</p>
      <p>„Očekuje se da će potražnja za baterijama vrlo brzo rasti u narednim godinama“, smatra Komisija.</p>
      <p>Međutim, automobilski sektor odavno upozorava na zakašnjenje evropskih zemalja u sektoru razvoja i proizvodnje baterija, posebno u odnosu na Kinu. </p>
      <p>Po Komisiji, „znatni tehnološki i finansijski rizici“ koji prate ovaj novi veliki projekat, opravdavaju odobravanje javne pomoći.</p>
      <p>Ali, „znatan deo dodatnog profita koji će učesnici ostvariti, biće podeljen poreskim obveznicima kroz mehanizam povraćaja“, kaže ona.</p>
      <p>To znači da ako projekti „ostvare dodatni neto prihod iznad projekcija, kompanije će odgovarajućim zemljama članicama vratiti deo novca prikupljenog od poreskih obveznika“.</p>
      <p>Nemački ministar ekonomije Peter Altmajer je u izjavi pozdravio ovaj „veliki uspeh“.</p>
      <p>„Čitav lanac proizvodnje lanca baterija može se rasporediti na evropskom tlu i na taj način održati snažnu industrijsku proizvodnju u Evropi“, poručio je francuski ministar ekonomije Bruno Le Mer.</p>
      <p>Ovaj projekat „doprineće postizanju cilja Evropske unije da do 2050. godine postane prvi ugljenično neutralan kontinent“, dodao je on.</p>
      <p>Brisel takođe naglašava da projekat ima za cilj „poboljšanje ekološke održivosti“ proizvodnje, smanjenjem njenog „ugljeničnog otiska“ i količine otpada, kao i razvijanjem postupka demontaže baterija i njihovog recikliranja.</p>
      <p>Borba protiv globalnog zagrijavanja jedan je od prioriteta Komisije koja u sredu treba da predstavi svoje prve korake na tom polju.</p>
      <p>„Litijum-jonske ćelije“ su neophodne za punjive baterije za električna vozila, ali malo je proizvođača vozila koji se i sami bave proizvodnjom baterija jer ona zahteva velika ulaganja za i dalje malu količinu finalnih proizvoda – baterija. Mnogi proizvođači vozila zato ostaju pri tome da biraju među nekoliko specijalizovanih dobavljača baterija s kojima saradjuju, posebno jer se tehnologija brzo razvija.</p>
      <p>Sada samo jedan odsto svetske proizvodnje „litijum-jonskih ćelija“ potiče iz Evropske unije, dok bi vrednost svetskog tržišta baterija za automobile mogla 2027. godine dostići 45 milijardi evra, od čega 20 do 30 odsto u Evropi, smatra konsultantska agencija BCG.</p>
      <p>(Beta)</p>
    </article>
  </body>
</html>