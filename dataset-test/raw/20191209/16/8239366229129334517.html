<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_kyievi_vidkryly_pamyatnyy_znak_oblychchya_viyny_332720.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T16:18:00+00:00"/>
    <meta property="og:title" content="У Києві відкрили пам’ятний знак &quot;Обличчя війни&quot;"/>
    <meta property="og:description" content="Днями на території Національного військово-медичного клінічного центру ʺГоловний військовий клінічний госпітальʺ (НВМКЦ) відбулось урочисте відкриття пам’ятного знаку ʺОбличчя війниʺ, присвяченого військовослужбовцям медичної служби, які загинули, рятуючи життя захисників України в районі проведення бойових дій."/>
  </head>
  <body>
    <article>
      <h1>У Києві відкрили пам’ятний знак "Обличчя війни"</h1>
      <h2>Днями на території Національного військово-медичного клінічного центру ʺГоловний військовий клінічний госпітальʺ (НВМКЦ) відбулось урочисте відкриття пам’ятного знаку ʺОбличчя війниʺ, присвяченого військовослужбовцям медичної служби, які загинули, рятуючи життя захисників України в районі проведення бойових дій.</h2>
      <address>
        <time datetime="2019-12-09T16:18:00+00:00">09 Dec 2019, 16:18</time>
      </address>
      <slideshow>
        <figure>
          <img src="https://galinfo.com.ua/media/gallery/full/o/b/oblychiaviyny.jpg"/>
          <figcaption>У Києві відкрили пам’ятний знак "Обличчя війни"</figcaption>
        </figure>
        <figure>
          <img src="https://galinfo.com.ua/media/gallery/full/o/b/oblychiaviyny1.jpg"/>
          <figcaption>У Києві відкрили пам’ятний знак "Обличчя війни"</figcaption>
        </figure>
        <figure>
          <img src="https://galinfo.com.ua/media/gallery/full/o/b/oblychiaviyny2.jpg"/>
          <figcaption>У Києві відкрили пам’ятний знак "Обличчя війни"</figcaption>
        </figure>
      </slideshow>
      <p>За інформацією <a href="https://armyinform.com.ua/2019/12/u-kyyevi-vidkryly-pamyatnyj-znak-oblychchya-vijny/">Інформагентства АрміяInform</a>, на церемонії відкриття були присутні начальник медичної служби ЗС України, генерал-майор медслужби Ігор Хоменко, начальник НВМКЦ генерал-майор медслужби Анатолій Казмірчук, особовий склад військового госпіталю, ветерани АТО, волонтери й представники духовенства.</p>
      <p>— Військові медики з перших днів війни з гідністю виконують обов’язок з надання медичної допомоги нашим пораненим воїнам, інколи ризикуючи і власним життям. 65 медпрацівників загинули, виконуючи обов’язки на війні, — наголосив генерал-майор медичної служби Ігор Хоменко.</p>
      <p>Після вшанування героїв хвилиною мовчання, відкрити меморіал ʺОбличчя війниʺ випала честь авторам-ініціаторам його створення — очільнику автомобільної служби капітану Юрію Сліпчуку і ветерану АТО Ігорю Сімутіну.</p>
      <p>— Завдяки спільним зусиллям нашого колективу та значної підтримки керівництва центру з’явився цей образ — бойового санітарного авто УАЗ-3962, прославленого під назвою ʺТаблеткаʺ. На її борту, під ворожими обстрілами, перебували відважні водії та лікарі, які з усіх сил рятували наших воїнів. На твердому граніті закарбовані імена героїв сучасності, які склали голови за Україну, і яких ми завжди пам’ятатимемо! — зауважив капітан Юрій Сліпчук.</p>
      <p>Нагадаємо, як писало Гал-інфо, у вересні в Польщі встановили <a href="https://galinfo.com.ua/news/u_polshchi_vstanovyly_pamyatnyk_lvivskym_pilotam_325324.html">пам’ятник Львівським пілотам</a>.</p>
    </article>
  </body>
</html>