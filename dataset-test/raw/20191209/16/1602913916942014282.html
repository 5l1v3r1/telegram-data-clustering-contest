<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/alfred-simonis-liderul-deputatilor-psd-daca-va-fi-abrogata-oug-114-vom-compensa-prin-lege-masurile-bune-18660618"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T16:14:26+00:00"/>
    <meta property="og:title" content="Alfred Simonis, liderul deputaţilor PSD: Dacă va fi abrogată OUG 114, vom compensa prin lege măsurile bune"/>
    <meta property="og:description" content="Alfred Simonis, liderul deputaţilor PSD, a declarat, joi, după şedinţa grupurilor parlamentare reunite ale social-democraţilor, că dacă va fi abrogată OUG 114, PSD va încerca să compenseze ”măsurile bune” din actul normativ prin proiecte de lege depuse în Parlament."/>
  </head>
  <body>
    <article>
      <h1>Alfred Simonis, liderul deputaţilor PSD: Dacă va fi abrogată OUG 114, vom compensa prin lege măsurile bune</h1>
      <address><time datetime="2019-12-09T16:14:26+00:00">09 Dec 2019, 16:14</time> by <a rel="author">Alexandru Costea, Mediafax</a></address>
      <p>Alfred Simonis, liderul deputaţilor PSD, a declarat, joi, după şedinţa grupurilor parlamentare reunite ale social-democraţilor, că dacă va fi abrogată OUG 114, PSD va încerca să compenseze ”măsurile bune” din actul normativ prin proiecte de lege depuse în Parlament.</p>
      <p>"Actualul Guvern, când nu era la guvernare şi era în Opoziţie, contesta în fiecare săptămână OUG 114. Întrebarea noastră pentru cei de la PNL este dacă mai doresc abrogarea sau respingerea OUG 114 şi dacă acum când sunt la guvernare o mai susţin sau nu. E foarte interesantă această dublă măsură pe care o practică cei de la PNL acum faţă de perioada când erau în Opoziţie. Noi credem că sunt foarte multe măsuri bune luate în acea Ordonanţă şi în cazul în care trece o astfel de abrogare, vom încerca prin măsuri legislative să compensăm aceste lipsuri şi să reglăm măsurile bune ale acelei Ordonanţe, că vorbim de ROBOR, salariile din construcţii, de plafonarea preţurilor la Energie. Toate aceste lucruri vor fi corectate în Parlament dacă această Ordonanţă va fi abrogată", a afirmat deputatul PSD Alfred Simonis.</p>
      <p>Vicepremierul Raluca Turcan a anunţat, luni, că Executivul va discuta, în primă lectură, a doua asumare a răspunderii pentru modificarea OUG 114/2018. De asemenea, ea le-a cerut partenerilor PNL să sprijine în Parlament prezenţa pentru simplificarea unor proceduri.</p>
      <p>”Am decis azi o a doua asumare de răspundere să fie luată pe OUG 114. Tot în şedinţa de mâine vom avea o primă lectură pe OUG 114, astfel încât să fie abrogată, cu excepţia părţii acesteia legate de construcţii. Dacă s-ar abroga partea aceasta ar produce o bulversare în domeniul construcţiilor şi în sectorul economic”, a adăugat Turcan.</p>
      <p>Măsura asumării răspunderii pe OUG 114/2018 a fost anunţată anterior şi de premierul Ludovic Orban.</p>
      <p>„Tot conform discuţiilor pe care le-am avut, ne vom angaja răspunderea pentru abrogarea tuturor prevederilor catastrofale pentru economia românească, care au fost cuprinse în ordonanţă de urgenţă 114. Am tras nădejde că putem în dezbaterea parlamentară, ştiţi că ordonanţă se află în dezbatere în Camera Deputaţilor. Vom putea să abrogăm toate acele prevederi care au provocat, după părerea mea, prejudicii inestimabile economiei româneşti, nu ştiu dacă vom putea face acest lucru, dimpotrivă din veştile pe care le primesc de la Parlament, din diferite comisii, se pare că unii chiar vor să înrăutăţească prevederile din ordonanţă de urgenţă 114”, a declarat vineri Ludovic Orban.</p>
    </article>
  </body>
</html>