<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/12/09/putin-a-zelenskyj-sa-stretli-na-rokovaniach-v-parizi/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-12-09T16:07:47+00:00"/>
    <meta property="og:title" content="Putin a Zelenskyj sa stretli na rokovaniach v Paríži"/>
    <meta property="og:description" content=" Ruský prezident Vladimir Putin a jeho ukrajinský kolega Volodymyr Zelenskyj sa prvý raz osobne stretli v Paríži na rokovaniach o ukončení konfliktu na východe Ukrajiny. Francúzsko a Nemecko zohrávajú v rámci rozhovorov rolu sprostredkovateľa. Lídri budú hľadať spôsoby, ako zastaviť päťročnú vojnu medzi ukrajinskou armádou a proruskými separatistami, ktorá si..."/>
  </head>
  <body>
    <article>
      <h1>Putin a Zelenskyj sa stretli na rokovaniach v Paríži</h1>
      <address><time datetime="2019-12-09T16:07:47+00:00">09 Dec 2019, 16:07</time> by <a rel="author">SITA</a></address>
      <p>
        <b> Ruský prezident Vladimir Putin a jeho ukrajinský kolega Volodymyr Zelenskyj sa prvý raz osobne stretli v Paríži na rokovaniach o ukončení konfliktu na východe Ukrajiny. Francúzsko a Nemecko zohrávajú v rámci rozhovorov rolu sprostredkovateľa. Lídri budú hľadať spôsoby, ako zastaviť päťročnú vojnu medzi ukrajinskou armádou a proruskými separatistami, ktorá si vyžiadala už viac než 13-tisíc ľudských životov.</b>
      </p>
      <p>Summit nasleduje po veľkej výmene zajatcov a stiahnutí sa ukrajinskej armády z troch kľúčových oblastí na frontovej línii. Na rokovaniach, ktoré sa v pondelok konajú v Elyzejskom paláci, je prítomný aj francúzsky prezident Emmanuel Macron a nemecká kancelárka Angela Merkelová.</p>
      <p>Stretnutie sa sústreďuje na implementáciu mierového plánu sprostredkovaného v roku 2015 Francúzskom a Nemeckom. Dohoda z Minsku mala zabezpečiť rozsiahlu autonómiu pre separatistické regióny a amnestiu pre povstalcov, čo sa však nikdy nenaplnilo.</p>
      <p>Hoci je nepravdepodobné, že by formálne stretnutie v Paríži vyústilo do obsiahlej mierovej dohody medzi Kyjevom a Moskvou, Rusko vyjadrilo „veľmi opatrný optimizmus“ z konania tohto prvého summitu lídrov po viac než troch rokoch.</p>
    </article>
  </body>
</html>