<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/kvu-povidomyv-pro-produktyvnist-deputativ-za-100-dniv.html"/>
    <meta property="og:site_name" content="1NEWS"/>
    <meta property="article:published_time" content="2019-12-09T16:06:33+00:00"/>
    <meta property="og:title" content="КВУ повідомив про продуктивність депутатів за 100 днів"/>
    <meta property="og:description" content="КВУ повідомив про продуктивність депутатів за 100 днів"/>
  </head>
  <body>
    <article>
      <h1>КВУ повідомив про продуктивність депутатів за 100 днів</h1>
      <address>
        <time datetime="2019-12-09T16:06:33+00:00">09 Dec 2019, 16:06</time>
      </address>
      <p>
        <b>Громадська організація «Комітет виборців України» проаналізувала показники законодавчої роботи народних депутатів України за перші 100 днів роботи парламенту, передає <a href="https://1news.com.ua/">1NEWS</a> з посиланням на <a href="https://www.radiosvoboda.org/a/news-kvu-deputaty-produktyvnist/30315824.html">Радіо Свобода</a>.</b>
      </p>
      <figure>
        <img src="https://1news.com.ua/wp-content/uploads/2019/12/vr.jpg"/>
      </figure>
      <p>«Всього за період із 28 серпня до 6 грудня народні депутати зареєстрували 797 проектів законів, що є високим показником. Попри це, низка політиків поки що не ініціювали жодного проєкту закону. Загалом у парламенті є 24 таких депутати», – йдеться в повідомленні КВУ.</p>
      <p>За даними організації, серед тих, хто не вніс жодного законопроєкту, переважно члени фракції «Слуга народу» (13) та «ОПЗЖ» (9).</p>
      <p>«Натомість у Верховній Раді є народні депутати, які вже стали авторами десятків проєктів законів. Рекордсменом за кількістю зареєстрованих документів є Дмитро Шпенов (позафракційний), який став автором 70 проєктів законів», – повідомили у КВУ, зазначивши, що Шпенов за 100 днів роботи реєстрував «майже по закону в день».</p>
      <p>Перше засідання Верховна Ради України дев’ятого скликання провела 29 серпня.</p>
      <p>Відповідно до порядку денного Верховної Ради, з 9 до 13 грудня депутати працюють у комітетах і комісіях, втім минулого тижня парламентарії проголосували за те, щоб вийти 12 грудня на позачергове засідання.</p>
    </article>
  </body>
</html>