<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176387/trojice-obvinenych-pojde-pre-vybuch-v-presovskej-bytovke-do-vazby"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T16:57:53+00:00"/>
    <meta property="og:title" content="Trojica obvinených pôjde pre výbuch v prešovskej bytovke do väzby"/>
    <meta property="og:description" content="V pondelok o tom rozhodol Okresný súd v Prešove."/>
  </head>
  <body>
    <article>
      <h1>Trojica obvinených pôjde pre výbuch v prešovskej bytovke do väzby</h1>
      <h2>V pondelok o tom rozhodol Okresný súd v Prešove.</h2>
      <address><time datetime="2019-12-09T16:57:53+00:00">09 Dec 2019, 16:57</time> by <a rel="author">TASR</a></address>
      <p>Prešov 9. decembra (TASR) -<b> </b><b>Traja obvinení z trestného činu všeobecného ohrozenia v súvislosti s výbuchom plynu v jednom z prešovských bytových domov pôjdu do väzby.</b> V pondelok o tom rozhodol Okresný súd v Prešove. Proti rozhodnutiu podali účastníci sťažnosť, rozhodne o nej krajský súd.</p>
      <p><i>„Obvinených v predmetnej trestnej veci vzal sudca pre prípravné konanie do väzby zhodne na základe dôvodnej obavy, že by mohli pôsobiť na svedkov, znalcov, spoluobvinených alebo inak mariť objasňovanie skutočností závažných pre trestné stíhanie,“</i> uviedla pre TASR hovorkyňa súdu Ivana Petrufová.</p>
      <p>Ako spresnila, sudca pre prípravné konanie Okresného súdu Prešov <b>v prípade troch obvinených z prečinu všeobecného ohrozenia zhodne návrh prokurátorky Okresnej prokuratúry Prešov na vzatie obvinených do takzvanej útekovej väzby zamietol.</b></p>
      <p>Plyn vybuchol v piatok (6. 12.) v jednom z bytov v 12-podlažnej bytovke na Mukačevskej ulici v Prešove. Nešťastie si vyžiadalo sedem obetí, jedna osoba je nezvestná a desiatky ďalších utrpeli zranenia. Svoje domovy museli opustiť obyvatelia viacerých okolitých domov. Časť z nich sa do bytov vrátila.</p>
    </article>
  </body>
</html>