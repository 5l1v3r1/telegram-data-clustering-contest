<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/primul-procuror-trimis-in-judecata-de-sectia-speciala-a-fost-achitat-definitiv-de-inalta-curte-de-casatie-si-justitie.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T16:57:14+00:00"/>
    <meta property="og:title" content="Primul procuror trimis în judecată de Secția Specială a fost achitat definitiv de Înalta Curte de Casație și Justiție"/>
    <meta property="og:description" content="Un complet de cinci judecători de la Instanţa supremă a dispus, luni, achitarea definitivă a lui Eugen Stoina, procuror la Parchetul de pe lângă"/>
  </head>
  <body>
    <article>
      <h1> Primul procuror trimis în judecată de Secția Specială a fost achitat definitiv de Înalta Curte de Casație și Justiție </h1>
      <address><time datetime="2019-12-09T16:57:14+00:00">09 Dec 2019, 16:57</time> by <a rel="author">Redacția</a></address>
      <p>Un complet de cinci judecători de la Instanţa supremă a dispus, luni, achitarea definitivă a lui Eugen Stoina, procuror la Parchetul de pe lângă Judecătoria Sibiu, fost procuror DNA, trimis în judecată de Secţia de investigare a infracţiunilor din justiţie (SIIJ) pentru săvârşirea infracţiunii sustragere de la prelevarea de mostre biologice, el fiind acuzat că a consumat băuturi alcoolice şi a produs un accident rutier, transmite Agerpres.ro.</p>
      <p>Completul de cinci magistraţi a respins apelul SIIJ şi a menţinut decizia de achitare dată în iunie 2019 de un complet de trei judecători de la Instanţa supremă.</p>
      <p>Eugen Stoina a fost achitat în baza art. 396 alin. 5 rap. la art.16 alin.1 lit. b teza I din Codul de procedură penală, care prevede: „fapta nu este prevăzută de legea penală”.</p>
      <p>Acesta este primul dosar instrumentat de SIIJ, trimis în instanţă în noiembrie 2018.</p>
      <p>Procurorii Secţiei pentru investigarea infracţiunilor din justiţie susţineau că, la data de 11 ianuarie 2018, aflându-se în Bucureşti la volanul unui autoturism, Eugen Stoina, pe fondul nepăstrării distanţei între autovehicule, a intrat în coliziune cu un alt autovehicul care se afla oprit, în coloană, la semafor.</p>
      <p>Accidentul a generat tamponarea în lanţ a încă două autoturisme, oprite în coloană la semafor, precum şi vătămarea corporală a procurorului.</p>
      <p>La locul accidentului s-au deplasat poliţişti de la Brigada Rutieră, precum şi un echipaj SMURD, care a hotărât transportarea lui Eugen Stoina la spital pentru acordarea de îngrijiri medicale.</p>
      <p>„Din probele administrate de procurori reiese că inculpatul ar fi părăsit unitatea medicală fără a avea avizul medicului de gardă. Ulterior, inculpatul a fost căutat de organele de Poliţie Rutieră, reuşindu-se contactarea telefonică a acestuia, (…) cu solicitarea de a se prezenta la sediul Brigăzii Rutiere. Inculpatul s-a prezentat la sediul Poliţiei Rutiere, unde a fost testat cu aparatul alcooltest. Ulterior, inculpatul a fost condus apoi la o unitate medicală, unde i-au fost recoltate probe de sânge, stabilindu-se că acesta consumase băuturi alcoolice”, preciza Parchetul.</p>
    </article>
  </body>
</html>