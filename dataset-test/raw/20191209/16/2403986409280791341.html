<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/yak_vishha_rada_pravosuddya_sabotuye_reformu_zelenskogo_n1246019"/>
    <meta property="og:site_name" content="24 Канал"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="Як Вища рада правосуддя саботує реформу Зеленського: приклади"/>
    <meta property="og:description" content="Зухвале вбивство 3-річного сина депутата Київської облради Вячеслава Соболєва у самому центрі Києва шокувало усіх."/>
  </head>
  <body>
    <article>
      <h1>Як Вища рада правосуддя саботує реформу Зеленського: приклади</h1>
      <address><time datetime="2019-12-09T16:00:00+00:00">09 Dec 2019, 16:00</time> by <a rel="author" href="https://24tv.ua/roman_maselko_tag5956/" target="_blank">Роман Маселко</a></address>
      <p>
        <b>Зухвале вбивство 3-річного сина депутата Київської облради Вячеслава Соболєва у самому центрі Києва шокувало усіх.</b>
      </p>
      <p>На другий ж день Соболєв назвав, кого він підозрює у причетності до вбивства. Серед них є і відомий суддя Артур Ємельянов.</p>
      <blockquote>Цікаво! <a href="https://24tv.ua/spravi_proti_avtomaydanivtsiv_shokuyuchi_fakti_pro_suddiv_n1241985">Судді погодили шокуючі компенсації моральної шкоди Портнову і скандальному ДАІшнику</a></blockquote>
      <p>Звісно, це тільки версія. Але фактом є те, що незважаючи на численні докази незаконних статків, причетності до злочинів та навіть подання про звільнення, Вища рада правосуддя досі не звільнила Ємельянова з посади. Він до сих пір суддя.</p>
      <p>І таких прикладів <b>покривання Радою правосуддя</b> очевидних негідників у мантіях сотні.</p>
      <h3>Про Артура Ємельянова</h3>
      <p>Дисциплінарна палата Вищої ради правосуддя, яку я буду називати ВРП, ще у червні 2018 року вирішила звільнити Артура Ємельянова із посади судді.</p>
      <blockquote>;Читайте також: <a href="https://24tv.ua/artur_yemelyanov_biografiya_hto_takiy_obstril_sobolyeva_n1242535">Хто такий Артур Ємельянов, якого пов'язують з обстрілом авто в Києві</a></blockquote>
      <p>Підставою став його виступ на зборах суддів Господарського суду міста Києва, коли він фактично прямо запропонував вирішувати справи за хабарі. І пообіцяв захист від правоохоронців, якщо судді будуть приймати потрібні рішення, у справах, які він назве.</p>
      <figure>
        <img src="https://24tv.ua/resources/photos/news/620_DIR/201912/1246019_10355808.jpg?201912144316"/>
      </figure>
      <p>
        <i>Артур Ємельянов</i>
      </p>
      <p>А от тим, хто не погодився з пропозицією він відверто погрожував та переслідував. Ємельянов оскаржив це рішення. За законом така скарга розглядається протягом місяця. Але ВРП тягнула з цим понад пів року і розглянула її аж у січні 2019 року. У задоволенні скарги – відмовила.</p>
      <p>Хоча член ВРП <b>Олексій Маловацький </b>так був проти покарання Ємельянова, що аж написав окрему думку. Здавалось би, нарешті, символ корупції часів Януковича втратить статус судді та перестане добивати авторитет українського суду.</p>
      <p>Але з тих пір минуло понад 10 місяців, а Артур Станіславович і досі суддя. І за це потрібно подякувати саме Вищій раді правосуддя.</p>
      <h3>Про Володимира Пономаренка</h3>
      <p>Загалом ВРП намагається у будь-який спосіб не очиститись від суддів, причетних до корупції, а допомогти їм. Гарною ілюстрацією є приклад судді апеляційного суду Черкаської області Володимира Пономаренка.</p>
      <blockquote>Читайте також: <a href="https://24tv.ua/chomu_spravam_maydanu_truba_n1238153">Ігнорування справ Майдану стане фатальною помилкою для Зеленського</a></blockquote>
      <p>У серпні 2018 року детективи НАБУ спіймали його під час отримання хабаря. За даними слідства, Пономаренко за хабар домовлявся, щоб інші судді не карали водія, якого зупинили п’яним за кермом.</p>
      <p>До речі, це трапилось через 4 місяці після того, як Вища кваліфікаційна комісія визнала суддю доброчесним.</p>
      <figure>
        <img src="https://24tv.ua/resources/photos/news/620_DIR/201912/1246019_10355834.jpg?201912145004"/>
      </figure>
      <p>
        <i>Володимир Пономаренко</i>
      </p>
      <p>Так от, детективи завершили розслідування і з жовтня справа Пономаренка розглядається у Вищому антикорсуді.<br/><br/>А як на це відреагувала ВРП ? Адже цілком логічно, що першочергово треба звільнити такого суддю з посади. Встановлених слідством фактів цілком достатньо для цього.</p>
      <figure>
        <img src="https://24tv.ua/resources/photos/news/620_DIR/201912/1246019_10355838.jpg?201912145207"/>
      </figure>
      <p>
        <i>Затримання на хабарі</i>
      </p>
      <p>А відповідно до нового закону будь-який член ВРП має право ініціювати дисциплінарну скаргу стосовно судді. Але жоден з членів ВРП не скористався таким правом.</p>
      <p>Більше того, 3 грудня вони задовольнили заяву Пономаренка про відставку. Тобто замість ганебного звільнення, суддю, якого спіймали на хабарі, <b>відправили на почесний відпочинок</b> зі збереженням статусу та великим довічним утриманням. Ще й дали вихідну допомогу у розмірі трьох зарплат. І все це за наш з вами рахунок.</p>
      <h3>Про активіста Мирона Бохняка</h3>
      <p>При розгляді дисциплінарних скарг члени ВРП сповідують такий же ж принцип. Аналізуючи практику ВРП, особисто мене вразила історія 70-річного львівського активіста Мирона Бохняка.</p>
      <blockquote>Цікаво! <a href="https://24tv.ua/hto_mozhe_znishhiti_sudovu_reformu_zelenskogo_n1235229">Вища рада правосуддя може знищити судову реформу Зеленського: шокуючі факти</a></blockquote>
      <p>Він роками протистоїть свавіллю влади, правоохоронців, суддів. Часто допомагає іншим відстоювати правду у судах.</p>
      <p>А три роки тому у нього трапилась трагедія –<b> вбили його сина</b>. І якщо раніше він допомагав іншим, то тут вже на власному прикладі переконався, як працюють правоохоронці.</p>
      <figure>
        <img src="https://24tv.ua/resources/photos/news/620_DIR/201912/1246019_10355899.jpg?201912150813"/>
      </figure>
      <p>
        <i>Мирон Бохняк</i>
      </p>
      <p>З самого початку слідство закривало очі на очевидні докази причетності до вбивства декількох осіб. У злочині обвинуватили лише одну особу, який начебто вбив сина активіста одним ударом.</p>
      <p>Бохняк провів власне розслідування, ретельно дослідив усі обставини злочину і переконаний, що до вбивства причетні декілька осіб. Але вони мають покровителів та гроші, тому їх і не чіпають. Все скинули на одного цапа відбувайла.</p>
      <aside>У 2017 році обвинувачення передали до суду. Бохняк у суді просив повернути обвинувальний акт, бо у ньому не враховано усі обставини справи. Таким чином поліція та прокуратура фактично покривала інших учасників справи.</aside>
      <p>Порушення були настільки очевидними, що суд підтримав доводи активіста та повернув акт. Апеляція також підтримала це рішення. Але прокуратура навіть не думала щось міняти, і повторно надсилала аналогічний акт до суду. А суд знову його повертав. І так 6 раз.</p>
      <p>Вдумайтесь, два роки суд та прокуратура грались у цей пін-понг справою про вбивство людини. Хоча спершу до суду тут питань не було.</p>
      <p>А от на 7 раз Львівський апеляційний суд раптом кардинально змінив думку та вирішив, що з обвинувальним актом уже все ок, хоча він практично не змінився.</p>
      <p>Таке рішення винесла колегія суддів у складі <b>Партики, Березюка та Гончарука</b>. Цікаво, що ці ж судді раніше розглядали цей ж акт та вважали його неналежним. Що ж змусило їх поміняти думку ? У будь-якому випадку така ситуація істотно підриває авторитет суду.</p>
      <p>Бохняк звернувся зі скаргою на цих суддів до ВРП. Скарга потрапила до <b>Світлани Шелест</b>, яка відома своєю столичною квартирою за мільйон доларів. Вона не стала тягнути, як це було зі справою Ємельянова.</p>
      <figure>
        <img src="https://24tv.ua/resources/photos/news/620_DIR/201912/1246019_10355935.jpg?201912151906"/>
      </figure>
      <p>
        <i>Світлана Шелест</i>
      </p>
      <p>Вже через місяць ВРП відмовилась навіть відкрити справу проти цих суддів. Чому ? Невідомо, бо ВРП не вважає за необхідне аргументувати свої рішення. Уся відмова складається з одного речення.</p>
      <p>І які після цього шанси у пана Мирона на чесний суд? Відповідь очевидна.</p>
      <h3>Про Євгена Аблова</h3>
      <p>Не відстає від Шелест і член ВРП Віктор Шапран. Він розглядав цікаву скаргу, яка стосується знаменитого любителя "учудіть" Євгена Аблова з окружного адмінсуду. Аблов розглядав позов про визнання незаконним обрання членом Вищої кваліфікаційної комісії Тараса Лукаша.</p>
      <blockquote>Читайте також: <a href="https://24tv.ua/chi_otrimayut_ukrayintsi_chesni_sudi_yake_pokarannya_zaslugovuyut_knopkodavi_n1220856">Чи отримають українці чесні суди: яке покарання заслуговують кнопкодави</a></blockquote>
      <p>Під час розгляду справи встановили, що він використовував підроблену довідку та не надав на конкурс усіх необхідних документів. Але це не завадило призначенню його членом ВККС.</p>
      <figure>
        <img src="https://24tv.ua/resources/photos/news/620_DIR/201912/1246019_10355907.jpg?201912151050"/>
      </figure>
      <p>
        <i>Євген Аблов</i>
      </p>
      <p>У суді брав участь і я. Під час процесу Аблов публічно на камеру повідомив журналістам, що його дружина переїхала в Одесу, тільки щоб не бачити активіста Маселка.</p>
      <p>Такі заяви, навіть якщо суддя просто "чудіт", є 100 % підставами для відводу, який я і заявив. Його розглядала колега Аблова – суддя Васильченко. І звісно ж відмовила.</p>
      <aside>Мені було дуже цікаво – чим суддя аргументувала своє рішення. Виявилось, що нічим. У рішенні про це ні слова. А це вже підстава для дисциплінарної відповідальності.</aside>
      <p>Я подав скаргу, яку розглядав Віктор Шапран. Довго розглядав, майже рік. А потім ВРП відмовилась відкрити провадження. І знову одним реченням, без будь-якої аргументації.</p>
      <p>Запитаєте чи можна якось з цим боротись ? Чи несуть члени ВРП якусь відповідальність ? Наразі вони фактично безкарні. Звільнити їх неможливо.</p>
      <h3>Судова реформа Зленського</h3>
      <p>Проте судова реформа Зеленського передбачає механізм перевірки членів ВРП і, навіть, їх звільнення. Це комісія з питань етики та доброчесності.</p>
      <p>Відповідно до закону вона складається з 3 міжнародних експертів та 3 членів ВРП. Саме вона має перевірити усіх членів ВРП та звільнити недоброчесних.</p>
      <blockquote>Читайте також: <a href="https://24tv.ua/sudova_reforma_zelenskogo_chi_viyde_v_ukrayini_tsogo_razu_n1223235">Судова реформа Зеленського: чи вийде в України цього разу</a></blockquote>
      <p>США та Великобританія уже запропонували своїх кандидатів до комісії. Це справді потужні експерти зі світовим іменем. <b>Карлос Кастресана</b> – екс-голова Міжнародної комісії проти безкарності у Гватемалі.</p>
      <figure>
        <img src="https://24tv.ua/resources/photos/news/620_DIR/201912/1246019_10355922.jpg?201912151429"/>
      </figure>
      <p>
        <i>Карлос Кастресан</i>
      </p>
      <p><b>Джованні Кесслер</b> – колишній гендиректор Європейського бюро з боротьби з шахрайством та Роберт Корді, який у США очолював Федеральне управління боротьби з корупцією.</p>
      <figure>
        <img src="https://24tv.ua/resources/photos/news/620_DIR/201912/1246019_10355925.jpg?201912151538"/>
      </figure>
      <p>
        <i>Джованні Кесслер</i>
      </p>
      <p>А от ВРП не спішить призначати свою частину комісії. Більше того вона очевидно <b>саботує й всі інші процеси запуску реформи</b> Зеленського. Зокрема, не затверджує необхідні положення.</p>
      <p>А запропонований ВРП порядок обрання нових членів Вищої кваліфікаційної комісії повністю нівелює роль міжнародників у конкурсній комісії. За таких умов, нова Комісія ризикує стати нічим не кращою старої, а реформа Зеленського матиме таку ж долю як і реформа Порошенка.</p>
      <blockquote>Важливо! <a href="https://24tv.ua/rada_uhvalila_zakonoproyekt_pro_suddiv_shho_peredbachaye_initsiativa_zelenskogo_n1219683">Рада ухвалила закон про суддів: що передбачає ініціатива Зеленського</a></blockquote>
      <p>Ми попереджали, що збереження діючої ВРП та наділення її додатковими повноваженнями матиме саме такі наслідки. На жаль, ні у Зеленського, ні у парламенті <b>нас не почули</b>.</p>
      <p>Тому зараз треба докласти набагато більше зусиль для того, щоб зберегти позитиви реформи. Ми готові. А чи готова влада виправляти помилки ? Скоро побачимо.</p>
      <p>Боротьба за чесні суди триває, а справедливість однозначно переможе.</p>
      <p><a href="https://24tv.ua/sport/rosiyu_vidstoronili_vid_olimpiadi_2020_na_4_roki_rishennya_vada_n1245915">Росію на чотири роки відсторонили від Олімпіад та чемпіонатів світу</a> сьогодні 15883</p>
      <anchor name="comAnch"/>
    </article>
  </body>
</html>