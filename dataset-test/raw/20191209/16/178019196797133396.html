<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/chlodzenie/thermalright_true_spirit_140_nadciaga_tanie_i_wydajne_chlodzenie"/>
    <meta property="og:site_name" content="PurePC"/>
    <meta property="article:published_time" content="2019-12-09T16:00:22+00:00"/>
    <meta property="og:title" content="Thermalright True Spirit 140 - Nadciąga tanie i wydajne chłodzenie"/>
    <meta property="og:description" content="Tajwański producent Thermalright kolejny raz ma zamiar namieszać na rynku. Do sprzedaży lada moment trafi tani i bardzo wydajny wieżowy cooler True Spirit 140."/>
  </head>
  <body>
    <article>
      <h1>Thermalright True Spirit 140 - Nadciąga tanie i wydajne chłodzenie</h1>
      <address><time datetime="2019-12-09T16:00:22+00:00">09 Dec 2019, 16:00</time> by <a rel="author">Przemysław Banasiak</a></address>
      <figure>
        <img src="https://www.purepc.pl/files/Image/m165/27674.jpg"/>
      </figure>
      <p>Mimo rosnącej popularności gotowych układów chłodzenia cieczą, czyli tak zwanych All in One, nadal sporo konsumentów podchodzi do nich sceptycznie. Jako główne wady wymienia się wysoką cenę, krótką żywotność czy możliwość wycieku płynu chłodzącego na podzespoły i fizyczne uszkodzenie sprzętu. Nic więc dziwnego, że wiele osób decyduje się nadal na wieżowe coolery CPU. Tutaj od lat na polskim rynku dominuje Noctua i be quiet! w przypadku najwydajniejszych i najcichszych propozycji oraz rodzime SilentiumPC u osób, które stawiają na współczynnik ceny do wydajności. Jeden ze starych graczy postanowił znowu zamieszać na rynku. Chłodzenie Thermalright True Spirit 140 ma być wydajne, ciche i tanie.</p>
      <h3>💬 Chłodzenie Thermalright True Spirit 140 dostępne jest już w sprzedaży w Chinach. Jego cena wynosi 259 RMB, czyli około 145 złotych.</h3>
      <figure>
        <img src="https://www.purepc.pl/image/news/2019/12/09_thermalright_true_spirit_140_nadciaga_tanie_i_wydajne_chlodzenie_4_b.jpg"/>
      </figure>
      <h3>🔗 <a href="https://www.purepc.pl/chlodzenie/noctua_chromaxblack_chlodzenia_w_czerni_wchodza_do_sprzedazy">Noctua chromax.black - Chłodzenia w czerni wchodzą do sprzedaży</a></h3>
      <p>Thermalright True Spirit 140 to dwuwieżowe chłodzenie procesora o wymiarach 158 x 121 x 146 (wysokość x szerokość x głębokość) milimetrów i wadze 1 kilograma, z zamontowanymi wentylatorami rozmiar zwiększa się do 160 x 140 x 146 milimetrów. Mamy tutaj do czynienia z podwójnymi aluminiowymi żeberkami; czterema 8-milimetrowymi, niklowanymi rurkami cieplnymi oraz podstawą z lustrzanym wykończeniem. Zastosowane wentylatory to 120-milimetrowa jednostka Thermalright TL-C12 pracująca z prędkością do 1500 RPM przy wydajności do 66,17 CFM, ciśnieniu do 1,53 mmH2O i deklarowanym poziomie hałasu do 25,6 dB(A) oraz 140-milimetrowy model Thermalright TL-D14 pracujący z prędkością do 1500 RPM przy wydajności do 77,8 CFM, ciśnieniu do 2,09 mmH2O i poziomie hałasu do 25,6 dB(A).</p>
      <figure>
        <img src="https://www.purepc.pl/image/news/2019/12/09_thermalright_true_spirit_140_nadciaga_tanie_i_wydajne_chlodzenie_0_b.jpg"/>
      </figure>
      <figure>
        <img src="https://www.purepc.pl/image/news/2019/12/09_thermalright_true_spirit_140_nadciaga_tanie_i_wydajne_chlodzenie_1_b.jpg"/>
      </figure>
      <h3>🔗 <a href="https://www.purepc.pl/minirecenzje/test_chlodzenia_deepcool_assassin_iii_nowy_krol_wydajnosci">Test chłodzenia Deepcool Assassin III - Nowy król wydajności?</a></h3>
      <p>Thermalright True Spirit 140 kompatybilne jest z procesorami korzystającymi z podstawki AMD AM4, Intel LGA 115x oraz LGA 2066. Posiadacze Threadriperrów muszą obejść się smakiem - podstawa chłodzenia jest zbyt mała by zapewnić odpowiedni kontakt z IHS procesora. W zestawie prócz coolera, elementów montażowych oraz instrukcji znajdziemy jeszcze strzykawkę z pastą termoprzewodzącą Thermalright TF7. Opisywane chłodzenie dostępne jest już w sprzedaży w Chinach. Jego cena wynosi 259 RMB, czyli około 145 złotych. Zgodnie z pierwszymi testami Thermalright True Spirit 140 z powodzeniem chłodzi procesor Intel Core i9-9900KF@4,9 GHz, tracąc maksymalnie do 2°C względem topowego układu Noctua NH-D15 kosztującego ponad 390 złotych. Pytanie tylko jak wypada to pod względem kultury pracy?</p>
      <figure>
        <img src="https://www.purepc.pl/image/news/2019/12/09_thermalright_true_spirit_140_nadciaga_tanie_i_wydajne_chlodzenie_2_b.jpg"/>
      </figure>
      <figure>
        <img src="https://www.purepc.pl/image/news/2019/12/09_thermalright_true_spirit_140_nadciaga_tanie_i_wydajne_chlodzenie_3_b.jpg"/>
      </figure>
      <footer>Źródło: JD</footer>
      <related>
        <h4>Powiązane publikacje</h4>
        <a href="https://www.purepc.pl/chlodzenie/noctua_chromaxblack_chlodzenia_w_czerni_wchodza_do_sprzedazy"/>
        <a href="https://www.purepc.pl/chlodzenie/arctic_liquid_freezer_ii_zestawy_aio_chlodzace_vrm_plyty_glownej"/>
        <a href="https://www.purepc.pl/chlodzenie/deepcool_captain_x_odswiezone_i_wydajniejsze_zestawy_aio"/>
        <a href="https://www.purepc.pl/chlodzenie/deepcool_assassin_iii_tansza_alternatywa_dla_noctua_nhd15"/>
        <a href="https://www.purepc.pl/chlodzenie/silverstone_permafrost_autorskie_chlodzenia_aio_z_rgb_led"/>
      </related>
    </article>
  </body>
</html>