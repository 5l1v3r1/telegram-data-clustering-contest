<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553542.html/%d9%85%d9%88%d9%81%d9%82%db%8c%d8%aa-%d8%af%d8%b1-%d8%ac%d9%86%da%af-%d8%b1%d9%88%d8%a7%db%8c%d8%aa-%d9%87%d8%a7-%d9%85%d9%86%d9%88%d8%b7-%d8%a8%d9%87-%d8%a8%d8%b1%d8%aa%d8%b1%db%8c-%d8%a7%d8%b3%d8%aa%d9%81%d8%a7%d8%af%d9%87-%d8%a7%d8%b2-%d8%b1%d8%b3%d8%a7%d9%86%d9%87-%d8%a7%d8%b3%d8%aa"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T16:08:00+00:00"/>
    <meta property="og:title" content="موفقیت در جنگ روایت‌ها منوط به برتری استفاده از رسانه است"/>
    <meta property="og:description" content="در نبرد روایت‌‌ها دست برتر را آنی دارد که از ابزار آن یعنی رسانه‌ها استفاده بیشتر و بهتری ببرد تا جایی که همچون ابرقدرت‌های امروز برای خود قدرتی پوشالی در افکار عمومی ساخته و کارهای نکرده خود را به ذهن مخاطب القا کنند."/>
  </head>
  <body>
    <article>
      <h1>موفقیت در جنگ روایت‌ها منوط به برتری استفاده از رسانه است</h1>
      <h2>تبیین اهمیت رسانه در کرسی آزاداندیشی طلبگی؛</h2>
      <address>
        <time datetime="2019-12-09T16:08:00+00:00">09 Dec 2019, 16:08</time>
      </address>
      <p>در نبرد روایت‌‌ها دست برتر را آنی دارد که از ابزار آن یعنی رسانه‌ها استفاده بیشتر و بهتری ببرد تا جایی که همچون ابرقدرت‌های امروز برای خود قدرتی پوشالی در افکار عمومی ساخته و کارهای نکرده خود را به ذهن مخاطب القا کنند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، عصر امروز به همت حوزه علمیه ریحانةالرسول شهرستان نکا کرسی آزاداندیشی با موضوع بررسی تاریخی نقش رسانه در تحقق اهداف به منظور تحلیل و بررسی اقدامات رسانه‌ای در عصرهای متفاوت به خصوص در تاریخ اسلام برگزار شد.<br/><br/>در این برنامه تخصصی ایمان حبیبی فعال فرهنگی و رسانه‌ای با اشاره به نیاز جدی کشور در شکل‌گیری نهضت سواد رسانه، اظهار کرد: مهمترین نیازی که در کشور احساس می شود، بحث سواد رسانه است چراکه اگر سواد رسانه به خوبی در بین عموم، خواص و به خصوص مسئولان جامعه فهمانده شود، خیلی از مشکلات برطرف می‌شود.<br/><br/>وی رسانه را در ابتدا ابزاری برای انتقال پیام توصیف کرد و افزود: با گذشت زمان و پیشرفت در ابزارهای رسانه‌ای علاوه بر انتقال پیام کارکردهای دیگری ازجمله آموزش، سرگرمی و مدیریت و رهبری جوامع بشری نیز به خواص رسانه‌ها افزوده شد.<br/> <br/>این استاد سواد رسانه خاطرنشان کرد: رسانه‌ها ابزاری هستند که نوع استفاده از آن تعیین کننده خوب یا بد بودن کاربرد آن است برهمین اساس نمی‌توان هیچ نوعی از رسانه از ماهواره و تلویزیون تا زیست در فضای مجازی را اساسا نفی کرد.<br/><br/>وی قدرت و ثروت را دو پیامد ویژه فعالیت در فضای رسانه قلمداد و اضافه کرد: صاحبان رسانه صاحبان قدرت و ثروت می‌شوند که در کنار جذابیت فضای رسانه و گستردگی همراه با دسترسی عام به خصوص در شبکه‌های اجتماعی سبب می‌شود که هرکسی به خود اجازه استفاده از این ابزار حتی بدون بهره‌مندی از علم حداقلی برای استفاده از آن را به خود بدهد.<br/><br/>* رسانه، قدرت و ثروت</p>
      <p>حبیبی تصریح کرد: مثال ابزاری رسانه را می‌توان در قیاس با نمونه‌های ساده‌ای مانند آتش و چاقو توصیف کرد به گونه‌ای که استفاده درست از آتش سبب گرمای بدن، پختن غذا و حتی تولیدات صنعتی اما استفاده ناصحیح از آن سوختن را به همراه دارد یا یک جراح با چاقوی خود جان یک فرد را نجات می‌دهد درحالی که افراد شرور با همان چاقو می‌توانند جان افراد را بگیرند.<br/><br/>وی افزود: کسی نمی‌تواند صرفا استفاده از آتش و چاقو را نفی کند درحالی که نوع استفاده تعیین کننده خوبی و بد بودن آن است از سوی دیگر همان جراح اگر علم استفاده از چاقوی جراحی را نداشته باشد با بریدن اشتباه یک رگ سبب گرفتن جان بیمار خود می‌شود که این همان سواد استفاده از آتش یا چاقو است.<br/><br/>این فعال فرهنگی و رسانه‌ای اذعان کرد: قدرت و ثروت حاصل از رسانه صاحبان رسانه را برای تسخیر افکار در راستای منافع مالی و سیاست‌های آن‌ها ترغیب کرد که برای بازی نخوردن در برنامه‌های صاحبان رسانه باید از ویژگی سواد رسانه سود برد.<br/><br/>وی تکنیک سحر را یکی از روش‌های صاحبان رسانه در القای تفکرات خود به مخاطبان و ایجاد هیجانات بیشتر در مردم در راستای اهداف خود برشمرد و گفت: سحر به معنای تصور واقعیت از چیزی که واقعیت ندارد این تکنیک تنها منحصر به زمان امروز نیست و در طول تاریخ نیز سابقه دارد که ماجرای تقابل حضرت موسی(ع) با ساحران دربار فرعون یکی از نمونه‌های بارز آن است.<br/><br/>* بررسی فقهی فضای مجازی نیاز جامعه دینی</p>
      <p>حبیبی در تبیین بیشتر رابطه سحر و رسانه تأکید کرد: همانطور که طبق فرمایش خداوند در آیه 66 سوره طه مردم خیال کردند که چوب دستی ساحران تبدیل به مار شد و فریب ساحران را خوردند امروز نیز رسانه‌های محتوایی را به مخاطبان خود نشان می‌دهند که واقعیت ندارند و از این طریق مرم را فریب می‌دهند این یعنی هنوز ساحران فرعونی زمان چوب دستی‌های خود را در رسانه‌ها می‌اندازند و مردم خیال می‌کنند مار است.<br/><br/>وی افزود: فضای مجازی با همه گستردگی خود تنها بخشی از رسانه است که البته با پیشرفت علم و تکنولوژی فضای مجازی و رسانه به سمت ملموس‌تر شدن گراییده‌اند اما با این حال مردم خیال می‌کنند و بین آنچه که فکر می کنند و آنچه که اتفاق افتاد تفاوت وجود دارد.<br/><br/>این استاد سواد رسانه به مباحث فقهی و قانونی حضور در فضای رسانه نیز پرداخت و بیان کرد: طبق فرمایش خداوند در آیات هفت و هشت سوره زلزال انسان نتیجه کارهای خود را حتی اگر به اندازه ذره‌ای باشد مشاهده می‌کند حال این ذره را می‌توان در کوچکترین اقدامات در فضای رسانه همچون تنها مشاهده یک صفحه از شبکه اجتماعی نیز تعریف کرد که با این نگاه لزوم خروج مردک از جهل رسانه‌ای بیش از پیش ضروری می‌نماید.<br/><br/>وی گفت: طبق فرمایش رهبر معظم انقلاب ما قویترین منطق دنیا را داریم اما از نظر تبلیغاتی و نحوه رساندن پیام خود به مردم جهان ضعیف هستیم بر همین اساس لازم است در حوزه علمیه به مسئله رسانه و شبکه های مجازی از دیدگاه فقهی پرداخته شود.<br/><br/>* لزوم تجهیز صاحبان سواد رساله به سواد رسانه<br/><br/>در ادامه این نشست تخصصی میثم معافی به عنوان استاد منتقد با اشاره به شبهات موجود در مسأله رسانه گفت: آنهایی که سواد رساله دارند باید سواد رسانه داشته باشند به عنوان نمونه رسول اکرم علاوه بر رسالت، پیامبر نیز بود یعنی به تعبیر امروزی پیام و صفحه رسانه داشته است.<br/><br/>وی افزود: برای کار رسانه باید از سه ویژگی مقاوم، مهاجم و انتشار انبوه بهره برد  در حالی که فضای مجازی هنوز تبدیل به فرصت نشد، صرفا خنثی سازی تهدیدها صورت می گیرد، از سوی دیگر با اینکه قدرت ما قدرت ایدئولوژیک است اما هنوز به مرحله اقدام نرسیده‌ایم، ما در فضای مجازی به عنوان زندگی دوم همچنان در سال 42 به سر می‌بریم و هنوز برای ما در این زمینه انقلاب نشده است.<br/><br/>این استاد حوزه و دانشگاه با بیان نقش و جایگاه حوزه‌های علمیه در این زمینه، خاطرنشان کرد: هر کلیک، واحد پول فضای مجازی است، هر کلیکی به نفع اسرائیل است، شارلی ابدو که پیامبر را مسخره کرده، مجله‌ای رنگی را منتشر کرده که مسلمانان با فریب و دروغ، کلیک می‌کنند، فریبی که در عاشورا اتفاق افتاد.<br/><br/>وی اضافه کرد: امروز هنوز صدای معاویه در شبکه‌های مبتذل ماهواره‌ای و ضد انقلاب با فعالیت گسترده نصاب‌های به عنوان نینجاهای ماهواره‌ای شنیده می شود، که پروژۀ شام و شمر را اجرا می‌کنند و این درحالی است که فرد هالن فیلم نامه نویس هالیوودی خود، هالیوود را به معنای هیاهو برای شنیده نشدن صدای حقی توصیف می‌کند و این همان اقدام کوفیان برای نشنیدن صدای حق امام معصوم است.<br/><br/>معافی تصریح کرد: حوزه‌های علمیه که کار تبلیغ دین برای مردم را بر عهده دارند باید ورود جدی و تمام عیار در تمام عرصه‌های فضای رسانه به خصوص فضای مجازی داشته باشند تا ورود آگاهانه مردم هم از فریب این عرصه در امان ماند و دست برتر را پیدا کرد.<br/><br/>* پیروزی بر آمریکا در جنگ روانی با اسلحه رسانه</p>
      <p>همچنین حجت‌الاسلام حیدری استاد داور کرسی با جمع‌بندی مطالب ارائه شده بیان کرد: اگر قرار است جنگی باشد، جنگ با آمریکا است که در طی یک روز ایران پیروز است اما جنگ امروز ما اقتصادی و مهم‌تر از آن جنگ روانی است که جنگ روانی را پیروز نخواهیم شد مگر آن که در رسانه‌های حقیقی و مجازی مسلح و به روز باشیم.<br/><br/>وی با اشاره به انواع جهاد اصغر، اکبر، کبیر و لزوم تربیت افسران جنگ نرم از بین طلاب بیان کرد: امام حسن(ع) در صلح قهرمانانه با معاویه، امام پیروز بود، اگر صلح امام حسن(ع) نبود، کربلای امام حسین(ع) هم نبود اما این تا چه اندازه به خوبی تبیین شده است.<br/><br/>امام جمعه موقت قائم‌شهر در پایان تبدیل برد به باخت در نبرد صفین برای جبهه حق را نداشتن رسانه قوی برشمرد و خاطرنشان کرد: فتنه 88، هشت ماه طول کشید، چون اینترنت باز بود اما فتنه 98 ، 48 ساعته تمام شد چون اینترنت را قطع کرده‌اند و این یعنی ابزاری که عاملی برای دست برتر دشمن در مدیریت افکار جامعه بود از دسترس آن‌ها خارج شد.<br/><br/>* ابزار و سواد رسانه اسلحه موفقیت در جنگ روایت‌ها<br/><br/>امروز به جرأت تمام اتفاقات مهم عرصه‌های مختلف بین‌المللی در عرصه رسانه رقم می‌خورد و طبق فرمایش رهبر معظم انقلاب امروز نبرد روایت‌ها است که بسیاری از معادلات جهانی را بر هم می‌زند.<br/><br/>در نبرد روایت‌‌ها دست برتر را آنی دارد که از ابزار آن یعنی رسانه‌ها استفاده بیشتر و بهتری ببرد تا جایی که همچون ابر قدرت‌های امروز برای خود قدرتی پوشالی در ذهن افکار عمومی ساخته و کارهای نکرده خود را به ذهن مخاطب القا کنند.<br/><br/>همین امر نیز کار را برای افزایش سواد رسانه و تبدیل افکار از مخاطب منفعل به مخاطب فعال به منظور بازی نخوردن در هزارتوی بازی و جنگ رسانه‌ای از اهمیت شایانی برخودار است که سه سطح مخاطب عام، خواص و مسئولان باید هرکدام بنابر نیازمندی خود به سلاح رسانه و سواد مربوط به آن برخوردار شوند.<br/><br/>انتهای پیام/</p>
    </article>
  </body>
</html>