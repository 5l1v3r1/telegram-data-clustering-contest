<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/regions/_zachipaye-za-zhive-u-cerkasah-trivaye-premyera-cornogo-vorona/942175"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T16:34:00+00:00"/>
    <meta property="og:title" content="&quot;Зачіпає за живе&quot;, - у Черкасах триває прем'єра &quot;Чорного ворона&quot;"/>
    <meta property="og:description" content="У Черкасах тривають прем'єрні покази фільму &quot;Чорний ворон&quot; за книгою українського письменника Василя Шкляра. Зал кінотеатру &quot;Мультиплекс&quot; у ТРЦ &quot;Дніпро Плаза&quot; на 124 місця майже заповнений, вільні лише перші два ряди. Серед глядачів переважно люди середнього віку із родинами. Із собою ..."/>
  </head>
  <body>
    <article>
      <h1>"Зачіпає за живе", - у Черкасах триває прем'єра "Чорного ворона"</h1>
      <address><time datetime="2019-12-09T16:34:00+00:00">09 Dec 2019, 16:34</time> by <a rel="author">Анна Орел</a></address>
      <figure>
        <img src="https://static2.gazeta.ua/img2/cache/preview/942/942175_w_300.jpg?v=0"/>
        <figcaption>Історична драма "Чорний ворон" вийшла у прокат 5 грудня. Фото: umoloda.kyiv.ua</figcaption>
      </figure>
      <p>У Черкасах тривають прем'єрні покази фільму "Чорний ворон" за книгою українського письменника <b>Василя Шкляра</b>.</p>
      <p>Зал кінотеатру "Мультиплекс" у ТРЦ "Дніпро Плаза" на 124 місця майже заповнений, вільні лише перші два ряди. Серед глядачів переважно люди середнього віку із родинами. Із собою брали відерця попкорну, пиво та газовані напої. Перед початком сеансу чутно хрумкіт та шепіт, але з першим кадром фільму усі замовкають.</p>
      <p>У стрічці йдеться про боротьбу українських повстанців проти комуністичної влади в 1920-х роках. Головний герой отаман на прізвисько Чорний ворон після смерті батька залишає сім'ю та йде на запеклу боротьбу проти окупантів у Холодному Яру.</p>
      <p>"От паскуда", - вигукнув 25-річний <b>Владислав Іванченко</b>. Так відреагував на епізод стрічки, де взятий у полон молодий командир більшовиків, відсікає голови своїм солдатам, щоб вберегти власне життя. У залі чуються насмішки чоловіків. Жінки відвертаються, прикриваючи обличчя руками.</p>
      <p>"Найбільше ненавиджу таких людей, які ні нашим, ні вашим. Немає різниці за кого ти воюєш, у кожної армії своя правда. Головне, щоб вірив у це, ніс якусь ідею. У нього її немає, він завжди буде зрадником", - продовжує Іванченко.</p>
      <p>До кінця фільму усі сиділи мовчки. Відерця із поп-корном та напої відклали на підлогу.</p>
      <p>"Поки дивилася "Чорного ворона" тричі розплакалася, - каже 45 річна <b>Інна Альбоща</b>. Спеціально приїхала із сусіднього райцентру Сміли на прем'єру нового фільму. - Я люблю Шкляра, часто буваю на творчих зустрічах. "Чорний ворон" - один з найулюбленіших романів. Коли донька запросила в кіно, не могла відмовитися, навіть вихідний на роботі взяла".</p>
      <p>"Не очікувала, що мені сподобається фільм, в університеті читала сам роман, то не дуже зацікавив. Але від стрічки просто в захваті, - додає донька Інни 23-річна <b>Анна Альбоща</b>. - відчувала гордість за наших воїнів - і за тих із Холодного Яру, і за наших сучасних бійців. Україна дійсно може похвалитися захисниками, але як 100 років тому, так і зараз немає того гетьмана, який би зібрав усіх в кулак".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/culture/_roman-sklyara-povernuv-lyudej-do-nacionalnogo-rezhiser-filmu-cornij-voron/941747"/>
      </related>
      <p>Глядачі також відмітили хорошу гру акторів та цікавий сюжет.</p>
      <p>"Історія, яка зачіпає за живе. Я читаю Шкляра, зараз от почав "Характерника". Приємно, що фільм дуже схожий на роман, але дуже скорочено. Якби за основу взяти всю книгу, то вистачило б на цілий серіал. Подібні фільми варто масово і безкоштовно показувати молоді, щоб мали дух патріотизму. Сюжет чудовий, гра акторів теж. Україна починає знімати дійсно хороші, якісні фільми", - розповідає 53-річний <b>Василь Тирса</b>.</p>
      <p>Стрічка "Чорний ворон" настільки вразила черкащан, що в кінці фільму усі аплодували та кілька хвилин не залишали своїх місць.</p>
      <figure>
        <iframe src="https://www.youtube.com/embed/f6LogImdzfw" width="590" height="332" data-service="Youtube" scrolling="no"/>
      </figure>
      <blockquote>Історична драма "Чорний ворон" за романом Василя Шкляра вийшла у прокат 5 грудня. Присвячена <a href="https://gazeta.ua/articles/culture/_film-cornij-voron-za-romanom-vasilya-sklyara-vijshov-u-prokat/941555">визвольній боротьбі проти радянської влади</a> у 1920-х.<br/>1922-й. Колишній старшина армії Української Народної Республіки Іван Чорновус на прізвисько Чорний ворон очолює загін повстанців у Холодному Яру на Черкащині, бореться з більшовиками, за сюжетом.<br/>Фільм зняв режисер Тарас Ткаченко, лауреат національної кінопремії "Золота дзиґа" за драму "Гніздо горлиці". Головну роль зіграв Тарас Цимбалюк.</blockquote>
    </article>
  </body>
</html>