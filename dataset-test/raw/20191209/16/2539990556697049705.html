<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2418773,Katar-2022-Rosjanie-beda-mogli-wystapic-pod-neutralna-flaga"/>
    <meta property="og:site_name" content="Polskie Radio"/>
    <meta property="article:published_time" content="2019-12-09T16:22:00+00:00"/>
    <meta property="og:title" content="Katar 2022: Rosjanie będą mogli wystąpić pod neutralną flagą"/>
    <meta property="og:description" content="Rosyjscy piłkarze, jeśli wywalczą awans na mistrzostwa świata w 2022 roku, będą mogli wystąpić w nich pod neutralną flagą - poinformował szef komitetu ds. weryfikacji zgodności Światowej Agencji Antydopingowej (WADA) Jonathan Taylor. Nie podał jednak szczegółów tego rozwiązania."/>
  </head>
  <body>
    <article>
      <h1>Katar 2022: Rosjanie będą mogli wystąpić pod neutralną flagą</h1>
      <address>
        <time datetime="2019-12-09T16:22:00+00:00">09 Dec 2019, 16:22</time>
      </address>
      <p>
        <b>Rosyjscy piłkarze, jeśli wywalczą awans na mistrzostwa świata w 2022 roku, będą mogli wystąpić w nich pod neutralną flagą - poinformował szef komitetu ds. weryfikacji zgodności Światowej Agencji Antydopingowej (WADA) Jonathan Taylor. Nie podał jednak szczegółów tego rozwiązania.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/02d2d9f4-2d82-41d3-82de-1842935325f0.mp3"/>
          </figure>
          <p>Szef Polskiej Agencji Antydopingowej Michał Rynkowski podkreśla, że kara jest bardzo surowa (IAR)</p>
        </li>
        <li>
          <figure>
            <audio src="https://static.prsa.pl/f6a0d05a-cd8e-4eb7-8948-5e5b83b97001.mp3"/>
          </figure>
          <p>Rynkowski tłumaczy powody decyzji Światowej Agencji Antydopingowej (IAR)</p>
        </li>
        <li>
          <figure>
            <audio src="https://static.prsa.pl/b8ae542d-24f6-40a9-80d3-21ac6119eb1c.mp3"/>
          </figure>
          <p>WADA potwierdziła, że Rosja na cztery lata została wykluczona z igrzysk olimpijskich i innych zawodów sportowych. Powodem takiej decyzji jest manipulacja informacjami, jakiej Rosjanie mieli dopuścić się wobec władz antydopingowych. Informacje w tej sprawie zebrał Wojciech Cegielski (IAR)</p>
        </li>
        <li>
          <figure>
            <audio src="https://static.prsa.pl/55439d89-4bda-4d52-915c-743d2c1d6d1a.mp3"/>
          </figure>
          <p>Witold Bańka powiedział w TVP Info, że Rosjanie nie wywiązali się ze swoich zobowiązań (IAR)</p>
        </li>
        <li>
          <figure>
            <audio src="https://static.prsa.pl/f4806185-fda6-423f-a0c2-37ab3502722d.mp3"/>
          </figure>
          <p>Bańka podkreślił, że decyzja została podjęta jednogłośnie (IAR)</p>
        </li>
        <li>
          <figure>
            <audio src="https://static.prsa.pl/0b061f09-027d-43cd-a321-965fa08c3b67.mp3"/>
          </figure>
          <p>Co może to oznaczać dla Rosji, tłumaczy Rafał Bała z Redakcji Sportowej Programu Pierwszego Polskiego Radia (IAR)</p>
        </li>
        <li>
          <figure>
            <audio src="https://static.prsa.pl/b36666f9-21b2-4d7f-9ea0-24b8061eaf54.mp3"/>
          </figure>
          <p>Rosjanie mogą być odsunięci z rywalizacji w największych imprezach sportowych pod swoją flagą (IAR)</p>
        </li>
        <li>
          <figure>
            <audio src="https://static.prsa.pl/1ad6d2e4-1374-471b-bda1-7443743c7f01.mp3"/>
          </figure>
          <p>Zdaniem Henryka Urbasia, ukrywanie dopingu w rosyjskim sporcie występowało od lat, włączając w to imprezy najwyższej rangi. Rosjanie, którzy poświadczą o swojej uczciwości, będą mogli występować na międzynarodowych arenach, lecz jako zawodnicy neutralni (IAR)</p>
        </li>
        <li>
          <figure>
            <audio src="https://static.prsa.pl/97674e2e-59c1-408a-a787-528d5cf92175.mp3"/>
          </figure>
          <p>Rekomendacja WADA nie jest jeszcze wiążąca. Wydaje się jednak, że jej ostateczna prawomocna decyzja jest formalnością - dodał Henryk Urbaś (IAR)</p>
        </li>
      </ul>
      <ul>
        <li>
          <b>Rosyjskim sportowcom pozostawiono możliwość startu zawodnikom pod neutralną flagą</b>
        </li>
        <li>
          <b>Od decyzji WADA można się odwołać w ciągu 21 dni do Trybunału Arbitrażowego ds. Sportu (CAS)</b>
        </li>
        <li>
          <b>Kryzys dopingowy w rosyjskim sporcie trwa już prawie pięć lat</b>
        </li>
      </ul>
      <p>Komitet Wykonawczy WADA w poniedziałek zdecydował o wykluczeniu Rosji z letnich igrzysk w Tokio w 2020 i zimowych w Pekinie w 2022 roku w związku z aferą dopingową w tym kraju. Sankcje mają obowiązywać do 2023 roku i obejmują również inne wielkie imprezy międzynarodowe, w tym mistrzostwa świata. W ciągu czterech najbliższych lat Rosja nie będzie mogła również organizować najważniejszych imprez.</p>
      <p>Rosyjscy sportowcy nie będą mogli startować w tym okresie w swoich barwach, ale możliwy jest ich występ pod neutralną flagą, bez hymnu, co miało już miejsce w przeszłości. Dotyczyło to jednak wówczas tylko sportów indywidualnych. W zakres imprez, w których nie będzie teraz mogła startować ekipa "Sbornej" wchodzi m.in. piłkarski mundial w Katarze, który odbędzie się w 2022 roku.</p>
      <figure>
        <iframe data-src="https://twitter.com/GMS__Football/status/1203987754264276992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Jeśli awansują do turnieju finałowego, to reprezentacja Rosji nie będzie mogła w nim uczestniczyć. Ale jeśli wprowadzony zostanie odpowiedni mechanizm, to będą mogli brać w niej udział na neutralnych zasadach - zaznaczył Taylor.</p>
      <p>Nie jest na razie jasne, jak miało by to wyglądać w praktyce. Międzynarodowa Federacja Piłki Nożnej (FIFA) zaznaczyła, że jest w kontakcie z WADA w celu wyjaśnienia tej sprawy.</p>
      <related>
        <a href="https://polskieradio24.pl/5/4147/Artykul/2418565,Jest-decyzja-WADA-Rosja-wykluczona-z-rywalizacji-na-cztery-lata"/>
      </related>
      <p>Od decyzji WADA można się odwołać w ciągu 21 dni do Trybunału Arbitrażowego ds. Sportu (CAS). Mogą to uczynić Rosyjska Agencja Antydopingowa (RUSADA), Rosyjski Komitet Olimpijski albo dowolna zainteresowana międzynarodowa federacja sportowa. Złożenie apelacji skutkowałoby zawieszeniem sankcji aż do czasu potwierdzenia decyzji przez CAS.</p>
      <p>
        <b>
          <a href="https://www.polskieradio24.pl/5/4147/Artykul/2418670,Witold-Banka-o-wykluczeniu-Rosji-Decyzja-zapadla-jednoglosnie">&lt;&lt;&lt; Witold Bańka o wykluczeniu Rosji. "Decyzja zapadła jednogłośnie"</a>
        </b>
      </p>
      <p>Już wcześniej WADA potwierdziła, że sankcje nie będą miały wpływu na plany rozegrania w Rosji meczów przyszłorocznych piłkarskich mistrzostw Europy. Cztery spotkania, w tym jedno ćwierćfinałowe, mają się odbyć w Sankt Petersburgu. W tym mieście ma zostać rozegrany także finał piłkarskiej Ligi Mistrzów w 2021 roku.</p>
      <p>Kryzys w rosyjskim sporcie trwa już prawie pięć lat, a jego ostatnia odsłona dotyczy podejrzenia o manipulacje danymi, jakie WADA otrzymała z moskiewskiego laboratorium antydopingowego. Pracujący na zlecenie WADA eksperci informatyczni stwierdzili, że z tych danych usunięto setki podejrzanych wyników.</p>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2418565,Jest-decyzja-WADA-Rosja-wykluczona-z-rywalizacji-na-cztery-lata"/>
      </related>
    </article>
  </body>
</html>