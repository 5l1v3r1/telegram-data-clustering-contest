<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055410/gallery/epikairothta/kosmos/nea-zhlandia-perissoteroi-apo-eikosi-agnooymenoi-meta-thn-ekrh3h-toy-hfaisteioy-vinteo---fwtografies"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T16:29:18+00:00"/>
    <meta property="og:title" content="Νέα Ζηλανδία: Περισσότεροι από είκοσι αγνοούμενοι μετά την έκρηξη του ηφαιστείου (βίντεο - φωτογραφίες)"/>
    <meta property="og:description" content="Φόβους εκφράζουν οι νεοζηλανδικές αρχές, ότι περισσότεροι από 20 άνθρωποι αγνοούνται μετά την έκρηξη ηφαιστείου σε νησί της Νέας Ζηλανδίας, ο τραγικός απολογισμός της οποίας μέχρι στιγμής είναι τουλάχιστον 5 νεκροί και 20 τραυματίες."/>
  </head>
  <body>
    <article>
      <h1>Νέα Ζηλανδία: Περισσότεροι από είκοσι αγνοούμενοι μετά την έκρηξη του ηφαιστείου (βίντεο - φωτογραφίες)</h1>
      <address>
        <time datetime="2019-12-09T16:29:18+00:00">09 Dec 2019, 16:29</time>
      </address>
      <p>Φόβους εκφράζουν οι νεοζηλανδικές αρχές, ότι περισσότεροι από 20 άνθρωποι αγνοούνται μετά την έκρηξη ηφαιστείου σε νησί της Νέας Ζηλανδίας, ο τραγικός απολογισμός της οποίας μέχρι στιγμής είναι τουλάχιστον 5 νεκροί και 20 τραυματίες.</p>
      <p>Νωρίτερα σήμερα, η αστυνομία ανακοίνωσε ότι δεν αναμένει να βρει άλλους επιζώντες από την έκρηξη του ηφαιστείου, η οποία σημειώθηκε στη νήσο Ουάιτ στις 14.11 το μεσημέρι τοπική ώρα (03.11 το πρωί ώρα Ελλάδας), αφήνοντας να εννοηθεί ότι περισσότεροι από 20 άνθρωποι είναι νεκροί.</p>
      <p>Περίπου 50 άνθρωποι, Νεοζηλανδοί και ξένοι τουρίστες, πιστεύεται ότι βρίσκονταν στην περιοχή τη στιγμή της έκρηξης, ενώ άλλοι εθεάθησαν κοντά στην άκρη του κρατήρα λίγα λεπτά πριν.</p>
      <p>«Βασιζόμενοι στις διαθέσιμες πληροφορίες, δεν πιστεύουμε ότι υπάρχουν επιζώντες στο νησί» έγινε γνωστό από την αστυνομία, η οποία πρόσθεσε ότι «εργάζεται ενεργά για να καθορίσει τον ακριβή αριθμό των ανθρώπων που έχασαν τη ζωή τους».</p>
      <figure>
        <iframe data-src="https://twitter.com/meteorologo777/status/1203962439643123712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ταξιδιωτικά γραφεία απομάκρυναν κάποιον αριθμό ανθρώπων, προτού κηρυχθεί η κατάσταση συναγερμού. Είκοσι τρεις άνθρωποι διασώθηκαν, σύμφωνα με την αστυνομία.</p>
      <p>«Η αστυνομία εργάζεται με πυρετώδεις ρυθμούς για να επιβεβαιώσει τον ακριβή αριθμό αυτών που πέθαναν…», αναφέρεται στην ανακοίνωση, όπου προστίθεται ότι ένα πλοίο αναμένεται να προσεγγίσει το νησί με το πρώτο φως της αυριανής ημέρας (Τρίτης), προκειμένου να «αξιολογήσει το περιβάλλον».</p>
      <figure>
        <img src="https://s.kathimerini.gr/resources/toolip/img/2019/12/09/int21998688-thumb-large.jpg"/>
      </figure>
      <p>Στο νησί πραγματοποιούνται καθημερινά πολλές ξεναγήσεις. Μεταξύ άλλων, ένα κρουαζιερόπλοιο με 16 καταστρώματα, το Ovation of the Seas, βρισκόταν εκεί την ώρα της έκρηξης.</p>
      <p>«Τόσο Νεοζηλανδοί όσο και τουρίστες από το εξωτερικό πιστεύεται ότι υπάρχουν μεταξύ αυτών και ένας αριθμός αυτών ήταν από το κρουαζιερόπλοιο Ovation of the Seas», τονίζεται στην ανακοίνωση.</p>
      <figure>
        <iframe data-src="https://twitter.com/news_srb/status/1204010675368087554?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η υπηρεσία ασθενοφόρων St. John γνωστοποίησε ότι 20 άνθρωποι πιστεύεται ότι τραυματίστηκαν στην έκρηξη. Κάποιοι από τους τραυματίες, που υπέστησαν εγκαύματα, διακομίστηκε με ελικόπτερο στο Ουακατάνε, την κοντινότερη σε απόσταση πόλη.</p>
      <p>«Γνωρίζω ότι υπάρχει τεράστια ανησυχία και άγχος για εκείνους που είχαν δικούς τους ανθρώπους πάνω ή κοντά στο νησί τη στιγμή εκείνη. Μπορώ να διαβεβαιώσω ότι η αστυνομία κάνει ό,τι μπορεί», δήλωσε η πρωθυπουργός Τζασίντα Άρντερν σε μια συνέντευξη Τύπου που παραχώρησε, μετά την άφιξή της στο Ουακατάνε.</p>
      <figure>
        <img src="https://s.kathimerini.gr/resources/toolip/img/2019/12/09/elt-x3qxsamnnnl.png"/>
      </figure>
      <p>
        <b>«Μια εν αναμονή καταστροφή»</b>
      </p>
      <p>Ο Μάικλ Σάντε, μηχανικός από το Σαν Φρανσίσκο, ήταν ένας από τους τουρίστες που έφυγαν από το νησί πριν από την έκρηξη. «Είναι τόσο δύσκολο να το πιστέψει κανείς», είπε ο Σάντε σε βίντεο που ανήρτησε στο Twitter, καθώς απομακρυνόταν από το νησί με βάρκα. «Ολόκληρη η ομάδα μας, που έκανε ξενάγηση εκεί, στεκόταν στην κυριολεξία στο χείλος του κρατήρα 30 λεπτά πριν», προσέθεσε.</p>
      <p>Η νήσος Ουάιτ βρίσκεται σε απόσταση 50 χλμ. από τις ανατολικές ακτές της Βόρειας Νήσου και στήλες καπνού ήταν ορατές από τα ηπειρωτικά. Σύμφωνα με ηφαιστειολόγους, τέφρα εκτοξεύθηκε σε ύψος 3.658 μέτρων.</p>
      <p>«Το νησί Ουάιτ ήταν μια καταστροφή, ήταν σε αναμονή εδώ και πολλά χρόνια», είπε ο Ρέι Κας, επίτιμος καθηγητής στο Πανεπιστήμιο Μόνας, σε σχόλια που δημοσιεύτηκαν από το Australian Science Media Centre.</p>
      <p>«Το έχω επισκεφθεί δύο φορές, πάντα ένιωθα ότι ήταν πάρα πολύ επικίνδυνο να επιτρέπεται στις ομάδες ξενάγησης να επισκέπτονται το ακατοίκητο νησί-ηφαίστειο με βάρκα και ελικόπτερο».</p>
      <p>Ο γεωλογικός ιχνηλάτης GeoNet αύξησε το επίπεδο συναγερμού για το ηφαίστειο στο νησί Ουάιτ τον Νοέμβριο, λόγω της αύξησης της ηφαιστειακής δραστηριότητας.</p>
    </article>
  </body>
</html>