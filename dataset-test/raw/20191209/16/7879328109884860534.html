<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/sport/3998653625824829034/%D8%AA%D8%AF%D8%A7%D9%88%D9%85-%D8%AA%D9%84%D8%AE-%DA%A9%D8%A7%D9%85%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%AF%D8%B1-%D8%B1%D9%88%D8%B2-%D8%AA%D8%A7%D8%B1%DB%8C%D8%AE%DB%8C"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T16:02:42+00:00"/>
    <meta property="og:title" content="تداوم تلخ کامی استقلال در روز تاریخی"/>
    <meta property="og:description" content="تیم فوتبال استقلال که تاریخی‌ترین روز خود را سپری کرد در هفته چهاردهم رقابت‌های لیگ برتر درحالی که سرمربی نداشت برابر تیم پیکان به تساوی رسید."/>
  </head>
  <body>
    <article>
      <h1>تداوم تلخ کامی استقلال در روز تاریخی</h1>
      <address>
        <time datetime="2019-12-09T16:02:42+00:00">09 Dec 2019, 16:02</time>
      </address>
      <pre> تیم فوتبال استقلال که تاریخی‌ترین روز خود را سپری کرد در هفته چهاردهم رقابت‌های لیگ برتر درحالی که سرمربی نداشت برابر تیم پیکان به تساوی رسید. </pre>
      <p>به گزارش <a href="http://jamejamonline.ir/">جام جم آنلاین</a> از مهر، دیدار تیم های فوتبال استقلال و پیکان در هفته چهاردهم رقابت های لیگ برتر از ساعت ۱۷:۳۰ امروز دوشنبه در ورزشگاه آزادی آغاز شد که این دیدار با تساوی ۲ به ۲ به پایان رسید.</p>
      <p>در این دیدار که تیم فوتبال استقلال بدون سرمربی کارش را آغاز کرد، مهدی قائدی در دقیقه ۹ و وریا غفوری ۵۹ برای استقلال گل زدند و فراز امامقلی در دقیقه ۳۳ و حسین پورامینی در دقیقه ۹۳ دروازه حسینی را باز کردند.</p>
      <p>آبی های بدون سرمربی در نیمه اول هجومی کار کردند و موقعیت هایی برای باز کردن دروازه حریف داشتند که تنها یک بار از آن استفاده کردند. در مقابل اما دفاع آنها بسیار پراشتباه بود و موقعیت هایی را به بازیکنان پیکان داد.</p>
      <p>در دقیقه ۴۳ این دیدار روزبه چشمی روی بازیکن پیکان مرتکب خطای پنالتی شد که این ضربه را شهریار مغانلو زد اما حسین حسینی این ضربه را مهار کرد تا کار دو تیم با تساوی یک به یک در نیمه اول به پایان برسد.</p>
      <p>در شروع نیمه دوم پیکان می توانست دروازه استقلال را باز کند اما عملکرد خوب مدافعان و دروازه بان این تیم اجازه چنین کاری را نداد. در دقیقه ۵۹ اما وریا غفوری توانست تیمش را پیش بیاندازد و با شوتی محکم دروازه پیکان را برای بار دوم باز کند.</p>
      <p>در ادامه دو تیم موقعیت های زیادی را روی دروازه یکدیگر خلق کردند که هر بار با کم دقتی بازیکنان خط حمله این فرصت ها از دست رفت.</p>
      <p>استقلال با این تساوی ۲۶ امتیازی شد و برای دومین هفته متوالی صدرنشین رقابت های لیگ برتر باقی ماند. تیم فوتبال سپاهان ۲۵ امتیازی است و در رده دوم قرار دارد.</p>
      <p>تساوی هایی که در رقابت های این هفته رقم خورد بهترین فرصت برای پرسپولیس است که خود را به بالای جدول برساند. پیش از این سپاهان و شهرخودرو دو مدعی دیگر به تساوی رسیده بودند.</p>
      <figure>
        <img src="http://www.jamejamonline.ir/Media/Image/1398/09/18/637115145124640665.jpg"/>
      </figure>
      <figure>
        <img src="http://www.jamejamonline.ir/Media/Image/1398/09/18/637115145095748385.jpg"/>
      </figure>
      <figure>
        <img src="http://www.jamejamonline.ir/Media/Image/1398/09/18/637115145148535371.jpg"/>
      </figure>
    </article>
  </body>
</html>