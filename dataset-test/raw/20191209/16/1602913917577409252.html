<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ministrul-de-finante-florin-citu-catre-psd-nu-mai-merge-perioada-in-care-furati-si-dupa-erati-bine-mersi-s-a-sfarsit-18660585"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T16:09:24+00:00"/>
    <meta property="og:title" content="Ministrul de Finanţe Florin Cîţu, către PSD: Nu mai merge! Perioada în care furaţi şi după eraţi bine mersi s-a sfârşit"/>
    <meta property="og:description" content="Florin Cîţu a afirmat, luni, la dezbaterea moţiunii simple la adresa sa, că perioada în care PSD fura şi „era bine mersi” s-a sfârşit. Ministrul de Finanţe a adăugat că moţiunea este un demers politic iniţiat de PSD pentru a masca situaţia economică reală a României după trei ani de guvernare."/>
  </head>
  <body>
    <article>
      <h1>Ministrul de Finanţe Florin Cîţu, către PSD: Nu mai merge! Perioada în care furaţi şi după eraţi bine mersi s-a sfârşit</h1>
      <address><time datetime="2019-12-09T16:09:24+00:00">09 Dec 2019, 16:09</time> by <a rel="author">Diana Grigore, Mediafax</a></address>
      <p>Florin Cîţu a afirmat, luni, la dezbaterea moţiunii simple la adresa sa, că perioada în care PSD fura şi „era bine mersi” s-a sfârşit. Ministrul de Finanţe a adăugat că moţiunea este un demers politic iniţiat de PSD pentru a masca situaţia economică reală a României după trei ani de guvernare.</p>
      <p>„Semnatarii moţiunii ar fi dorit în mod evident să nu spun nimic de dezastrul găsit la Minister. Le spun lor şi tuturor PSD-iştilor: Gata, s-a terminat şi nu mai merge. Perioada în care furaţi şi după eraţi bine mersi s-a sfârşit. Românii vor să ştie adevărul despre cine sunteţi şi ce aţi făcut. De trei ani de zile am spus că nu se prezintă situaţia reală. România a primit avertismente. Cel mai important este că guvernul PSD ştia că situaţia economică este una dificilă şi a ales să ascundă acest lucru faţă de români”, a spus Florin Cîţu, la dezbaterea moţiunii simple la adresa sa.</p>
      <p>Ministrul de Finanţe a adăugat că moţiunea este un demers politic iniţiat de PSD pentru a masca situaţia economică reală a României după trei ani de guvernare.</p>
      <p>„Am ascultat cu atenţie textul moţiunii şi se pare că este o moţiune adresată mie pentru declaraţiile din ultimii trei ani de zile, nu despre ceea ce am făcut eu la Ministerul Finanţelor Publice, aşa că sunt mândtru că cei de la PSD îmi promovează măsurile. Moţiunea de astăzi nu este despre mine şi nu are legătură cu mine, este un demers politic pentru a încerca să se mascheze situaţia economică reală a României după trei ani de guvernare Dragnea- Vâlcov-Dăncilă şi Teodorovici”, a completat Cîţu.</p>
      <p>Senatorii dezbat, la ora transmiterii acestei ştiri, moţiunea simplă depusă de PSD la adresa ministrului de Finanţe, Florin Cîţu. Social-democraţii îl acuză pe ministru că la o lună de la preluarea mandatului nu a făcut nimic concret pentru ţară, ci doar a împrumutat România cu 3,4 miliarde de lei. PSD îi solicită, totodată, demisia lui Cîţu de la Ministerul Finanţelor.</p>
    </article>
  </body>
</html>