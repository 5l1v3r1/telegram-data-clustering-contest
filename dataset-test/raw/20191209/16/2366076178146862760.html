<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965160/%D9%86%D8%B2%D9%88%D9%84-%DB%B2-%D9%BE%D9%84%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%B1%D8%AF%D9%87%E2%80%8C%D8%A8%D9%86%D8%AF%DB%8C-%D8%AA%D9%88%D8%B3%D8%B9%D9%87-%D8%A7%D9%86%D8%B3%D8%A7%D9%86%DB%8C"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T16:33:00+00:00"/>
    <meta property="og:title" content="نزول ۲ پله‌ای ایران در رده‌بندی توسعه انسانی"/>
    <meta property="og:description" content="سازمان ملل از افت ۲ پله‌ای جایگاه ایران در رده‌بندی جهانی شاخص توسعه انسانی خبر داد و اعلام کرد ایران از نظر توسعه انسانی در بین ۱۸۹ کشور جهان در رتبه ۶۵ قرار گرفته است."/>
  </head>
  <body>
    <article>
      <h1>نزول ۲ پله‌ای ایران در رده‌بندی توسعه انسانی</h1>
      <address><time datetime="2019-12-09T16:33:00+00:00">09 Dec 2019, 16:33</time> by <a rel="author">پایگاه خبری تحلیلی فردا | Farda News</a></address>
      <p>
        <b>سازمان ملل از افت ۲ پله‌ای جایگاه ایران در رده‌بندی جهانی شاخص توسعه انسانی خبر داد و اعلام کرد ایران از نظر توسعه انسانی در بین ۱۸۹ کشور جهان در رتبه ۶۵ قرار گرفته است.</b>
      </p>
      <p>خبرگزاری تسنیم: سازمان ملل در جدیدترین گزارش از سلسله گزارش‌های توسعه انسانی از افت 2 پله ای ایران در رده‌بندی جهانی توسعه انسانی خبر داد.</p>
      <p>در این گزارش آمار و اطلاعات مربوط به شاخص‌های توسعه انسانی 189 کشور جهان از جمله ایران ارائه شده است.</p>
      <p>
        <b>*نزول 2 پله‌ای رتبه ایران در رده‌بندی توسعه انسانی</b>
      </p>
      <p>گزارش توسعه انسانی 2019 که بر پایه آمار و اطلاعات مربوط به سال 2018 تهیه شده است نشان می‌‌‌‌دهد کیفیت توسعه انسانی در ایران طی این سال نسبت به سال قبل افت محسوسی داشته است.</p>
      <p>نمره ایران از نظر شاخص توسعه انسانی در این سال 0.797 برآورد شده که نسبت به نمره 0.799 که برای سال 2017 ثبت شده بود افت 0.002 واحدی داشته است.</p>
      <p>شاخص توسعه انسانی ارقامی از صفر تا یک را دربر می‌‌‌‌گیرد که هرچه این رقم برای یک کشور بیشتر باشد دلالت بر توسعه یافتگی بیشتر آن کشور در حوزه انسانی دارد.</p>
      <p>به همین ترتیب ایران در رتبه‌بندی جهانی از نظر توسعه انسانی 2 پله نزول داشته است و در حالی که ایران در سال 2017 در جایگاه 63 جهان از نظر توسعه انسانی قرار گرفته بود در سال 2018 به رتبه 65 نزول کرده است.</p>
      <p>خبرگزاری تسنیم: سازمان ملل ایران را میان کشورهای دارای توسعه انسانی بالا به حساب آورده است. در گزارش این سازمان کشورهای جهان از نظر میزان توسعه انسانی به چهار گروه تقسیم بندی شده‌اند که عبارتند از کشورهای دارای توسعه انسانی بسیار بالا، کشورهای دارای توسعه انسانی بالا،‌ کشورهای دارای توسعه انسانی متوسط و کشورهای دارای توسعه انسانی پایین.</p>
      <p>در گزارش جدید سازمان ملل 62 کشور در گروه نخست قرار گرفته‌اند یعنی دارای توسعه انسانی بسیار بالا هستند و 54 کشور در گروه دوم، 37 کشور در گروه سوم و 36 کشور نیز در گروه چهارم قرار داده شده‌اند.</p>
      <p>
        <b>* ایران توسعه‌یافته‌تر از چین، برزیل، لبنان و مصر در حوزه شاخص‌های انسانی</b>
      </p>
      <p>بر اساس این گزارش، توسعه انسانی ایران از 124 کشور جهان بیشتر است. برخی از این کشورها عبارتند از: پاناما، برزیل، الجزایر، چین، تونس، لبنان، اردن، لیبی، اندونزی و مصر.</p>
      <p>برخی کشورها که رتبه بیشتری از ایران دارند عبارتند از: آلمان، آمریکا، سوئد، انگلیس، ژاپن، فرانسه، روسیه، قطر، عمان و کویت.</p>
      <p>
        <b>* رتبه 1 توسعه انسانی جهان به نروژ رسید</b>
      </p>
      <p>گزارش توسعه انسانی سازمان‌ملل، کشور نروژ را به‌عنوان توسعه یافته‌ترین کشور جهان در حوزه انسانی معرفی کرده است. نمره این کشور در شاخص توسعه انسانی 0.954 اعلام شده است. سوئیس و ایرلند به‌ترتیب در رتبه‌های دوم و سوم از این نظر قرار گرفته‌اند. رتبه های چهارم تا دهم نیز به کشورهای آلمان، هنگ کنگ، استرالیا، ایسلند، سوئد، سنگاپور و هلند رسیده است.</p>
      <p>نیجر با کسب نمره 0.377 در شاخص توسعه انسانی رتبه آخر رده‌بندی جهانی را از این نظر به خود اختصاص داده است.</p>
      <p>متوسط نمره جهان در شاخص توسعه انسانی 0.731 اعلام شده است.</p>
      <p> </p>
      <p><b>ضریب جینی ایران ۴۰ شد/ شکاف درآمدی در آمریکا و ترکیه بیشتر از ایران</b><br/>جدیدترین برآورد سازمان ملل نشان می دهد متوسط ضریب جینی ایران به ۴۰ واحد رسیده است و ایران از نظر شکاف درآمدی بین ۱۵۲ کشور جهان در رتبه ۹۸ قرار گرفته است.</p>
      <p>۱جدیدترین گزارش توسعه انسانی سازمان ملل ضریب جینی 152کشور جهان از جمله ایران را اعلام کرده است.</p>
      <p>ضریب جینی ارقامی بین 0 تا 100 را در برمی‌گیرد که هرچه این رقم بیشتر باشد دلالت بر شکاف و نابرابری درآمدی بیشتر در یک کشور دارد.</p>
      <p>سازمان ملل در گزارش توسعه انسانی 2019 متوسط ضریب جینی ایران بین سال های 2010 تا 2017 را 40 اعلام کرده است. در گزارش قبلی این سازمان ضریب جینی ایران برای همین سال ها بالغ بر 38.8 اعلام شده بود.</p>
      <p>ایران میان 152 کشوری که در این گزارش مورد بررسی قرار گرفته‌اند از نظر میزان ضریب جینی در رتبه 98 قرار گرفته است که بدین ترتیب شکاف درآمدی در ایران طی این دوره بیشتر از 97 کشور و کمتر از 54 کشور جهان بوده است.</p>
      <p>
        <b>*شکاف درآمدی در آمریکا و ترکیه بیشتر از ایران</b>
      </p>
      <p>بر اساس این گزارش شکاف درآمدی در برخی از کشورهای صنعتی و توسعه یافته بیشتر از ایران و یا تقریبا در سطح ایران است. از جمله این کشورها آمریکاست که شکاف درآمدی بیشتری از ایران دارد. ضریب جینی آمریکا 41.5 اعلام شده است.</p>
      <p>ضریب جینی ترکیه نیز 41.9 اعلام شده است که بیشتر از ایران بوده است.</p>
      <p>برخی دیگر از کشورها که شکاف درآمدی بیشتری نسبت به ایران دارند عبارتند از: شیلی، آرژانتین، مالزی، برزیل، فیلیپین، آفریقای جنوبی، پرو، کنگو، غنا، کنیا و آنگولا.</p>
      <p>آفریقای جنوبی نیز با ضریب جینی 63 بیشترین شکاف درآمدی را در بین جهان طی سال های 2010 تا 2017 داشته است. کمترین ضریب جینی نیز مربوط به اوکراین با نمره 25 بوده است.</p>
    </article>
  </body>
</html>