<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/katowice-nie-odebraly-projektu-nowego-stadionu-miejskiego,138449.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T16:56:00+00:00"/>
    <meta property="og:title" content="Katowice nie odebrały projektu nowego stadionu miejskiego"/>
    <meta property="og:description" content="Samorząd Katowic nie odebrał od projektanta dokumentacji kompleksu nowego stadionu miejskiego. Powodem jest zbyt wysoka cena założona w kosztorysie – zgodnie z umową miało to być 184,5 mln zł, a kosztorys projektowy opiewa na 561 mln zł."/>
  </head>
  <body>
    <article>
      <h1>Katowice nie odebrały projektu nowego stadionu miejskiego</h1>
      <address><time datetime="2019-12-09T16:56:00+00:00">09 Dec 2019, 16:56</time> by <a rel="author">PAP  </a></address>
      <h4>Samorząd Katowic nie odebrał od projektanta dokumentacji kompleksu nowego stadionu miejskiego. Powodem jest zbyt wysoka cena założona w kosztorysie – zgodnie z umową miało to być 184,5 mln zł, a kosztorys projektowy opiewa na 561 mln zł.</h4>
      <hr/>
      <ul>
        <li>
          <b>Plan miasta zakłada budowę kompleksu mieszczącego m.in. obiekt piłkarski na 12 tys. widzów z opcją rozbudowy do 15 tys., hala do siatkówki na 2,5-3 tys. widzów oraz 6 boisk treningowych.</b>
        </li>
        <li>
          <b>Jednym z głównych założeń na etapie projektowania była kwota, w ramach której miał zostać zbudowany stadion z otoczeniem. Pracownia RS Architekci na etapie konkursu określiła ją na poziomie 184,5 mln zł.</b>
        </li>
        <li>
          <b>Według relacji miasta 28 listopada br. pracownia przekazała wykonany projekt wykonawczy wraz z dokumentacją geologiczno-inżynierską kompleksu. Dokumentacja zawiera kosztorys wykonawczy na ponad 561 mln zł.</b>
        </li>
      </ul>
      <p>W tej sytuacji miasto wezwało w poniedziałek pracownię do poprawy dokumentacji, aby spełniała warunki umowy. Po otrzymaniu informacji o decyzji władz miasta PAP poprosiła pracownię o komentarz; do czasu publikacji depeszy odpowiedź nie napłynęła.</p>
      <p>Jak przypomnieli w poniedziałek katowiccy samorządowcy, <a href="https://www.portalsamorzadowy.pl/inwestycje/katowice-oglosily-konkurs-architektoniczny-na-kompleks-sportowy-gks,103414.html">zawarta we wrześniu ub. roku umowa z pracownią RS Architekci była następstwem wygrania przez nią konkursu.</a> Dotyczył on koncepcji urbanistyczno-architektonicznej kompleksu mieszczącego m.in. obiekt piłkarski na 12 tys. widzów z opcją rozbudowy do 15 tys., hala do siatkówki na 2,5-3 tys. widzów oraz 6 boisk treningowych.</p>
      <p>Cytowany w informacji wiceprezydent Katowic Bogumił Sobula zastrzegł, że jednym z głównych założeń na etapie projektowania była kwota, w ramach której miał zostać zbudowany stadion z otoczeniem. Pracownia RS Architekci na etapie konkursu określiła ją na poziomie 184,5 mln zł.</p>
      <p>"W podobnej kwocie w Polsce zrealizowano i realizuje się inwestycje tego typu, można więc stwierdzić, że to cena rynkowa. Co ważne, właśnie taka kwota została precyzyjnie zdefiniowana w umowie podpisanej z pracownią RS Architekci, co oznacza, że wykonawca był zobowiązany do przygotowania projektu właśnie o takim koszcie budowy" - ocenił Sobula.</p>
      <p>Wiceprezydent wskazał, że jeszcze na początku tego roku przedstawiciele pracowni deklarowali w lokalnych mediach, że starają się trzymać w założeniach inwestora dotyczących kwoty ok. 170 mln zł (zastrzegali przy tym, że ceny materiałów i usług mogą zmieniać się).</p>
      <p>Według relacji miasta 28 listopada br. pracownia przekazała wykonany projekt wykonawczy wraz z dokumentacją geologiczno-inżynierską kompleksu. Dokumentacja zawiera kosztorys wykonawczy na ponad 561 mln zł.</p>
      <p>"Kwota kosztorysu rażąco przekracza kwotę określoną w umowie. Tym samym otrzymane przez nas dzieło jest niezgodne z umową" - ocenił Sobula. "Przez ostatnie 14 miesięcy, a więc podczas etapu projektowania, nie otrzymaliśmy od projektanta żadnej informacji, która by mówiła o tak dużej zmianie w zakresie kwoty" - dodał.</p>
      <p>Przyznał, że samorząd rozumie, że sytuacja na rynku budowlanym w ostatnich latach mogła doprowadzić do podwyższenia kosztorysu, dodatkowo zdecydowano o zaprojektowaniu stadionu od razu na 15 tys. miejsc (poprzez dodanie nowych krzesełek do zasadniczej konstrukcji). Miasto jednak nie widzi uzasadnienia dla wzrostu kosztów budowy o 294 proc.</p>
      <p>W tej sytuacji katowicki magistrat w poniedziałek wezwał projektanta do poprawienia w ciągu trzech tygodni dokumentacji, aby była zgodna z zapisami umowy, gdzie jako maksymalny planowany łączny koszt inwestycji wskazano 184,5 mln zł brutto. Miasto zapowiedziało, że podejmie kolejne decyzje po ustosunkowaniu się pracowni do wezwania.</p>
      <p>"W projekcie budżetu miasta na 2020 r. oraz w Wieloletniej Prognozie Finansowej na lata 2021-2022 są zabezpieczone środki na budowę stadionu miejskiego w kwocie 204 mln zł. Zgodnie z planem zamierzaliśmy w pierwszym kwartale 2020 r. ogłosić przetarg na prace budowlane" - zadeklarował Sobula.</p>
      <p>Katowicki samorząd przytoczył też opinię Mikołaja Machulika, szefa tamtejszego oddziału Stowarzyszenia Architektów Polskich, który przeprowadził konkurs na koncepcję urbanistyczno-architektoniczną kompleksu. Wyraził on "głębokie zaniepokojenie" informacją o przekroczeniu kwoty realizacji zadania.</p>
      <p>Zdaniem Machulika nagrodzone w konkursie prace dawały "dużą szanse na realizację w preliminowanym przez zamawiającego budżecie" szczególnie, że przedstawione rozwiązania konstrukcyjne "należały do typowych, nie budzących wątpliwości ekonomicznych". Machulik napisał, że "trudno ocenić niespotykany dotąd, (...) drastyczny wzrost kosztów rozwiązań projektowych".</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>