<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2834420-bila-rivnogo-pocali-buduvati-obiznu-dorogu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T16:49:00+00:00"/>
    <meta property="og:title" content="Біля Рівного почали будувати об’їзну дорогу"/>
    <meta property="og:description" content="Північну об’їзну дорогу почали будувати поблизу Рівного."/>
  </head>
  <body>
    <article>
      <h1>Біля Рівного почали будувати об’їзну дорогу</h1>
      <h2>Північну об’їзну дорогу почали будувати поблизу Рівного.</h2>
      <address>
        <time datetime="2019-12-09T16:49:00+00:00">09 Dec 2019, 16:49</time>
      </address>
      <p>Про це повідомляє <a href="https://www.rv.gov.ua/news/bilya-rivnogo-rozpochali-buduvati-pivnichnu-obyiznu-dorogu">пресслужба Рівненської ОДА</a>.</p>
      <p>"Нова магістраль дозволить звільнити обласний центр від транзитних автомобілів, що прямують по трасі М-06 з Житомира та <a href="https://www.ukrinform.ua/tag-kiiv">Києва</a> у напрямку Луцька та КПП Устилуг – по трасі Н-22. Відсьогодні будівельники розпочали роботи. Підрядник почав робити основу для зведення шести кілометрів нової дороги", - йдеться у повідомленні.</p>
      <p>Також повідомляється, що у полі між Шпановом, Ходосами та Кустином Гомельський дорожньо-будівельний трест №2 розпочав земляні роботи на ділянці, де мають збудувати нову дорогу в рамках проєкту "Північний обхід Рівного". Це його перша черга.</p>
      <p>Білоруська фірма будуватиме об’їзну довкола Рівного - від автодороги державного значення Городище – Рівне – Старокостянтинів до Ходоси – Кустин. Її довжина - 14 км.</p>
      <p>У рамках проєкту також передбачено будівництво нового моста через залізницю та естакаду через яр протяжністю орієнтовно 130 метрів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2831672-urad-vidiliv-kosti-miscevim-budzetam-na-proekti-transkordonnogo-spivrobitnictva.html">Уряд виділив кошти місцевим бюджетам на проєкти транскордонного співробітництва</a>
      </blockquote>
      <p>"Північний обхід Рівного" має з’явитись до кінця 2022-го року. Вартість проєкту близько 2 млрд грн.</p>
      <p>
        <i>Фото: пресслужба Рівненської ОДА</i>
      </p>
    </article>
  </body>
</html>