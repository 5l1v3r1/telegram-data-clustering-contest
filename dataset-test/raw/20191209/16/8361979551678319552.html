<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/zahid-pomilyayetsya-yak-zminilasya-rosiya-ostanni-novini-50058291.html"/>
    <meta property="og:site_name" content="НВ"/>
    <meta property="article:published_time" content="2019-12-09T16:11:00+00:00"/>
    <meta property="og:title" content="Вчорашня війна Європи"/>
    <meta property="og:description" content="Захід намагається повторити одного разу вже випробувану стратегію. Тільки ось нинішня ситуація в Росії докорінно відрізняється від ситуації в СРСР в 1970—1980-і роки"/>
  </head>
  <body>
    <article>
      <h1>Вчорашня війна Європи</h1>
      <h2>Захід намагається повторити одного разу вже випробувану стратегію. Тільки ось нинішня ситуація в Росії докорінно відрізняється від ситуації в СРСР в 1970—1980-і роки</h2>
      <address><time datetime="2019-12-09T16:11:00+00:00">09 Dec 2019, 16:11</time> by <a rel="author">Борис Бахтєєв</a></address>
      <p>Ймовірно, вже не підлягає сумніву: у своїх відносинах із Росією Захід загалом повторює практику відносин з СРСР 1970−1980-х років. Тобто осуд на словах, санкції — але разом із продовженням активної співпраці. Батіг і пряник. Така собі операція «Приборкання норовливого». Тридцять років тому ця політика увінчалася успіхом — нехай навіть для цього знадобилося тривалий час. Поступове, крок за кроком, втягування СРСР в західну орбіту закінчилося крахом Радянського Союзу, підштовхнуло крах комуністичної моделі розвитку, і пострадянська Росія на деякий час стала виглядати як «Одна з нас», як нехай проблемна, але безсумнівно європейська країна.</p>
      <p>Вже пізніше з’ясувалося, що Росія стала тільки лише виглядати, але не бути європейською країною насправді, а період відлиги виявився дуже нетривалим. А замість позиції «одна з нас» прийшла відкрита конфронтація Росії з Європою. Європейські лідери вирішили повторити досвід тридцяти-сорокарічної давності.</p>
      <p>Цікаво, що і тоді, в брежнєвські часи, роль «найбільшого друга» СРСР серед найбільших західних держав відігравала Франція. Досить згадати, що французький космонавт — єдиний з некомуністичної частини Європи — літав у космос на радянському космічному кораблі, а традиційна французька естрада була в СРСР цілком офіційно визнаною і поширеною.</p>
      <aside>Ситуація з путінською Росією принципово відрізняється</aside>
      <p>Тодішня Західна Німеччина також відігргравала роль, дуже схожу на сьогоднішню: активне політичне протистояння плюс не менш активна економічна співпраця. Політичний ворог, але економічний друг. Чимало ознак «дружби» демонстрували один одному СРСР і Італія.</p>
      <p>Найпотужніших пропагандистських ударів у Союзі зазнавали США та Великобританія — ті ж самі країни, що і сьогодні в Росії. Ці ж країни займали найнепримиреннішу позицію щодо ставлення до Москви.</p>
      <p>Ті самі актори, ті самі ролі. І саме це дає підстави стверджувати: Захід загалом намагається повторити одного разу вже випробувану стратегію.</p>
      <p>Тільки ось нинішня ситуація в Росії докорінно відрізняється від ситуації в СРСР у 1970−1980-і роки. Передусім тодішнє радянське керівництво — а під впливом пропаганди і населення СРСР — вважало війну неприпустимою. Сьогоднішнє російське керівництво — а під впливом пропаганди і російське населення — вважає її не тільки допустимою, але й бажаною. І навіть почесною.</p>
      <p>Крім того, Леонід Брежнєв якщо і був популярний у СРСР, то тільки у статусі персонажа злих анекдотів. Жодної реальної підтримки, а тим паче авторитету в суспільстві він не мав. Цього ніяк не скажеш про Володимира Путіна.</p>
      <p>Жителі брежнєвського СРСР загалом не були вороже налаштовані до Європи і Заходу. Навіть всупереч офіційній пропаганді. Захід все більше розглядався радянським суспільством як заборонений плід — бажаний, але недосяжний зразок. У сьогоднішній Росії антизахідні настрої існують далеко не тільки в телевізорі.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/216/original/07f8ccca4812fae1e76ddcfe8d348edd.png&amp;stamp=1&amp;q=85&amp;w=115"/>
      </figure>
      <p>Джуді Демпсі<br/>Заходу стає зле</p>
      <p>Тоді була чітка грань розмежування: СРСР будував комунізм, Захід — ні. І навпаки: сьогоднішня російська пропаганда переконує, що політико-економічна система в Росії — точно така ж, як і в розвинених країнах, а якщо і є відмінності, то вони мають приватний, але не системоутворювальний характер. У цьому переконана більшість російського населення, в цю ж пастку потрапляють західні політики.</p>
      <p>Нарешті, сьогоднішнє проникнення російських капіталів до країн Заходу не має аналогів у брежнєвському СРСР. А ці капітали не тільки створюють корупційні зв’язки з політиками європейських країн, але й корумпують загальне економічне середовище в них. Іншими словами, країни Європи перебувають під загрозою в один прекрасний ранок виявити, що вони дійсно нічим не відрізняються від Росії.</p>
      <p>Всі ці фактори свідчать про одне: ситуація з путінською Росією принципово відрізняється від ситуації з брежнєвсько-андроповсько-черненківським СРСР. Симптоми — так, багато в чому однакові, але характер захворювання принципово інший (точніше, стадія захворювання інша). І зовсім немає впевненості, що старі перевірені ліки спрацюють так, як від них очікують.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/682/original/9cec87063951df55f8fc492dec415541.png&amp;stamp=1&amp;q=85&amp;w=115"/>
      </figure>
      <p>Андрій Зубов<br/>Путін будує новий СРСР. Що зробить НАТО</p>
      <p>Не можна забувати про головне. У 1991 році Захід не розвалив СРСР. Так, він багато років підштовхував суспільні настрої в «імперії зла». Так, за допомогою санкцій він зумів посилити економічні проблеми Союзу — але корінь цих проблем містився всередині: радянська система на той час просто вичерпала можливості не тільки для розвитку, але і для простого відтворення. Роль Заходу в краху комунізму і розпаді СРСР була, але вона була допоміжною. І єльцинська «тиха і мирна» Росія, великою мірою, звалилася Заходу з небес, як подарунок. Яким він, Захід, не зумів скористатися.</p>
      <p>Сьогодні Європа і Захід, умовно кажучи, ведуть проти Росії вчорашню війну. Минулу. Ось тільки не факт, що повторення політики тридцяти-сорокарічної давності є адекватною відповіддю на сьогоднішні виклики, які ставить перед світом путінська Росія.</p>
      <p>
        <i>
          <b>Приєднуйтесь до нашого телеграм-каналу <a href="https://t.me/nv_opinion">Мнения НВ</a></b>
        </i>
      </p>
    </article>
  </body>
</html>