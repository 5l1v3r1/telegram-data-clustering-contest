<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/stirile-zilei/iohannis-imi-doresc-ca-primarii-sa-fie-alesi-in-doua-tururi-guvernul-sa-isi-asume-raspunderea-ce-spune-despre-inghetarea-indemnizatiilor-demnitarilor-18660422"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T16:12:00+00:00"/>
    <meta property="og:title" content="Iohannis: „Îmi doresc ca primarii să fie aleşi în două tururi. Guvernul să îşi asume răspunderea”. Ce spune despre îngheţarea indemnizaţiilor demnitarilor"/>
    <meta property="og:description" content="Preşedintele Klaus Iohannis a declarat, luni, că îşi doreşte ca primarii să fie aleşi în două tururi de scrutin. Şeful statului a susţinut că dacă proiectele de lege pentru revenirea la alegerea..."/>
  </head>
  <body>
    <article>
      <h1>Iohannis: „Îmi doresc ca primarii să fie aleşi în două tururi. Guvernul să îşi asume răspunderea”. Ce spune despre îngheţarea indemnizaţiilor demnitarilor</h1>
      <h2>Preşedintele Klaus Iohannis a declarat, luni, că îşi doreşte ca primarii să fie aleşi în două tururi de scrutin. Şeful statului a susţinut că dacă proiectele de lege pentru revenirea la alegerea primarilor în două tururi nu vor trece de Parlament, atunci Guvernul ar trebui să îşi asume răspunderea.</h2>
      <address><time datetime="2019-12-09T16:12:00+00:00">09 Dec 2019, 16:12</time> by <a rel="author" href="https://www.mediafax.ro/autor/diana-grigore" target="_blank">Diana Grigore</a></address>
      <p>„Eu am un mesaj pentru primarii care sunt prezenţi aici la întâlnirea cu Asociaţia Municipiilor din România. Cred că este, însă, important că mesajele pe care le am pentru primarii municipiilor sunt mesaje generale pe care le voi da şi celorlalţi primari, de exemplu că eu îmi doresc ca primarii să fie aleşi în două tururi (...) Trebuie să revenim la alegerea primarilor în două tururi. Sunt inişiarive în Parlament. Dacă nu se adoptă cred că ar fi o abordare rezonabilă să se meargă cu asumarea răspunderii în Parlament”, a declarat Klaus Iohannis, înainte de participarea la Adunarea Generală a Asociaţiei Municipiilor din România.</p>
      <p>Şeful statului a adăugat că „Bucureştiul nu este un oraş bine pus la punct”.</p>
      <p>Vicepremierul Raluca Turcan a declarat luni că, în cazul în care proiectul de lege privind alegerea primarilor în două tururi de scrutin nu va trece în Parlament, atunci Guvernul va lua alte măsuri. Vicepremierul a precizat că opţiunea unei moţiuni de cenzură există în orice moment.</p>
      <p>PSD şi UDMR nu exclud o moţiune de cenzură la adresa Cabinetului Orban, dacă Guvernul adoptă o OUG privind revenirea la alegerea primarilor în două tururi.<br/> </p>
      <p><b>Iohannis, despre îngheţarea indemnizaţiilor demnitarilor: Mi se pare un lucru potrivit</b><br/> </p>
      <p>Preşedintele Iohannis a mai declarat că i se pare un lucru potrivit ca guvernul să îngheţe indemnizaţiile demnitarilor, inclusiv a sa. ”E nevoie de un mix de măsuri pentru a permite reducerea deficitului într-o zonă rezonabilă, de 3%”, a mai spus şeful statului.</p>
      <p>”Mi se pare un lucru potrivit. Dacă vrem să fim politicieni responsabili, trebuie noi, care stăm în vârful piramidei, să fim primii care dăm semnalul că înţelegem că nu toată lumea poate să beneficieze tot timpul de creşteri de salarii şi este un moment potrivit pentru a arăta că orice creştere salarială, oricât de dorită ar fi, trebuie să fie şi oporrtună. I-am încurajat să meargă mai departe cu această măsură promisă”, a declarat Klaus Iohannis, întrebat despre intenţia anunţată de premierul Ludovic Orban pentru îngheţarea indemnizaţiilor demnitarilor, înclusiv a şefului statului.</p>
      <p>De asemenea, el a fost întrebat şi despre alte măsuri anunţate de Executiv, printre care interzicerea cumulului pensie şi salariu la stat.</p>
      <p>”E nevoie de un mix de măsuri pentru a permite reducerea deficitului într-o zonă rezonabilă, de 3%. Evident, toată lumea îşi doreşte să crească salariile, să crească pensiile, dar trebuie să avem în vedere şi limitarea bugetului. Nu putem pleca de la premisa că bugetul e oricât de mare ne dorim”, a adăugat Iohannis.</p>
      <p>Duminică premierul Ludovic Orban a anunţat că îngheţarea salariilor demnitarilor se va face prin modificări aduse la Legea bugetului de stat sau prin OUG „trenuleţ”. Şeful Executivului a subliniat că prin acest demers indemnizaţiie demnitarilor nu vor mai creşte odată cu majorarea salariului minim.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>