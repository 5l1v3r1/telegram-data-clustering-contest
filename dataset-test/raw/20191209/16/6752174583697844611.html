<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-feltetelesen-sem-szabadulhat-az-olaszliszkai-emberoles-vadlottja/"/>
    <meta property="og:site_name" content="lokál"/>
    <meta property="article:published_time" content="2019-12-09T16:47:44+00:00"/>
    <meta property="og:title" content="Feltételesen sem szabadulhat az olaszliszkai emberölés vádlottja"/>
    <meta property="og:description" content="Egyelőre nem szabadulhat feltételesen sem az olaszliszkai emberölési ügy 15 év fegyházbüntetésre ítélt harmadrendű vádlottja, mivel a Szegedi Törvényszék megváltoztatta az elsőfokú döntést."/>
  </head>
  <body>
    <article>
      <h1>Feltételesen sem szabadulhat az olaszliszkai emberölés vádlottja</h1>
      <address><time datetime="2019-12-09T16:47:44+00:00">09 Dec 2019, 16:47</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/11/14334518830_cb65613784_b-1280x854.jpg"/>
      </figure>
      <p>
        <b>Egyelőre nem szabadulhat feltételesen sem az olaszliszkai emberölési ügy 15 év fegyházbüntetésre ítélt harmadrendű vádlottja, mivel a Szegedi Törvényszék megváltoztatta az elsőfokú döntést.</b>
      </p>
      <p>Juhászné Prágai Erika, a törvényszék szóvivője kedden az MTI-vel azt közölte, hogy a három bíróból álló másodfokú tanács mellőzte az ügy harmadrendű vádlottjának feltételes szabadságra bocsátását.</p>
      <p>A férfi a Szegedi Fegyház és Börtönben tölti szabadságvesztését. Ha letölti a tizenöt évet, akkor 2021. október 24-én szabadul. A Szegedi Törvényszék büntetés-végrehajtási bírája november 26-án az elítélt feltételes szabadságra bocsátásáról döntött, ám az ügyész fellebbezett, így a végzés nem vált véglegessé.</p>
      <p>A törvényszék másodfokú tanácsa megváltoztatta a döntést. Megállapította, hogy bár az elítélt a bv-intézetben kifogástalan magatartást tanúsított, amit jutalmai, az eltávozásokat követő viselkedése, az általa elvégzett tanfolyamok és a sértett családjának juttatandó kártérítés is alátámasztott, a bíróságnak vizsgálnia kell a törvénytisztelő életmódra való készségét is. Álláspontjuk szerint az elítélt szabadulása esetén közel kerülne korábbi környezetéhez, és nem zárható ki, hogy így “e készsége mérséklődne”. Emellett úgy ítélték meg, hogy mivel a bűncselekmény helyben és az országos közvélemény előtt is ismert, ez megnehezítheti az elítélt számára a mindennapi feladatok ellátását, és visszaterelheti a korábbi “kriminális élethelyzetbe”. Mindezért az elítélt a bíróság szerint továbbra is potenciális veszélyt jelent a társadalom tagjaira nézve.</p>
      <p>A Debreceni Ítélőtábla 2009. november 13-án hozott jogerős ítéletet az olaszliszkai emberölés ügyben. Három vádlottat életfogytig tartó fegyházbüntetéssel sújtott, hármat 15-17 év, kettőt pedig 10-10 év fiatalkorúak börtönében letöltendő szabadságvesztésre ítélt társtettesként, különös kegyetlenséggel elkövetett emberölés miatt.</p>
      <p>Az ügy elsőrendű vádlottja 17 év fegyházbüntetést kapott, ő július 15-én hagyhatta el a börtönt, miután a bíróság feltételesen szabadságra bocsátotta.</p>
      <p>Szögi Lajos tiszavasvári tanárt a gyermekei szeme láttára verték agyon 2006. október 15-én, a Borsod megyei Olaszliszkán, miután a feltételezések szerint – amit azóta az eljárás megcáfolt – elsodort egy kislányt, aki árokba esett, de nem sérült meg.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-ujabb-fordulat-az-olaszliszkai-emberoles-ugyeben/">Újabb fordulat az olaszliszkai emberölés ügyében</a>
        </li>
        <li>
          <a href="https://www.lokal.hu/2019-07-kiszabadult-az-olaszliszkai-gyilkos/">Kiszabadult az olaszliszkai gyilkos</a>
        </li>
        <li>
          <a href="https://www.lokal.hu/2019-07-feltetelesen-szabadult-az-olaszliszkai-emberoles-elsorendu-vadlottja/">Feltételesen szabadult az olaszliszkai emberölés elsőrendű vádlottja</a>
        </li>
        <li>
          <a href="https://www.lokal.hu/2019-06-az-olaszliszkai-emberoles-elsorendu-vadlottjanak-ugyeben-dontott-a-birosag/">Az olaszliszkai emberölés elsőrendű vádlottjának ügyében döntött a bíróság</a>
        </li>
      </ul>
    </article>
  </body>
</html>