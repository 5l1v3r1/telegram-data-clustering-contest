<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654659/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T16:46:00+00:00"/>
    <meta property="og:title" content="Рішення Ради НБУ виходить за рамки її повноважень — Нацбанк"/>
    <meta property="og:description" content="Рішення Ради Національного банку в якому правлінню НБУ рекомендується задіяти всі засоби для зниження облікової ставки та критикується зміцнення курсу гривні, Нацбанк визнав таким, що виходить за рамки повноважень Ради."/>
  </head>
  <body>
    <article>
      <h1>Рішення Ради НБУ виходить за рамки її повноважень — Нацбанк</h1>
      <address>
        <time datetime="2019-12-09T16:46:00+00:00">09 Dec 2019, 16:46</time>
      </address>
      <p><a href="https://www.epravda.com.ua/news/2019/12/6/654556/">Рішення Ради Національного банку</a> в якому правлінню НБУ рекомендується задіяти всі засоби для зниження облікової ставки та критикується зміцнення курсу гривні, Нацбанк визнав таким, що виходить за рамки повноважень Ради.</p>
      <p>Про це заявили в Нацбанку, повідомляє <a href="https://interfax.com.ua/">Інтерфакс-Україна</a>.</p>
      <p>"Дане рішення Ради НБУ від 5 грудня 2019 року виходить за рамки повноважень Ради НБУ і не впливає на проведення грошово-кредитної політики НБУ", — заявили в НБУ.</p>
      <p>Як зазначається, по-перше, монетарна політика НБУ спрямована на виконання визначених законодавством цілей, зокрема на забезпечення цінової стабільності. </p>
      <p>Для досягнення цих цілей управління операційною діяльністю, в тому числі реалізацію грошово-кредитної та валютно-курсової політики, здійснює правління НБУ. При цьому воно керується Основними принципами грошово-кредитної політики, схваленими Радою НБУ.</p>
      <p>Забезпечення низької і стабільної інфляції відбувається за допомогою реалізації режиму таргетування інфляції і режиму плаваючого обмінного курсу, відповідно до чинного законодавства і Основними принципами ГКП.</p>
      <p>По-друге, заявили в НБУ, прийнявши рішення "визнати діяльність правління НБУ в частині формування та реалізації валютно-курсової політики в 2019 році неефективною і такою, яка не відповідає викликам сучасного розвитку України", Рада НБУ вийшла за рамки своїх повноважень, визначених ст. 100 Конституції України та ст. 9 Закону України про Національний банк України. </p>
      <p>Відповідною статтею Конституції визначено повноваження Ради розробляти Основні принципи ГКП і здійснювати контроль за її проведенням.</p>
      <p>Перелік повноважень Ради НБУ визначено в ст. 9 Закону України про Національний банк і є вичерпним. Серед них є передбачений і Конституцією в тому числі контроль за проведенням грошово-кредитної політики, а відповідно, і оцінка діяльності правління по виконанню затверджених Радою Основних принципів ГКП. </p>
      <p>При цьому не передбачено жодних інших повноважень Ради по здійсненню оцінки діяльності правління Нацбанку в будь-який інший сфері, зокрема в частині формування та реалізації валютно-курсової політики та її відповідності викликам сучасного розвитку України, підкреслюється в повідомленні.</p>
      <p>У НБУ відзначили, що жодних правових наслідків для персонального складу правління НБУ дане рішення Ради не має.</p>
      <p>"Правління Національного банку продовжує працювати в повному складі для реалізації покладених на Національний банк функцій — забезпечення цінової і фінансової стабільності з метою сприяння економічному зростанню", — йдеться в повідомленні.<br/><br/><b>Нагадаємо</b>:<br/><br/><i>Рішенням від 5 грудня Рада Національного банку <a href="https://www.epravda.com.ua/news/2019/12/6/654556/?fbclid=IwAR3l3jhW1QAb6JG3d4UB7UISxhT_687sinli_yKODtb-B3j9o9K0PGzFLpw">рекомендувала </a>правлінню НБУ задіяти всі засоби для зниження облікової ставки, а також розкритикувала зміцнення курсу гривні.</i></p>
      <p>
        <i>Раніше голова комітету Верховної Ради з питань фінансів, податкової і митної політики Данило Гетманцев заявив, що зниження облікової ставки <a href="https://www.epravda.com.ua/news/2019/11/27/654208/">є повільним,</a> що не дає можливості наповнити кредитний ринок дешевими кредитами.</i>
      </p>
    </article>
  </body>
</html>