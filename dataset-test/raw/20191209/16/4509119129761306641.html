<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055429/article/epikairothta/kosmos/iran-etoimh-kai-gia-alles-antallages-kratoymenwn-me-thn-oyasigkton-h-texeranh"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T16:40:26+00:00"/>
    <meta property="og:title" content="Ιράν: Ετοιμη και για άλλες ανταλλαγές κρατουμένων με την Ουάσιγκτον η Τεχεράνη"/>
    <meta property="og:description" content="Το Ιράν ανακοίνωσε σήμερα ότι είναι έτοιμο και για άλλες ανταλλαγές φυλακισμένων με τις ΗΠΑ, επιμένοντας παράλληλα στο γεγονός ότι η ανταλλαγή που πραγματοποιήθηκε το Σαββατοκύριακο με την Ουάσιγκτον δεν ήταν σε καμιά περίπτωση το αποτέλεσμα επίσημων διαπραγματεύσεων."/>
  </head>
  <body>
    <article>
      <h1>Ιράν: Ετοιμη και για άλλες ανταλλαγές κρατουμένων με την Ουάσιγκτον η Τεχεράνη</h1>
      <address>
        <time datetime="2019-12-09T16:40:26+00:00">09 Dec 2019, 16:40</time>
      </address>
      <p>Το Ιράν ανακοίνωσε σήμερα ότι είναι έτοιμο και για άλλες ανταλλαγές φυλακισμένων με τις ΗΠΑ, επιμένοντας παράλληλα στο γεγονός ότι η ανταλλαγή που πραγματοποιήθηκε το Σαββατοκύριακο με την Ουάσιγκτον δεν ήταν σε καμιά περίπτωση το αποτέλεσμα επίσημων διαπραγματεύσεων.</p>
      <p>Ο υπουργός Εξωτερικών του Ιράν, Μοχαμάντ Τζαβάντ Ζαρίφ, δήλωσε σήμερα ότι το Ιράν είναι έτοιμο για μια συνολική ανταλλαγή κρατουμένων με τις ΗΠΑ γράφοντας στο Twitter πως «Η μπάλα είναι στο γήπεδο των ΗΠΑ».</p>
      <p>«Αφού πήραμε πίσω τον όμηρό μας αυτή την εβδομάδα, είμαστε έτοιμοι για μια συνολική ανταλλαγή. Η μπάλα είναι στο γήπεδο των ΗΠΑ», έγραψε ο Τζαβάντ Ζαρίφ.</p>
      <p>Το Σάββατο, ο πρόεδρος των ΗΠΑ Ντόναλντ Τραμπ είχε ευχαριστήσει το Ιράν μέσω Twitter για μια «πολύ δίκαιη διαπραγμάτευση», μετά την ανταλλαγή κρατουμένων που οργανώθηκε στην Ελβετία.</p>
      <p>Αυτή η διαδικασία επέτρεψε την απελευθέρωση την ίδια μέρα ενός Αμερικανού φυλακισμένου στο Ιράν επί τρία και πλέον χρόνια, του Σιγιούε Γουάνγκ και ενός Ιρανού κρατουμένου στις ΗΠΑ από το 2018, του Μασούντ Σολεϊμανί.</p>
      <p>«Δεν πρόκειται παρά για μια ανταλλαγή και (...) όσον αφορά τις ανταλλαγές (κρατουμένων), είμαστε έτοιμοι να ενεργήσουμε, αλλά δεν υπάρχουν διαπραγματεύσεις» με τις ΗΠΑ, δήλωσε σήμερα ο εκπρόσωπος της ιρανικής κυβέρνησης Αλί Ραμπιεΐ, σε ενημέρωση του Τύπου στην Τεχεράνη.</p>
      <p>«Κάθε διαπραγμάτευση ή συνομιλία» με τις ΗΠΑ δεν θα μπορεί να πραγματοποιηθεί παρά «στο πλαίσιο της ομάδας 5+1 και αφότου οι ΗΠΑ θα έχουν αποσύρει τις κυρώσεις και την οικονομική τρομοκρατία», πρόσθεσε.</p>
      <p>Η λεγόμενη ομάδα 5+1 περιλαμβάνει τις έξι χώρες που είχαν υπογράψει με την Ισλαμική Δημοκρατία τη διεθνή συμφωνία για το ιρανικό πυρηνικό πρόγραμμα στη Βιέννη το 2015 (Κίνα, ΗΠΑ, Γαλλία, Βρετανία, Ρωσία και Γερμανία).</p>
      <p>
        <sup>Πηγή: ΑΠΕ-ΜΠΕ, REUTERS</sup>
      </p>
    </article>
  </body>
</html>