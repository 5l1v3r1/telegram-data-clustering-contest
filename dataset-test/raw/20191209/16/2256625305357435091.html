<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3160692_1351.html"/>
    <meta property="og:site_name" content="Novsport"/>
    <meta property="article:published_time" content="2019-12-09T16:54:00+00:00"/>
    <meta property="og:title" content="В РУСЕ: &quot;Класически&quot; Локо (Пд) триумфира над Дунав (ВИДЕО+СНИМКИ)"/>
    <meta property="og:description" content="&quot;Черно-белите&quot; подгониха Левски, дръпнаха 4 точки на ЦСКА"/>
  </head>
  <body>
    <article>
      <h1>В РУСЕ: "Класически" Локо (Пд) триумфира над Дунав (ВИДЕО+СНИМКИ)</h1>
      <address>
        <time datetime="2019-12-09T16:54:00+00:00">09 Dec 2019, 16:54</time>
      </address>
      <p>Локомотив Пд спечели с 3:0 гостуването си на Дунав от 19-ия кръг на efbet Лига. По този начин "черно-белите" се откъснаха на четири точки пред четвъртия ЦСКА, който не успя да победи Арда в неделя. Разликата с втория Левски пък е само две. Тимът от Русе е на 11-а позиция.<br/> <br/>Пловдивчани се завърнаха на победния път, след като в миналия кръг завършиха 0:0 у дома срещу Арда, а преди това паднаха в Разград. Последният успех бе преди месец срещу Ботев Враца с 2:0 у дома.<br/> </p>
      <figure>
        <img src="http://www.novsport.com/content/7(481).jpg"/>
      </figure>
      <p> <br/>Димитър Илиев отбеляза своя гол №11 в първенството и води еднолично при голмайсторите. Втори с 9 попадения е звездата на шампионите от Лудогорец Клаудиу Кешеру. За Локомотив в Русе се разписаха още Ален Ожболт и Бирсент Карагерен.<br/> <br/>Първото попадение падна в 14-ата минута. Алмейда изведе Димитър Илиев, който се освободи от защитата на Дунав, остана сам срещу Макенджиев, преодоля го и отбеляза за 1:0.<br/> </p>
      <figure>
        <img src="http://www.novsport.com/content/1(2279).jpg"/>
      </figure>
      <p> <br/>След попадението гостите от Пловдив натиснаха и в 34-ата минута Ожболт влезе на скорост в наказателното поле и стреля, но топката излезе в аут. Седем по-късно нападателят все пак успя да се разпише. След нова грешка в защитата на Дунав Илиев подаде на Ожболт, който остана очи в очи с Благой Макендиев и с техничен удар реализира второ попадение за Локомотив.<br/> <br/>След почивката футболистите на Дунав заиграха по-добре, като на няколко пъти застрашиха сериозно вратата на Локомотив. <br/> </p>
      <figure>
        <img src="http://www.novsport.com/content/4(1128).jpg"/>
      </figure>
      <p> <br/>В 68-ата минута и гостите от Пловдив имаха шанс да отбележат  -Карагарен стреля от малък ъгъл, но Макенджиев изчисти в корнер. В 84-ата минута Георги Илиев отправи опасен удар по земята към вратата на домакините, но топката срещна страничната греда. <br/> <br/>В 88-ата минута Карагарен вкара отблизо и направи резултата класически за Локомотив.<br/> </p>
      <figure>
        <img src="http://www.novsport.com/content/5(798).jpg"/>
      </figure>
      <p> <br/> <br/><u>СТАРТОВИ СЪСТАВИ <br/></u> <br/><b>ДУНАВ:</b> Макенджиев, Димов, Ковачев, Николов, Исаевски, Лазаров, Щерев, Кавалканте, Милчев, Ахмедов, Христов<br/> <br/><b>ЛОКОМОТИВ ПД:</b> Луков, Малембана, Динис Алмейда, Езе, Петрович, Умарбаев, Карагарен, Томашевич, Г. Илиев, Д. Илиев, Ожболт</p>
    </article>
  </body>
</html>