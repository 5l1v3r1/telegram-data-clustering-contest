<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/362110-rigas-dinamo-zaude-pedeja-spele-pirms-pauzes"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T16:45:00+00:00"/>
    <meta property="og:title" content="Rīgas &quot;Dinamo&quot; zaudē pēdējā spēlē pirms pauzes"/>
    <meta property="og:description" content="Rīgas &quot;Dinamo&quot; pirmdien devās astoņu dienu pauzē ar piekāpšanos Magņitogorskas &quot;Metallurg&quot; Kontinentālās hokeja līgas (KHL) regulārā čempionāta spēlē."/>
  </head>
  <body>
    <article>
      <h1>Rīgas "Dinamo" zaudē pēdējā spēlē pirms pauzes</h1>
      <address><time datetime="2019-12-09T16:45:00+00:00">09 Dec 2019, 16:45</time> by <a rel="author">Jauns.lv / LETA</a></address>
      <p>
        <b>Rīgas "Dinamo" pirmdien devās astoņu dienu pauzē ar piekāpšanos Magņitogorskas "Metallurg" Kontinentālās hokeja līgas (KHL) regulārā čempionāta spēlē.</b>
      </p>
      <p>"Dinamo" viesos zaudēja "Metallurg" ar 1:5 (0:2, 0:3, 1:0).</p>
      <p>Vienīgos vārtus rīdziniekiem guva Roberts Lipsbergs.</p>
      <p>Mājinieki bija aktīvāki, pirmajā periodā pa pretinieku vārtiem metot 12 reizes, kamēr "Dinamo" mājinieku "cietoksni" apdraudēja vien četrreiz. Arī otrajā periodā vairāk vārtus apdraudēja "Metallurg", ceturtos vārtus gūstot vairākumā Riharda Mareņa noraidījuma laikā. Trešajā periodā aktīvāki jau bija rīdzinieki, izpildot arī 14 metienus pa vārtiem pret Magņitogorskas hokejistu septiņiem, taču iemest izdevās tikai vienreiz.</p>
      <p>Rīgas "Dinamo" komanda ar 27 punktiem 37 spēlēs ieņem 11.vietu Rietumu konferencē, bet "Metallurg" ar 41 punktu 38 mačos ieņem astoto pozīciju Austrumos.</p>
      <p>Jau ziņots, ka šī izbraukuma pirmajā spēlē rīdzinieki sestdien trešajā periodā guva četrus vārtus, bet ar 4:5 piekāpās Jekaterinburgas "Avtomobilist", ciešot trešo neveiksmi pēc kārtas.</p>
      <p>Izbraukumā Ģirta Ankipāna un viņa palīgu rīcībā ir šādi hokejisti: vārtsargi - Aleksanders Salāks, Andrejs Makarovs, Maksims Tretjaks; aizsargi - Uvis Balinskis, Arvils Bergmanis, Sergejs Gimajevs, Artūrs Kulda, Roberts Mamčics, Bens Māršals, Kristaps Sotnieks; uzbrucēji - Kārters Eštons, Oskars Batņa, Daniels Bērziņš, Lauris Dārziņš, Andris Džeriņš, Emīls Ģēģeris, Koltons Gilīss, Roberts Lipsbergs, Rihards Marenis, Brendons Makmilans, Gints Meija, Miķelis Rēdlihs, Ņikita Setdikovs, Kirils Sļepecs, Antons Trastašenkovs.</p>
      <p>Savainojumu dēļ mājās palika Aleksandrs Protapovičs, Vitālijs Pavlovs, Kristaps Zīle, Kristofers Berjlunds, Oskars Bārtulis, bet Nerijus Ališausks nevar palīdzēt komandai slimības dēļ. Deivids Sarkanis palika trenēties Rīgā.</p>
      <p>Jau ziņots, ka "Dinamo" veselības problēmu dēļ no sastāva izkrituši pieci pamatsastāva aizsargi, kā rezultātā ceturtdien panākta vienošanās ar Kuldu.</p>
      <p>Rīgas "Dinamo" iepriekšējā sezonā līdz pat regulārā čempionāta pēdējai kārtai cīnījās par vietu Gagarina kausā, tomēr piekto gadu pēc kārtas Latvijas komanda palika bez KHL izslēgšanas turnīra.</p>
      <p>Pirmajās četrās KHL sezonās rīdzinieki tika Gagarina kausa izcīņā, divas reizes sasniedzot otro kārtu, pēc tam Latvijas klubs vēl vienu reizi "play-off" spēlēja arī 2013./14.gada sezonā.</p>
      <p>Otro sezonu pēc kārtas regulārajā čempionātā katra komanda aizvadīs pa 62 spēlēm.</p>
    </article>
  </body>
</html>