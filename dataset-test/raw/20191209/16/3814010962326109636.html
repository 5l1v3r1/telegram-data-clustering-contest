<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/bez-voda-s-dni-v-pernishki-kvartal-zhitelite-zaplashvat-s-blokada-na-ptya-s-grtsiya"/>
    <meta property="og:site_name" content="Новини БНТ"/>
    <meta property="article:published_time" content="2019-12-09T16:17:22+00:00"/>
    <meta property="og:title" content="Без вода с дни в пернишки квартал, жителите заплашват с блокада на пътя с Гърция"/>
    <meta property="og:description" content="Жителите на пернишкия квартал &quot;Църква&quot; са в протестна готовност. Те се оплакват, че във високите части на квартала режимът не се спазва и няма вода по..."/>
  </head>
  <body>
    <article>
      <h1>Без вода с дни в пернишки квартал, жителите заплашват с блокада на пътя с Гърция</h1>
      <address><time datetime="2019-12-09T16:17:22+00:00">09 Dec 2019, 16:17</time> by <a rel="author">Альоша Шаламанов</a></address>
      <p>
        <b>Жителите на пернишкия квартал "Църква" са в протестна готовност. Те се оплакват, че във високите части на квартала режимът не се спазва и няма вода по няколко дни. Хората заплашват да блокират пътя за Гърция, ако не се намери решение на проблема.</b>
      </p>
      <figure>
        <video src="https://nws2.bnt.bg/p/p/s/psn091219-18-pernik-blokada-pyt-x264-732102.mp4"/>
      </figure>
      <p>Александър има 2 деца. В дома му водата идва веднъж на 2-3 дни за кратко. Мъжът е принуден всеки ден да ходи до близките села, за да набавя вода за семейството си.</p>
      <blockquote>Александър Стойков: И си носим за тоалетна, за миене на чинии. Къпем се в квартал "Изток" при роднини. Не съм сигурен, че е 21-ви век за нас тука.</blockquote>
      <p>В ситуацията на Александър са над хиляда жители на квартал "Църква", които живеят във високите части. Хората за втори ден се събраха на протест.</p>
      <blockquote>Ани Деветакова: Хората тук се молят за режим. Искаме да знаем кога ще има вода, кога няма да има вода. Има хора, които 10-11 дни нямат вода.</blockquote>
      <blockquote>Влади Стоилов: Стоим часове, дни без вода и не виждаме една водоноска. ВиК Перник имало само 4 водоноски, а ние сме 100 хиляди град.</blockquote>
      <p>Хората твърдят, че помпите от язовир "Студена", които захранват квартала, не се пускат.</p>
      <blockquote>Радослав Динев, кмет на квартал "Църква": Те ни лъжеха от ВиК, че са пуснали помпите и че трябвало да има вода. Ясно са се уплашили, че голяма част от Перник ще остане без вода. За това ние сме нещо като изкупителна жертва.</blockquote>
      <p>Сходни проблеми имат и част от живеещите в Батановци. На заседание на акционерите на ВиК-Перник проблемът не е обсъждан.</p>
      <blockquote>Огнян Деведжиев: Имаше 2 точки. Освобождава управителя и втора точка назначава нов управител - временно.</blockquote>
      <p>Новият управител на дружеството е Илиян Илиев, който доскоро беше шеф на ВиК- Шумен. Той е избран от представителя на държавата, която притежава 51%.</p>
      <blockquote>Пламен Алексиев, кмет на Радомир: При нас решението е, че трябва да го изслушаме, трябва да видим неговата концепция какво представлява и физически и юридически.</blockquote>
      <p>Очаква се новият управител да встъпи в длъжност следващата седмица. От Здравната инспекция в Перник увериха, че всеки ден вземат проби и за качеството на водата в Перник.</p>
      <blockquote>Явор Чаушпев, РЗИ-Перник: Няма отклонения, които да тревожат гражданите на община Перник.</blockquote>
      <p>Училищата и детските градини в града имат достатъчно запаси от минерална вода, твърдят от здравната инспекция в Перник.</p>
      <related>
        <h4>Свързани публикации</h4>
        <a href="http://news.bnt.bg/bg/a/vremenno-spira-vodata-v-chast-ot-zhk-dianabad-v-sofiya"/>
        <a href="http://news.bnt.bg/bg/a/avariya-ostavi-tri-dni-bez-voda-khilyadi-zhiteli-na-svishchov"/>
        <a href="http://news.bnt.bg/bg/a/kde-v-sofiya-shche-spirat-vodata-dnes"/>
        <a href="http://news.bnt.bg/bg/a/avariya-ostavi-bez-voda-polovin-pernik-batanovtsi-i-shest-sela"/>
        <a href="http://news.bnt.bg/bg/a/bez-topla-voda-v-nyakolko-stolichni-kvartala"/>
      </related>
    </article>
  </body>
</html>