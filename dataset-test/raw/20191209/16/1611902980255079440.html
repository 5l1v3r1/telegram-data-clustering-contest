<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/12/09/wybuch-gazu-w-szczyrku-prokuratura-nie-ma-juz-watpliwosci-kto-zawinil/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-12-09T16:00:11+00:00"/>
    <meta property="og:title" content="Wybuch gazu w Szczyrku. Prokuratura nie ma już wątpliwości kto zawinił"/>
    <meta property="og:description" content="W wybuchu gazu w domu jednorodzinnym Szczyrku, do którego doszło w minioną środę, zginęło osiem osób, w tym czworo dzieci."/>
  </head>
  <body>
    <article>
      <h1>Wybuch gazu w Szczyrku. Prokuratura nie ma już wątpliwości kto zawinił</h1>
      <address><time datetime="2019-12-09T16:00:11+00:00">09 Dec 2019, 16:00</time> by <a rel="author" href="https://nczas.com/author/km/" target="_blank">KM</a></address>
      <h3>Istnieje związek między wybuchem gazu w Szczyrku, a pracami budowlanymi prowadzonymi pod ulicą. Domniemanie na ten temat stało się faktem – podała rzecznik bielskiej prokuratury okręgowej Agnieszka Michulec. Śledczy znaleźli miejsce przerwania gazociągu.</h3>
      <p>W wybuchu gazu w domu jednorodzinnym Szczyrku, do którego doszło w minioną środę, zginęło osiem osób, w tym czworo dzieci.</p>
      <p>Prokurator Michulec poinformowała w poniedziałek, że podczas oględzin georadarem zostało ujawnione miejsce przerwania gazociągu. Później zostało one odsłonięte. Jak dodała, prokuratura nie chce go ujawniać, ponieważ mogłoby to zaszkodzić dobru śledztwa.</p>
      <p>– <i>To ustalenie potwierdza nasze domniemanie, że pomiędzy wybuchem w budynku a pracami prowadzonymi pod ulicą Leszczynową w Szczyrku istnieje związek. (…) To domniemanie – bo w istocie było to tylko domniemanie – stało się zatem faktem</i> – powiedziała.</p>
      <p>Rzecznik zaznaczyła, że oględziny miejsca tragedii cały czas trwają, ale są trudne z uwagi na pokrycie terenu gruzem, który musi być krok po kroku usuwany.</p>
      <p>Podkreśliła, że wnikliwe wyjaśnienie sprawy wymaga szeregu często bardzo drobiazgowych czynności ze strony śledczych. – <i>Musimy w tej chwili uzyskać ekspertyzy i opinię tych biegłych, którzy uczestniczyli w oględzinach. Są to biegli z zakresu fizykochemii, geologii, geodezji, budownictwa i oczywiście gazownictwa</i> – powiedziała.</p>
      <p>
        <b>Pogrzeb po sekcji zwłok</b>
      </p>
      <p>Agnieszka Michulec poinformowała, że śledczy oczekują na wyniki sekcji zabitych w wybuchu. Przeprowadzane są w poniedziałek i będą we wtorek w Zakładzie Medycyny Sądowej w Katowicach.</p>
      <p>Zgoda na pochówek ofiar możliwa będzie po ustaleniu ich tożsamości. – <i>Bez wnikania w szczegóły muszę przekazać, że jest konieczna identyfikacja. (…) W ciągu dwóch-trzech dni od pobrania materiału porównawczego, genetycznego, zostanie wydana opinia ustalająca tożsamość tych osób</i> – dodała.</p>
      <p><a href="https://nczas.com/2019/12/09/prokuratura-o-wybuchu-w-szczyrku-prowadzone-jest-postepowanie-w-sprawie-a-nie-przeciwko-komus/">Prokuratura prowadzi obecnie śledztwo w sprawie, a nie przeciwko komuś</a>. Dotyczy ono sprowadzenia zdarzenia zagrażającego życiu i zdrowiu wielu osób oraz mieniu w wielkich rozmiarach. Na pytanie, czy ktoś został zatrzymany, Agnieszka Michulec odparła, że obecnie trwają prace nad ustaleniem osób odpowiedzialnych i zakresu ich odpowiedzialności.</p>
      <p>–<i> Sprawa ma charakter bardzo złożony, zabezpieczyliśmy bowiem nie tylko dokumentację administracyjną, ale również dokumentację techniczną, dlatego musimy dokonać szczegółowej analizy</i> – wskazywała.</p>
      <p>Za osoby pokrzywdzone w tej sprawie mogą zostać uznane również osoby mieszkające obok zniszczonego domu. – <i>Prawdopodobieństwo, że to ich budynek mógł wybuchnąć, było duże. Nasze oględziny zmierzają do ustalenia, którędy migrował gaz. To nie jest sprawa prosta i oczywista</i> – dodała.</p>
      <p>
        <b>Wybuch gazu w Szczyrku</b>
      </p>
      <p>Do tragicznego zdarzenia w Szczyrku doszło w środę wieczorem. Wybuch gazu zniszczył całkowicie trzykondygnacyjny dom. Ratownicy znaleźli w gruzach osiem ciał ofiar, w tym czworga dzieci.</p>
      <p>Do wydarzeń ze środy wrócił w poniedziałek wojewoda śląski Jarosław Wieczorek. Na konferencji prasowej w Katowicach podkreślił ogromne zaangażowanie i profesjonalizm wszystkich służb niosących pomoc podczas tragedii. – <i>Nie wyjdę z podziwu dla tych ludzi, którzy z taką determinacją pracowali w ekstremalnie trudnych warunkach. Dziękuję za ten ogromny profesjonalizm</i> – powiedział.</p>
      <p>Dodał, że na wysokości zadania stanęli zarówno strażacy, jak i policjanci, prokuratorzy, samorząd miasta Szczyrk, psycholodzy, a także mieszkańcy miasta. Wojewoda Wieczorek zapewnił, że rodzina zmarłych pozostaje pod opieką psychologiczną i może liczyć na wsparcie również w kolejnych tygodniach.</p>
      <p>Źródło: PAP/NCzas.com</p>
      <p>Reklama / Advertisement</p>
      <figure>
        <a href="https://sklep-niezalezna.pl/pl/p/2020-Prenumerata-NCZ-KSIAZKA-GRATIS-POLSKA-list-ZWYKLY-/1406?utm_source=nczas&amp;utm_medium=banner&amp;utm_campaign=prenumerata-2020-nczas">
          <img src="https://nczas.com/wp-content/uploads/2019/12/prenumerata-2020-nczas-kup-dostan-gratis.png"/>
        </a>
      </figure>
      <related>
        <h4>PODOBNE ARTYKUŁY</h4>
        <a href="https://nczas.com/2019/12/09/sad-tlumaczy-dlaczego-nie-wsadzil-durczoka-za-kratki-powaga-czynu-zarzucanego-jest-bezdyskusyjna-jednak/"/>
        <a href="https://nczas.com/2019/12/09/szok-kandydat-na-prezydenta-z-ramienia-po-przyznaje-przedsiebiorcow-broni-juz-tylko-konfederacja/"/>
        <a href="https://nczas.com/2019/12/09/ocyganili-don-vasyla-urzad-skarbowy-nie-odpuscil-nieodpowiedni-ludzie-wprowadzili-go-w-blad/"/>
        <a href="https://nczas.com/2019/12/09/rosja-umacnia-wplywy-w-algierii-przed-wyborami-prezydenckimi/"/>
        <a href="https://nczas.com/2019/12/09/dziennikarka-gazety-wyborczej-zderzyla-sie-z-rownouprawnieniem-i-skomli-na-twitterze-lewica-zacznie-bronic-tradycyjnych-wartosci-foto/"/>
        <a href="https://nczas.com/2019/12/09/bogini-olga-tokarczuk-na-prezydenta-po-prawyborach-prezydenckich-w-po-wnioski-nasuwaja-sie-same/"/>
        <a href="https://alaluna.pl/gwiazdy/lewandowska-w-koncu-pokazala-brzuszek-fani-sa-zachwyceni-przepieknie-ciaza-ci-sluzy-foto/"/>
        <a href="https://nczas.com/2019/12/09/holownia-prezydentem-katolik-z-tvn-jest-gotow-poszerzyc-prawo-do-mordowania-dzieci-jesli-sejm-przedstawi-propozycje/"/>
        <a href="https://nczas.com/2019/12/09/polacy-stworzyli-gre-w-ktorej-glownym-bohaterem-jest-jezus-mozna-zmieniac-wode-w-wino-i-walczyc-z-szatanem-wideo/"/>
      </related>
    </article>
  </body>
</html>