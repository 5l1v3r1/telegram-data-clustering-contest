<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ma.hu/kulfold/338192/Ujabb_eroszak_Bajororszagban_egy_30_eves_rendort_szurtak_nyakon"/>
    <meta property="og:site_name" content="www.ma.hu"/>
    <meta property="article:published_time" content="2019-12-09T16:50:00+00:00"/>
    <meta property="og:title" content="Újabb erőszak Bajorországban: egy 30 éves rendőrt szúrtak nyakon"/>
    <meta property="og:description" content="Újabb súlyos, erőszakos bűncselekmény okoz felháborodást a németországi Bajorország tartományban, ahol a hét végén egy tűzoltót vertek agyon tizenévesek, hétfőn pedig hátulról leszúrtak egy rendőrt. Az újabb eset kora reggel történt a müncheni főpályaudvaron, az áldozat egy 30 éves rendőr, aki egy kollégájával járőrözött, és éppen igazoltattak egy embert, amikor a támadó minden előzmény nélkül, hátulról rárontott. A védőmellény felett, a nyak és a váll tájékán szúrt, a kés pengéje nyolc centiméter mélyen hatolt a rendőr testébe. A késelőt elfogták, az áldozatot kórházba szállították és megoperálták, súlyos, de nem életveszélyes állapotban van. A támadó egy 23 éves müncheni illetőségű német állampolgár. A hatóságok már ismerték, de nem bűncselekmények, hanem feltűnő viselkedése miatt. Indítéka egyelőre ismeretlen, ideológia háttérre utaló elemek nem kerültek elő az ügyben. Ez a &quot;brutális és értelmetlen bűncselekmény rettenetes módon mutatja meg, hogy az erőszaknak mennyire magas szintjével szembesülnek rendőreink&quot;…"/>
  </head>
  <body>
    <article>
      <h1>Újabb erőszak Bajorországban: egy 30 éves rendőrt szúrtak nyakon</h1>
      <h2>A kollégájával járőrözött, és éppen igazoltattak egy embert, amikor a támadó minden előzmény nélkül, hátulról rárontott.</h2>
      <address><time datetime="2019-12-09T16:50:00+00:00">09 Dec 2019, 16:50</time> by <a rel="author" href="http://www.ma.hu/belfold/293/Impresszum" target="_blank">MTI</a></address>
      <p>Újabb súlyos, erőszakos bűncselekmény okoz felháborodást a németországi Bajorország tartományban, ahol a hét végén egy tűzoltót vertek agyon tizenévesek, hétfőn pedig hátulról leszúrtak egy rendőrt. <br/><br/>Az újabb eset kora reggel történt a müncheni főpályaudvaron, az áldozat egy 30 éves rendőr, aki egy kollégájával járőrözött, és éppen igazoltattak egy embert, amikor a támadó minden előzmény nélkül, hátulról rárontott. <br/><br/>A védőmellény felett, a nyak és a váll tájékán szúrt, a kés pengéje nyolc centiméter mélyen hatolt a rendőr testébe. A késelőt elfogták, az áldozatot kórházba szállították és megoperálták, súlyos, de nem életveszélyes állapotban van. <br/><br/>A támadó egy 23 éves müncheni illetőségű német állampolgár. A hatóságok már ismerték, de nem bűncselekmények, hanem feltűnő viselkedése miatt. Indítéka egyelőre ismeretlen, ideológia háttérre utaló elemek nem kerültek elő az ügyben. <br/><br/>Ez a "brutális és értelmetlen bűncselekmény rettenetes módon mutatja meg, hogy az erőszaknak mennyire magas szintjével szembesülnek rendőreink" - nyilatkozott Joachim Herrmann tartományi belügyminiszter. <br/><br/>A hétfői müncheni és a napokban történt augsburgi eset is azt mutatja, hogy jelentéktelen apróságok fajulnak erőszakba az utcákon, tereken. Ez a jelenség mindenkit megrémiszt, és mindent meg kell tenni azért, hogy "feltartóztassuk az erőszakot a közterületeken" - fejtette ki a Keresztényszociális Unió (CSU) politikusa a Bayerischer Rundfunk tartományi közszolgálati médiatársaság beszámolója szerint. <br/><br/>Augsburgban egy tizenévesekből álló csoport rontott rá egy 49 éves tűzoltóra, aki feleségével és egy baráti házaspárral tartott hazafelé péntek este, miután meglátogatták a belvárosi karácsonyi vásárt. Az erőszakot szóváltás előzte meg, az áldozat a fejére mért ütésektől elesett és elveszítette az eszméletét. <br/><br/>A túlerőben lévő hétfős csoport támadásában súlyos arcsérülést szenvedett a másik házaspár férfi tagja is. A támadók elmenekültek, a mentők sikertelenül próbálták újraéleszteni az áldozatot, aki a helyszínen meghalt. <br/><br/>A fő gyanúsítottat és egyik társát még vasárnap elfogták, hétfő délutánra pedig mind a hét fiatalember rendőri őrizetbe került. Térfigyelő kamerák felvételei alapján azonosították őket. A 17 éves, augsburgi születésű német-török-libanoni állampolgárságú fő gyanúsított ellen emberölés és súlyos testi sértés, 17 és 19 év közötti társaik ellen emberölés és súlyos testi sértésben bűnrészesség gyanúja miatt indítottak eljárást.<br/><br/><br/><br/>A hat további gyanúsított is augsburgi születésű, egyikük olasz állampolgár, a többiek német állampolgársággal és más állampolgársággal is rendelkeznek.</p>
    </article>
  </body>
</html>