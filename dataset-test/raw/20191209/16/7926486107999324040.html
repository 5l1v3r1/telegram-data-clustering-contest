<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018196/%D8%AA%D8%A7%D9%85%D9%84%D8%A7%D8%AA%DB%8C-%D8%AF%D8%B1-%D8%B6%D8%AF-%D9%85%D8%AF%DB%8C%D8%B1%DB%8C%D8%AA-%D9%88%D8%B1%D8%B2%D8%B4"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T16:42:02+00:00"/>
    <meta property="og:title" content="تاملاتی در ضد مدیریت ورزش"/>
    <meta property="og:description" content="اگر تیم ها بردند، افتخارش برای خارجی و منطق خارجیگری بود؛ و اگر باختند، با رندی پای اخلاقیات و روحیات و سیاست و فرهنگ ایرانی نوشته شد."/>
  </head>
  <body>
    <article>
      <h1>تاملاتی در ضد مدیریت ورزش</h1>
      <address>
        <time datetime="2019-12-09T16:42:02+00:00">09 Dec 2019, 16:42</time>
      </address>
      <p>
        <i>اگر تیم ها بردند، افتخارش برای خارجی و منطق خارجیگری بود؛ و اگر باختند، با رندی پای اخلاقیات و روحیات و سیاست و فرهنگ ایرانی نوشته شد.</i>
      </p>
      <p>به گزارش مشرق، محمد ایمانی تحلیلگر مسائل سیاسی و فعال رسانه‌ای در کانال شخصی خود در تلگرام نوشت:</p>
      <p>تبِ آوردنِ سر مربی، چند سال است فوتبال ما را فرا گرفته. پول های هنگفتی در دوره مضیقه اقتصادی کشور، ارزانی مربی خارجی و دلال ها شد و بعضا نه تنها مشکلی را حل نکرد، بلکه مشکل ساز هم شد.</p>
      <p>استفاده از تجارب دیگران، یک بحث است و به شکل کنتراتی، تیم ملی یا باشگاهی را دست مربی خارجی سپردن، بحثی دیگر. برخی مدیران با این مدل خارجیگری افراطی و دهان پرکن، مسئولیت پاسخگویی را از دوش خود بردارند.</p>
      <p>نتیجه گرایی مقطعی مثلا در جام جهانی  تنها توقع مدیران مذکور بود؛ درست مثل فشفشه ای گه ظرف چند ثانیه گُر می گیرد و به همان سرعت هم خاموش می شود. آن مدیران در طول سالها نگفتند تکلیف تربیت ورزشکار از پایه و تبدیل آن به جریان بالنده و همیشگی و با تربیت و درایت چه می شود؟</p>
      <p>اگر تیم ها بردند، افتخارش برای خارجی و منطق خارجیگری بود؛ و اگر باختند، با رندی پای اخلاقیات و روحیات و سیاست و فرهنگ ایرانی نوشته شد. از این مدل پوپولیست و نتیجه گرا، هرگز احساس شخصیت و هویت و عزت و تلاش و سختکوشی در نمی آید. و کمتر، بازیکن یا تیم غیرتمند و با اخلاق ساخته می شود.</p>
      <p>حالا چند وقتی است بحث رفتن فلان یا بهمان مربی خارجی به شدت داغ شده؛ آن قدر که احساس می شود، هم برخی مدیران و هم طیفی در خارج، بدشان نمی آید همین موضوع را جای موضوعات مهم مدیریتی و اقتصادی و سیاست خارجی ما بنشانند.</p>
      <p>طیف اول با این جنجال، از پرسش های انتقادی شانه خالی می کند و دومی، سر سوژه همیشگی خود می رود که ایران تحریم است و منزوی است و مشکل FATF (فتفت/ اف ای تی اف)را باید حل کند و ...</p>
      <p>طیف دوم و دنباله های رسانه ای آنها چنان به بحث رفتن مربیان خارجی جهت می دهند که مخاطب تردید می کند نکند آوردن و تحت فشار قرار دادن مربی خارجی برای رفتن از ایران، بخشی از مهندسی آنها برای معتبر سازی تحریم ها و ضرورت تسلیم داشته های امنیتی و فنی و سیاسی و موجودیت خویش به بهانه های مختلف به دشمن است.</p>
    </article>
  </body>
</html>