<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/megujult-a-postai-szolgaltatas-1920537/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T16:44:00+00:00"/>
    <meta property="og:title" content="Megújult a postai szolgáltatás"/>
    <meta property="og:description" content="A PDA-kon akár kézi aláírás nélkül, az okmányhoz igényelhető eAláírás PIN kód megadásával is elismerhető a könyvelt küldemények átvétele."/>
  </head>
  <body>
    <article>
      <h1>Megújult a postai szolgáltatás</h1>
      <address><time datetime="2019-12-09T16:44:00+00:00">09 Dec 2019, 16:44</time> by <a rel="author">MTI</a></address>
      <p>Az elektronikus kézbesítő rendszer bevezetése új korszakot jelent a postai szolgáltatások körében – hangsúlyozta Bártfai-Mager Andrea nemzeti vagyon kezeléséért felelős tárca nélküli miniszter hétfőn a Magyar Posta projektzáró sajtótájékoztatóján, Budapesten.</p>
      <p>Kiemelte, a postai elektronikus kézbesítési rendszer kiépítése az elmúlt évek legnagyobb magyarországi vállalati digitalizációs projektje, amely a teljes levélforgalom 20 százalékát érinti.</p>
      <aside>Az elektronikus kézbesítő rendszer teljesen új, digitális alapra helyezi a levélfeldolgozás és kézbesítés folyamatát, az ügyfelek digitális eszközökön írják alá az ajánlott levelek átvételét, követhetik a feladott levél útját</aside>
      <p>– mondta a tárca nélküli miniszter.</p>
      <p>Bártfai-Mager Andrea szólt arról, hogy a projekt megvalósítása kihívást jelentett a posta számára, mert egész Európában legfeljebb hasonló elven működő rendszer létezik, de ugyanilyen nincs. Az új rendszert a meglévő, rendkívül bonyolult informatikai infrastruktúrához kellett illeszteni, a Magyar Postánál 650 alkalmazás fut párhuzamosan, 2800 szolgáltatási ponton, ehhez fogható méretű vállalati informatikai rendszer szinte nincs is ma Magyarországon – jegyezte meg.</p>
      <figure>
        <img src="https://www.vg.hu/wp-content/uploads/2019/11/+otf/810w/DATI20161209014.jpg"/>
        <figcaption>Fotó: MTI/Balázs Attila</figcaption>
      </figure>
      <p>A rendszer támogatja a közigazgatás digitális átállását is, a postai digitális eszközök alkalmasak az eSzemélyi igazolvány elfogadására. A PDA-kon akár kézi aláírás nélkül, az okmányhoz igényelhető eAláírás PIN kód megadásával is elismerhető a könyvelt küldemények átvétele, elég csak az eSzemélyit hozzáérinteni a PDA-hoz és megadni az eAláíráshoz tartozó PIN-kódot – mondta Bártfai-Mager Andrea.</p>
      <aside>A tárca nélküli miniszter hangsúlyozta, elvárás a postával szemben az eredményes, hatékony, ügyfélközpontú működés. A Magyar Posta az elmúlt egy évben jelentős lépéseket tett annak érdekében, hogy mind az ügyfelek, mind a tulajdonos elvárásainak megfeleljen.</aside>
      <p>Schamschula György, a Magyar Posta Zrt. vezérigazgatója elmondta, hogy a projekt modern, előnyös, támogató és innovatív.</p>
      <p>Modern, mert könnyen kezelhető a digitális lehetőség, amely kiváltja a papíralapú folyamatot. Előnyös, mert a lakosság online valós időben követheti a küldemény útját. Támogató, mert segíti a közigazgatási eljárást. Innovatív, mert a legmodernebb technológia alkalmazásával tudja elvégezni feladatát, és az igényekhez igazodó további fejlesztésre ad lehetőséget.</p>
      <p>A projekt zárásaként a Magyar Posta „Megújul a postai kézbesítés” bélyeget bocsátott ki 175 ezer példányban.</p>
      <p>A Magyar Posta 2019 szeptember elsejétől működteti az ország teljes területén a könyvelt levélküldemények kézbesítéséhez fejlesztett elektronikus rendszert.</p>
      <aside>A projekt 2,377 milliárd forint uniós vissza nem térítendő támogatásban részesült, a Magyar Posta 1,821 milliárd forint saját forrást tett hozzá.</aside>
      <p>Az elektronikus kézbesítési rendszer működtetéséhez 8000 PDA-t, mintegy 3000 mobil nyomtatót és több mint 4000 digitális aláírópadot szereztek be. A projekt keretében 15 ezer postai munkavállalót képeztek ki. A fejlesztés eredménye, hogy az elektronikus kézbesítési rendszerrel elérhető Magyarország címhelyeinek 97 százaléka, ami mintegy 4,56 millió címhely – közölte a Magyar Posta.</p>
    </article>
  </body>
</html>