<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/202591/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-12-09T16:23:00+00:00"/>
    <meta property="og:title" content="רוח חדשה בנמל"/>
    <meta property="og:description" content="ההסתדרות וחברת נמלי ישראל סיכמו כי עבודת הניתוב והגרירה בנמל הפרטי ובנמל הוותיק תיעשה על ידי עובדי היחידה הימית | יו&quot;ר ההסתדרות בר-דוד: &quot;ההסתדרות שוב מוכיחה כי היא שותפה לשינויים ולרפורמות ששומרות על העובדים, ובמקביל מקדמות מהלכים שהמשק כולו ירוויח מהם&quot;"/>
  </head>
  <body>
    <article>
      <h6 class="kicker">בדרך לחוף מבטחים</h6>
      <h1>רוח חדשה בנמל</h1>
      <h2>הסכם היסטורי בנמל אשדוד: עובדי מחלקת הים יועסקו בחברה ממשלתית. <br/>ההסתדרות וחברת נמלי ישראל סיכמו כי עבודת הניתוב והגרירה בנמל הפרטי ובנמל הוותיק תיעשה על ידי עובדי היחידה הימית | יו"ר ההסתדרות בר-דוד: "ההסתדרות שוב מוכיחה כי היא שותפה לשינויים ולרפורמות ששומרות על העובדים, ובמקביל מקדמות מהלכים שהמשק כולו ירוויח מהם"</h2>
      <address><time datetime="2019-12-09T16:23:00+00:00">09 Dec 2019, 16:23</time> by <a rel="author">ניצן צבי כהן</a></address>
      <p><b>צעד נוסף לקראת השלמת הרפורמה בנמלים:</b> הסכם חדש שנחתם בנמל אשדוד מבטיח את המשך העסקת היחידה הימית כחברה ממשלתית, וזאת בהמשך <a href="https://www.davar1.co.il/193444/">להסכם דומה שנחתם בנמל חיפה לפני שלושה וחצי חודשים</a> . יו"ר ההסתדרות ארנון בר-דוד חתם לפני זמן קצר על הסכם היסטורי, המסדיר את מעברם של עובדי מחלקת הים בנמל אשדוד לחברת נמלי ישראל (חנ"י), או חברה בת של חנ"י.</p>
      <p>על פי ההסכם, העובדים יקבלו אחריות בלעדית על כל שירותי הניתוב והגרירה במרחב הימי של נמלי אשדוד, הכולל את הנמל הקיים ואת נמל הדרום החדש שבנייתו בעיצומה. זאת בדומה להסכם התקדימי שנחתם בנמל חיפה בחודש אוגוסט האחרון.</p>
      <p>ההסכם נחתם בין יו"ר ההסתדרות ארנון בר-דוד, יו"ר איגוד עובדי התחבורה אבי אדרי, מנכ"ל חברת נמלי ישראל שלמה ברימן, מנכ"ל נמל אשדוד בפועל איציק כהן ויו"ר איגוד קציני הים אבי לוי.</p>
      <p>על פי ההסכם, כל פעולות הניתוב והגרירה בנמלים באשדוד ייערכו אך ורק על ידי עובדי חנ"י, וזאת תוך שמירת כל תנאי העסקתם הנוכחיים כפי שהיו בנמל אשדוד והבטחה לתשלום כל התמורות שסוכמו במסגרת "הסכמי 2005".</p>
      <figure>
        <img src="https://www.davar1.co.il/wp-content/uploads/2019/11/131119_bardavid.jpg"/>
        <figcaption>יו"ר ההסתדרות, ארנון בר-דוד (צילום: אגף דוברות ההסתדרות)</figcaption>
      </figure>
      <p>במהלך המו"מ להסכם הושם דגש רב על דאגה לביטחונם התעסוקתי והכלכלי של כ-120 העובדים, שיועברו להעסקה תחת חנ"י. המעבר לחנ"י יבטיח להם ביטחון תעסוקתי ותמיכה פיננסית של אחת מהחברות החזקות והיציבות במשק, שאף הוסכם כי תישאר חברה ממשלתית ולא תופרט.</p>
      <p>בחתימה על ההסכם השתתפו גם ממונה חטיבה ארצי באיגוד עובדי התחבורה אלון וייס, יו"ר אגף הפנסיה בהסתדרות מיה פרי-אלתרמן ועו"ד מירי מלכי מהלשכה המשפטית באגף לאיגוד מקצועי, אשר ליוו את המו"מ.</p>
      <p>יו"ר ההסתדרות, ארנון בר-דוד, אמר במעמד החתימה: "ההסכם עליו אנחנו חתמנו היום, שלושה חודשים בלבד לאחר ההסכם המקביל בנמל חיפה, הוא ציון דרך משמעותי להשלמת הרפורמה בנמלי הים. אנו שוב מוכיחים כי ההסתדרות אחראית וחזקה והיא שותפה לשינויים ולרפורמות אשר מצליחות להבטיח את השמירה על מעמד העובדים וזכויותיהם ובמקביל גם להוביל מהלכים אשר יביאו לשיפור השירות לציבור – והמשק כולו ירוויח מהם. ההסכם בנמל אשדוד הוא הסכם מצוין ונכון שחשוב ליישמו ואני סמוך ובטוח שבראייה עתידית נבין את הצעד הגדול שאנו עושים פה היום. אני מודה לכל מי שלקח חלק פעיל במו"מ המורכב וסייע להוצאת ההסכם אל הפועל".</p>
      <figure>
        <img src="https://www.davar1.co.il/wp-content/uploads/2018/06/200618_edri.jpg"/>
        <figcaption>אבי אדרי, יו"ר איגוד עובדי התחבורה בהסתדרות (ארז רביב)</figcaption>
      </figure>
      <p>מנכ"ל חנ"י, שלמה ברימן: "אנו מברכים את עובדי מחלקת ים על הצטרפותם  לחברת נמלי ישראל. זהו צעד נוסף וחשוב להשלמת הרפורמה בנמלי הים וחיזוק חברת נמלי ישראל כ-Landlord, לטובת המשק הישראלי והציבור כולו. מהלך זה יביא לא רק להתייעלות ולמסחר תחרותי אלא גם להעלאת רמת השירות בנמלים".</p>
      <p>יו"ר איגוד עובדי התחבורה בהסתדרות, אבי אדרי: "הגענו להסכם מצוין שמבטיח לעובדים משרות קבועות ויציבות אצל מעסיק חזק ואיתן שלעולם לא יופרט. למרות החשש הטבעי מהשינוי, אני מאמין שקיבלנו את ההחלטה הנכונה, המקצועית והבוגרת ביותר ואין לי ספק שהיא תוכיח את עצמה לטווח הרחוק. הבטחנו את עתידם הכלכלי והתעסוקתי של כל עובדי מחלקת הים ומשפחותיהם ועל כן אני מברך ומודה לכל מי שסייע לקדם את המו"מ להסכם".​</p>
    </article>
  </body>
</html>