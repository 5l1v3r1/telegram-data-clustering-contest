<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/vremea/vremea-09-22-decembrie-2019-330235.html"/>
    <meta property="og:site_name" content="Observator"/>
    <meta property="article:published_time" content="2019-12-09T16:37:00+00:00"/>
    <meta property="og:title" content="Vremea 9 - 22 decembrie 2019. Temperaturi peste medie, nici urmă de zăpadă"/>
    <meta property="og:description" content="Administraţia Naţională de Meteorologie (ANM) a emis prognoza meteo pentru următoarele două săptămâni, intervalul 9 - 22 decembrie 2019. Se anunță o vreme caldă pentru această perioadă, cu puține precipitații."/>
  </head>
  <body>
    <article>
      <h1>Vremea 9 - 22 decembrie 2019. Temperaturi peste medie, nici urmă de zăpadă</h1>
      <address><time datetime="2019-12-09T16:37:00+00:00">09 Dec 2019, 16:37</time> by <a rel="author">Daniel Murărescu</a></address>
      <p>
        <b>
          <b>Administraţia Naţională de Meteorologie (ANM) a emis prognoza meteo pentru următoarele două săptămâni, intervalul 9 - 22 decembrie 2019. Se anunță o vreme caldă pentru această perioadă, cu puține precipitații.</b>
        </b>
      </p>
      <p>Potrivit <a href="http://www.meteoromania.ro/">ANM</a>, în intevalul menționat temperaturile vor fi peste cele specifice perioadei, cu maxime ce pot atinge chiar și 15 grade Celsius.</p>
      <p>Ținând cont de valorile termice, sunt slabe șanse de apariție a ninsorilor, în perioada următoare, deși probabilitatea de precipitații este mai ridicată în intervalul 10 - 14 decembrie.</p>
      <h3>Vremea în Banat </h3>
      <p>Cea mai mare parte a intervalului de prognoză va fi caracterizată de valori termice cu mult peste cele climatologic specifice perioadei din an. Se vor înregistra în medie temperaturi maxime de 7...12 grade, iar în perioada 16 -20 decembrie sunt estimate valori chiar și mai ridicate, de 11...15 grade. În zilele de 11 și 12 decembrie, valorile din orele amiezilor pot fi mai mici decât în restul intervalului, în medie de 5...7 grade. Minimele nocturne vor fi preponderent pozitive pe parcursul celor două săptămâni și se vor încadra într-un ecart mediu de 0...4 grade.</p>
      <p>Probabilitatea de ploaie va fi mai ridicată în data de 10 decembrie, în perioada 12-14 decembrie și din nou spre sfârșitul intervalului de referință.</p>
      <h3>Prognoza meteo pentru Crișana</h3>
      <p>Regimul termic va fi caracterizat în cea mai mare parte a intervalului de valori cu mult peste cele specifice lunii decembrie. Astfel, vor fi valori diurne în medie de 6...10 grade, iar în perioada 16 -20 decembrie sunt estimate valori chiar și mai ridicate, de 10...14 grade. În zilele de 11 și 12 decembrie, valorile de temperatură în orele amiezilor pot fi mai mici decât în restul intervalului, în medie de 5...7 grade. Minimele nocturne vor fi preponderent pozitive pe parcursul celor două săptămâni și se vor încadra într-un ecart mediu de 0...4 grade.</p>
      <p>Probabilitatea de ploaie va fi mai ridicată în data de 10 decembrie, în perioada 12-14 decembrie și din nou spre sfârșitul intervalului de referință</p>
      <h3>Vremea în Transilvania</h3>
      <p>În majoritatea zilelor din intervalul de prognoză, valorile termice se vor situa în cea mai mare parte a regiunii peste cele climatologic specifice perioadei din an. Se vor înregistra, în medie, temperaturi maxime de 3...7 grade, iar în perioada 16 - 20 decembrie sunt estimate valori chiar și mai ridicate, de 6...10 grade. Minimele termice se vor situa între -3 și 0 grade, mediat regional, iar valori mai mici - atât ziua cât și noaptea - vor fi în zonele depresionare.</p>
      <p>Regimul pluviometric va fi în general deficitar pe ansamblul celor două săptămâni, doar în perioada 13 - 14 decembrie probabilitatea pentru precipitații locale, slabe fiind mai ridicată.</p>
      <h3>Prognoza meteo pentru Maramureș</h3>
      <p>Pe parcursul celor două săptămâni, valorile de temperatură se vor menține în general peste mediile climatologice ale lunii decembrie. Maximele diurne se vor situa în medie între 4 și 7 grade, posibil chiar mai ridicate în perioada 16 - 20 decembrie, spre un ecart mediat regional de 6...10 grade. Temperaturile minime vor oscila în jurul pragului de îngheț, astfel că majoritatea valorilor vor fi de -2...2 grade.</p>
      <p>Ploi slabe, locale vor fi în data de 10 decembrie, apoi probabilitatea pentru precipitații va fi mai ridicată în perioada 12 -14 decembrie și spre sfârșitul intervalului de referință.</p>
      <h3>Vremea în Moldova</h3>
      <p>În cea mai mare parte a intervalului, valorile de temperatură se vor situa ușor peste cele specifice lunii decembrie, în special în zonele mai înalte de relief. Astfel, maximele diurne se vor situa în medie între 3 și 7 grade, posibil mai ridicate în perioada 16 - 20 decembrie. Regimul termic nocturn va fi caracterizat de valori în jurul pragului de îngheț la începutul intervalului, apoi acestea vor deveni ușor pozitive, astfel că în ansamblu media minimelor va fi de -2...2 grade.</p>
      <p>Regimul pluviometric va fi unul deficitar, probabilitatea pentru precipitații menținându-se în general redusă, cu excepția perioadei 13 - 15 decembrie.</p>
      <h3>Prognoza meteo pentru Dobrogea</h3>
      <p>Vremea se va menține mai caldă decât normal în luna decembrie pe tot parcursul intervalului. Astfel, se vor înregistra, în medie, temperaturi maxime de 8...12 grade și minime de 2...6 grade, variațiile de la o zi la alta fiind nesemnificative.</p>
      <p>Probabilitatea de apariție a precipitațiilor (ploi locale, în general slabe) va fi mai mare în intervalul 10 - 14 decembrie.</p>
      <h3>Vremea în Muntenia</h3>
      <p>Intervalul va debuta cu temperaturi apropiate de cele normale ale perioadei în zonele joase de relief, dar cu o vreme caldă în restul regiunii; valorile diurne vor fi în medie între 2 și 7 grade, iar cele nocturne vor fi în general ușor negative. După data de 13 decembrie sunt estimate temperaturi în creștere ce se vor situa în marea lor majoritate peste cele climatologic specifice, cu un ecart mediu al maximelor de 6...12 grade, în timp ce minimele vor deveni ușor pozitive.</p>
      <p>Regimul pluviometric va fi unul deficitar, probabilitatea pentru precipitații menținându-se în general redusă, cu excepția perioadei 12 - 14 decembrie când va ploua local.</p>
      <h3>Prognoza meteo pentru Oltenia</h3>
      <p>Intervalul va debuta cu temperaturi apropiate de cele normale ale perioadei în zonele joase de relief, dar cu o vreme caldă în restul regiunii; maximele vor fi între 2 și 7 grade, iar minimele de 0...2 grade, mediat regional. După data de 14 decembrie sunt estimate temperaturi în creștere ce se vor situa în marea lor majoritate peste mediile multanuale, cu un ecart mediu al valorilor diurne de 6...12 grade, iar al minimelor nocturne de 2...4 grade.</p>
      <p>Probabilitatea pentru precipitații va fi mai ridicată în perioada 11 - 14 decembrie când va ploua în mare parte a regiunii, posibil moderat cantitativ și din nou spre sfârșitul intervalului.</p>
      <h3>Vremea la munte</h3>
      <p>În cea mai mare parte a intervalului, dar cu precădere în perioada 16 -20 decembrie, valorile termice se vor situa peste cele caracteristice lunii decembrie. Temperaturile maxime se vor încadra între 0 și 6 grade, iar minimele între -7 și -1 grad, în medie.</p>
      <p>Se vor semnala precipitații mixte (ploaie, lapoviță și ninsoare) în perioada 11-14 decembrie, iar probabilitatea de apariție a precipitațiilor va fi din nou în creștere spre sfârșitul intervalului de referință.</p>
      <p>Potrivit <a href="http://www.meteoromania.ro/wp-content/uploads/prognoza/prognoza-2saptamani.pdf">ANM</a>, estimarea este realizată folosind produsele numerice ale Centrului European pentru prognoze pe medie durată (ECMWF) de la Reading, Anglia.</p>
    </article>
  </body>
</html>