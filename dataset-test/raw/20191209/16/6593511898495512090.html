<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7958230"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T16:50:00+00:00"/>
    <meta property="og:title" content="Гръцки министър: Има напредък по въпроса за Албания и Северна Македония"/>
    <meta property="og:description" content="Подобряването на методологията на разширяване на ЕС и нуждата от запазване на европейската перспектива на страните от Западните Балкани са били основни теми на дискусията на днешната работна закуска"/>
  </head>
  <body>
    <article>
      <h1>Гръцки министър: Има напредък по въпроса за Албания и Северна Македония</h1>
      <address><time datetime="2019-12-09T16:50:00+00:00">09 Dec 2019, 16:50</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Подобряването на методологията на разширяване на ЕС и нуждата от запазване на европейската перспектива на страните от Западните Балкани са били основни теми на дискусията на днешната работна закуска на външните министри от ЕС, Северна Македония и Албания, съобщи гръцкият външен министър Никос Дендиас, който бе домакин на срещата, предаде агенция МИА.</p>
      <p>След неформалната среща Дендиас изрази увереност, че "в определена степен нещо е постигнато", и изтъкна, че на гръцката инициатива за работна закуска са се отзовали над 20 министри от ЕС, предава БТА.</p>
      <p>"Това беше полезна първа възможност след Европейския съвет през октомври да разменим мнения за това как да вървим напред в предстоящия период", каза Дендиас, който определи срещата като плодотворна и представляваща крачка напред.</p>
      <p>Министърът посочи, че Гърция е най-старата членка на ЕС от региона и е фактор на стабилността и сътрудничеството, като обеща Атина да продължи да предприема инициативи в посока към разширяване на ЕС.</p>
    </article>
  </body>
</html>