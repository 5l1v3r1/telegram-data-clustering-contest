<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/statomas-dar-vienas-socialinis-bustas-1756198/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T16:10:00+00:00"/>
    <meta property="og:title" content="Statomas dar vienas socialinis būstas"/>
    <meta property="og:description" content="Reklama"/>
  </head>
  <body>
    <article>
      <h1>Statomas dar vienas socialinis būstas</h1>
      <address><time datetime="2019-12-09T16:10:00+00:00">09 Dec 2019, 16:10</time> by <a rel="author" href="https://www.ve.lt/autoriai/mindaugas-drasutis/" target="_blank">Mindaugas DRĄSUTIS</a></address>
      <p>Reklama</p>
      <p>Uostamiestyje dygsta dar vienas socialinis daugiabutis. Pirmadienį Rambyno g. 14A darbų pradžia buvo paminėta simboliniu kapsulės įkasimu.</p>
      <p>Penkių aukštų daugiabutis, kuris turėtų būti baigtas iki kitų metų pabaigos, turės 40 butų - 20 vieno kambario ir tiek pat dviejų kambarių. 8 pirmojo aukšto butai bus pritaikyti neįgaliesiems.</p>
      <p>Meras Vytautas Grubliauskas viliasi, kad ateityje tokių socialinių būstų poreikis sumažės, nors tikrovė diktuoja visai kitas sąlygas.</p>
      <p>"Tai yra jau trečiasis toks būstas. Šis turbūt bus vienas jaukiausių ir geidžiamiausių. Puiki vieta. Žmonės, kurie čia gyvens, tikiuosi, kad pajaus jaukumą ir šilumą. Svarbi neįgaliųjų integracija.</p>
      <p>Linkiu dienos, kad socialinio būsto poreikio neliktų. Bet, vertinant situaciją, socialinę aplinką, panašu, kad tai - tik svajonė. Pastačius dar 3-4 namus tikrai būtų kam gyventi ir yra žmonių, kurie būsto laukia. Realybė diktuoja kitas perspektyvas", - sakė V. Grubliauskas.</p>
      <p>Pasak rangovo UAB "Eikos statyba" direktoriaus Almanto Čebanausko, įmonė sostinėje kasmet pastato 4-5 tokius namus, tad su socialinio daugiabučio statyba uostamiestyje problemų kilti neturėtų - jį planuojama baigti statyti iki kitų metų pabaigos.</p>
      <p>Reklama</p>
      <p>Klaipėdos savivaldybės Socialinių reikalų departamento direktorius Deividas Petrolevičius sakė, kad šiuo metu eilėje būsto laukia 645 asmenys ir šeimos. Iš viso Savivaldybė turi 552 socialinius būstus.</p>
      <p>"Šioje vietoje dėl susisiekimo problemų kilti neturėtų. Laukiančiųjų socialinio būsto eilė yra, bet kas konkrečiai čia gyvens, paaiškės po daugiabučio statybos. Tada pagal eilę žmones ir apgyvendinsime. Žmonių apgyvendinimo procesas vyksta nuolatos. Vykdome plėtrą ir pirkdami butus. Šiuo metu eilėje laukia daugiau nei 600 žmonių. Skaičius atrodo didelis, bet laukimo terminas Klaipėdoje trumpėja", - sakė D. Petrolevičius.</p>
      <p>Šiuo metu vyksta procedūros dėl 7 butų pirkimo. Beje, šių metų vasarą naujas socialinis daugiabutis buvo atidarytas Irklų g. 1. Jame yra 36 butai, 9 iš jų pritaikyti asmenims su judėjimo negalia. Dar vienas socialinis daugiabutis Klaipėdoje buvo pastatytas 2007 metais. Jame yra 90 butų.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/socialinis-bustas-pirkti-ar-statyti-1744189/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/socialiniai-bustai-eile-vis-dar-netrumpa-1727276/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedoje---dar-vienas-socialinis-daugiabutis-1668458/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/i-socialinius-bustus---pries-kaledas-1656065/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/nt/socialiniam-bustui-siulo-naudoti-nuomojamas-patalpas/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/laisves-gynejams-siuloma-kompensuoti-dali-nuomos-islaidu-1607156/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/klaipedos-rajone-perkami-socialiniai-bustai-1583513/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/socialinio-busto-paieskos-rajone-stinga-pasiulos/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>