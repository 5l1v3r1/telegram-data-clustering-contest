<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobileworld.it/recensioni/airpods-pro/"/>
    <meta property="og:site_name" content="MobileWorld"/>
    <meta property="article:published_time" content="2019-12-09T16:50:28+00:00"/>
    <meta property="og:title" content="AirPods Pro: il silenzio è d’oro, il prezzo pure"/>
    <meta property="og:description" content="Recensione AirPods pro: tutti sui nuovi auricolari true wireless di Apple con cancellazione del rumore: qualità audio, funzioni e prezzo."/>
  </head>
  <body>
    <article>
      <h1>AirPods Pro: il silenzio è d’oro, il prezzo pure</h1>
      <h2>Voto Finale: 8.8</h2>
      <address><time datetime="2019-12-09T16:50:28+00:00">09 Dec 2019, 16:50</time> by <a rel="author" href="https://www.mobileworld.it/author/peppeuz/" target="_blank">Giuseppe Tripodi</a></address>
      <h3>Recensione AirPods Pro</h3>
      <p>Negli ultimi due anni ho utilizzato spesso i vecchi <b>AirPods:</b> sono comodi per chiamare e sono senza dubbio gli auricolari true wireless più affidabili che mi sia mai capitato di provare. Ma quando volevo ascoltare musica, sui mezzi o in ufficio, usavo sempre un altro modello. A differenza di una grossa fetta di persone che odia i cosiddetti auricolari <b><i>in ear</i></b> (nome improprio, ma ci siamo capiti), io invece ho sempre amato le cuffiette che si infilano nel canale uditivo e bloccano i rumori esterni.</p>
      <p>Potete quindi immaginare il mio entusiamso quando Apple ha annunciato gli AirPods Pro: tutta l’affidabilità degli AirPods, con un nuovo form factor che isola dal mondo circostante e perfino la cancellazione attiva del rumore (ANC). Praticamente un sogno. Posso ammettere da subito che Apple ha mantenuto le aspettative, ma conitnuate a leggere che vi racconto com’è andata.</p>
      <h3>Confezione</h3>
      <figure>
        <img src="https://www.mobileworld.it/wp-content/uploads/2019/12/AirPods-Pro-Recensione-1-800x447.jpg"/>
      </figure>
      <p>L’<i>unboxing</i> delle confezioni di Apple è ormai proverbiale e, evidentemente, per la società di Cupertino l’esperienza utente inizia dalla scatola. Ma non starò qui a raccontare delle plastiche, ma mi limiterò a dire cosa troviamo all’intero: oltre agli AirPods Pro e il relativo case di ricarica, abbiamo tre coppie di gommini di diverse dimensioni (<i>small</i>, <i>medium</i> e <i>large</i>) e il cavo di ricarica, <b>USB-C</b> da un lato e Lightning dall’altro.</p>
      <p>Personalmente sono stato molto felice di vedere l’USB-C, anche se la ricarica del case avviene tramite Lightning: quanto meno, adesso posso collegare il cavo al mio MacBook.</p>
      <h3>Costruzione e comodità</h3>
      <figure>
        <img src="https://www.mobileworld.it/wp-content/uploads/2019/12/Recensione-AirPods-Pro-4-800x450.jpg"/>
      </figure>
      <p>Parlando di comodità, iniziamo dallo strato più esterno, ossia dalla custodia di ricarica. È leggermente più grande di quella degli AirPods originali, ma <b>decisamente più contenuta</b> di quelle di altri modelli (come ad esempio le Sony WF-1000XM3, gli altri auricolari true wireless con ANC). Nulla da temere, quindi: entrerà senza problemi in tutte le tasche dei jeans.</p>
      <p>Il case si sviluppa in orizzontale, presenta un piccolo LED nella parte frontale, un tasto per forzare l’accoppiamento Bluetooth sul retro e la porta Lighning sul fondo. Il corpo della custodia è nuovamente bianco e lucido, piacevole al tatto e un po’ scivoloso, proprio come i vecchi AirPods.</p>
      <figure>
        <img src="https://www.mobileworld.it/wp-content/uploads/2019/12/Recensione-AirPods-Pro-12-800x450.jpg"/>
      </figure>
      <p>Gli AirPods Pro hanno una forma <i>affusolata</i>, con un’astina più corta del precedente modello, e dal vivo hanno un aspetto molto più gradevole di quanto non pensassi quando li ho visti sullo schermo. Il biancore delle cuffiette viene interrotto da due griglie nere, che contengono i microfoni, più una terza <i>macchietta</i> nera in basso, il sensore di prossimità.</p>
      <p>A proposito di costruzione, una chicca da segnalare sono i <i>gommini</i>, che utilizzano un <b>form factor proprietario di Apple</b>: la maggior parte degli auricolari hanno un cilindro che contiene lo speaker, che si infila nell’orecchio e che viene “ricoperto” dal silicone. Per gli AirPods Pro, invece, la griglia da cui proviene il suono  è “a metà” del corpo, e tutta la parte finale è composta dal gommino in silicone. Per questa ragione, non si ha la costante sensazione di avere qualcosa che preme dall’interno dell’orecchio, come avviene con altri modelli.</p>
      <figure>
        <img src="https://www.mobileworld.it/wp-content/uploads/2019/12/Recensione-AirPods-Pro-1-800x450.jpg"/>
      </figure>
      <p>E sarà questo, sarà la forma che segue perfettamente le curve delle orecchie, ma ho trovato questi AirPods Pro incredibilmente comodi, direi addirittura <b>in assoluto i più confortevoli</b> tra tutti gli auricolari True Wireless che io abbia mai provato.</p>
      <p>E alla comodità si aggiunge anche un’invidiabilie stabilità: <i>ovviamente</i> sono molto più saldi alle orecchie rispetto agli AirPods originali e questo fattore, unito alla resistenza al sudore e alla pioggia (<b>certificazione IPX4</b>) li rende particolarmente indicati anche per l’attività fisica.</p>
      <p>Dulcis in fundo, qualche parola sul sistema di controllo. All’inizio, tutti gli utenti abituati agli AirPods classici sentiranno la mancanza delle interazioni basate sul tap: è inevitabile, un dato di fatto. Per controllare la riproduzione (e utilizzare le altre funzioni disponibili) sugli AirPods Pro, infatti, è necessario <b><i>schiacciare</i> l’astina</b> tra due dita: un sistema basato sui sensori Force Touch percepisce la pressione e risponde ai nostri comandi. Parlerò meglio delle funzionalità nel paragrafo successivo, ma sul fronte della comodità promuovo senza dubbio questo nuovo sistema: dopo un paio di giorni per “abituarsi” alla posizione dell’archetto e all’idea di doverlo schiacciare, <b>i controlli risultano naturali e confortevoli</b>, anche in movimento.</p>
      <h3>Funzioni e qualità audio</h3>
      <figure>
        <img src="https://www.mobileworld.it/wp-content/uploads/2019/12/Recensione-AirPods-Pro-6-800x450.jpg"/>
      </figure>
      <p>Apple ha pubblicizzato gli AirPods Pro annunciando drastici miglioramenti in termini di audio, quindi le mie aspettative in merito alla qualità sonora erano molto alte.</p>
      <p>Ma dopo averli provati per un po’ di settimane, sinceramente non credo che questi nuovi auricolari true wireless suonino <i>così tanto</i> meglio rispetto agli AirPods originali: il <b>vero passo avanti è nei bassi</b>, ma questo è dovuto principalmente al formato delle cuffie, che ci isola dal mondo esterno e permette di apprezzare al meglio il suono vibrante delle basse frequenze. Per il resto, credo che medi e alti siano quasi invariati rispetto al passato.</p>
      <p>Ma questo non vuol dire che gli AirPods Pro suonino male, anzi. Sebbene non siano cuffie per audiofili e ci siano modelli con una qualità audio superiore (anche le già citate <a href="https://www.mobileworld.it/recensioni/sony-wf-1000xm3/">Sony WF-1000XM3</a>, almeno finché non attivate l’ANC), questi nuovi auricolari true wireless seguono l’ormai consolidata filosofia Apple: una <b>qualità medio-alta</b>, ma più che sufficiente per la maggior parte delle persone.</p>
      <p>D’altra parte, gli AirPods Pro non si acquistano solo per la qualità sonora, ma per l’esperienza utente, che come sempre è <b>semplicemente impeccabile</b>. Inutile girarci intorno, per chi utilizza prodotti Apple gli AirPods Pro sono <b>indiscutibilmente la migliore scelta</b>.</p>
      <p>Mai un problema, sempre pronti all’uso, con funzioni come la <b>pausa automatica</b> (quando rimuovete un auricolare dalle orecchie) che <i>coccolano</i> gli utenti.</p>
      <p>E grazie al chip H1, che sincronizza gli auricolari con il nostro Apple ID, si passa agilmente da un dispositivo all’altro, senza dover effettuare nuovamente l’accoppiamento. E così, senza sfliarli mai dalle orecchie, uso gli AirPods Pro con l’iPhone quando sono in metro, col MacBook di lavoro quando arrivo alla scrivania, col mio MacBook personale a casa e con l’iPad quando sono a letto. E non c’è neanche da discutere: questa fluidità, questa <b><i>seamless experience</i></b> (come dicono quelli del marketing), è semplicemente irraggiungibile da qualsiasi altro modello.</p>
      <figure>
        <img src="https://www.mobileworld.it/wp-content/uploads/2019/12/AirPods-Pro-Recensione-4-800x442.jpg"/>
      </figure>
      <p>Anche sul fronte dei microfoni siamo ad <b>ottimi livelli</b>, con chiamate chiare praticamente in qualsiasi condizione (tra i pochissimi auricolari true wireless con cui riesco a telefonare in metro!) e supporto continuo al comando vocale <i>Hey Siri</i>, sempre una gran comodità per quando non si possono usare le mani.</p>
      <p>Ma tutto quel che abbiamo detto finora valeva anche per i vecchi AirPods: la vera novità di questi Pro è ovviamente la <b>cancellazione attiva del rumore</b> (ANC).</p>
      <p>L’ANC è una funzione che troviamo su ben pochi modelli nel campo degli auricolari true wireless: oltre gli AirPods Pro, gli unici che vale la pena considerare sono le <a href="https://www.mobileworld.it/recensioni/sony-wf-1000xm3/">Sony WF-1000XM3</a>. Si tratta di una funzionalità non comune perché difficile da implementare, specialmente su auricolari così piccoli: i microfoni ascoltano i rumori esterni e le cuffie <b>generano un’onda sonora opposta</b> rispetto a quella rilevata. Le due onde sonore, sovrapponendosi, vengono annullate e il risultato è la soprressione dei rumori esterni.</p>
      <p>Per questo motivo, la cancellazione attiva del rumore solitamente funziona particolarmente bene con <b>suoni costanti</b>, facili da isolare e annullare, come il ronzio di un aereo o il rumore del tram. Questi AirPods Pro, tuttavia, mi hanno stupito per come riescono a ridurre sensibilmente anche il suono delle voci: infatti, anche se in alcuni contesti l’ANC delle <a href="https://www.mobileworld.it/recensioni/sony-wf-1000xm3/">Sony WF-1000XM3</a>  mi è parso migliore, in posti affollati di persone che parlano (come un bar o un ufficio), credo che gli auricolari di Apple facciano meglio.</p>
      <p>La cancellazione del rumore ha anche un <i>opposto</i>, ossia la funzione <i><b>Ambiente</b></i>: abilitando questa impostazione, i microfoni ascoltano i suoni ambientali e li riproducono in cuffia, andando quindi a compensare l’effetto di isolamento dovuto al form facotr, che di per sé elimina una buona parte dei suoni circostanti. Questa funzione è indicata ad esempio per quando ci si sposta in città, magari in bici, ed è necessario essere sempre attenti ai rumori che ci circondano (il clacson di un’auto, per esempio!).</p>
      <figure>
        <img src="https://www.mobileworld.it/wp-content/uploads/2019/12/AirPods-Pro-Recensione-5-800x444.jpg"/>
      </figure>
      <p>È possibile scegliere tra <i>Cancellazione del rumore</i>, <i>Ambiente</i> o <i>Non attivo</i> (nessun effetto) nel menu <i>Controllo rumore</i>, disponibile sia su iOS che su Mac. Dai computer ci si accede tramite l’icona del volume nella barra dei menu, mentre da iPhone o iPad si può modificare  nelle impostazioni relative agli AirPods Pro, ma anche tenendo premuto sulla barra della regolazione del volume.</p>
      <p>Inoltre, è possibile passare da <i>Cancellazione del rumore</i> ad <i>Ambiente</i> schiacciando a lungo una delle due astine.</p>
      <p>E dato che siamo in tema, facciamo un rapido riassundo dei controlli disponibili, che sono indifferenti per auricolare sinistro o destro:</p>
      <ul>
        <li><b>Premi una volta</b>: Play/pausa</li>
        <li><b>Premi due volte</b>: brano successivo</li>
        <li><b>Premi tre volte</b>: brano precedente</li>
        <li><b>Tieni premuto</b>: passa da Cancellazione del rumore ad Ambiente, e viceversa</li>
      </ul>
      <p>Per richiamare l’assistente vocale, invece, basta pronunciare in qualsiasi momento <i>Hey Siri</i>.</p>
      <figure>
        <img src="https://www.mobileworld.it/wp-content/uploads/2019/12/Recensione-AirPods-Pro-7-800x450.jpg"/>
      </figure>
      <p>Come già accennato, ho trovato i comandi comodi da utilizzare, ma soprattutto affidabili, perfino più del tap degli AirPods standard. Schiacciando l’astina degli auricolari si sente un <i>feedback</i>, come di un tasto cliccato (che viene riprodotto solo nella cuffia interessata): anche se effettivamente non c’è alcun suono meccanico, l’impressione è prorpio quella di aver cliccato un pulsante.</p>
      <p>Personalmente, in merito ai comandi, l’unico rimpianto è non avere la possibilità di <b>regolare il volume</b>: dalle Impostazioni è possibile personalizzare quale azione viene eseguita premendo a lungo gli auricolari, ma è possibile scegliere solo tra <i>Controllo rumore</i> o <i>Siri</i>. Considerando l’affidabilità dei controlli, avere la possibilità di utilizzare questo sistema per regolare il volume sarebbe stato molto comodo.</p>
      <p>Dalle Impostazioni degli AirPods Pro c’è anche la possibilità di eseguire il <i>Test aderenza copriauricolari</i>: in teoria dovrebbe servire ad identificare quali sono i gommini più indicati per l’isolamento acustico, ma personalmente il test è andato a buon fine con tutti e tre i copriauricolari. Consiglio quindi di affidarsi al proprio udito, piuttosto che al test di Apple.</p>
      <p>Parliamo infine di <b>batteria</b>: nei nostri test, l’autonomia è stata di <b>circa 5 ore con ANC attivo</b> e volume intorno al 40% (Apple indica 4,5 ore con volume al 50%, siamo lì), a cui si aggiungono altre 5 cariche aggiuntive fornite dalla custodia, dotata ovviamente di <b>ricarica wireless</b>. Inoltre, cinque minuti di ricarica dovrebbero essere sufficienti per un’ora di ascolto.</p>
      <h4>Prezzo</h4>
      <p>Il prezzo di vendita degli AirPods Pro è di ben <b>279€</b>: <a href="https://www.amazon.it/APPLE-MWP22TY-A-Apple-AirPods/dp/B07ZPNLGDP?ascsubtag=246289-widget-desktop-www.mobileworld.it&amp;tag=mobileworld-1235-21">su Amazon</a> potete risparmiare i soldi per qualche caffè (274,99€), ma la sostanza non cambia.</p>
      <p>Il costo è <b>indiscutibilmente alto</b>, ma non è facile trovare delle alternative: le uniche altre cuffie in-ear con cancellazione del rumore sono le già citate Sony WF-1000XM3, che costano 229€ di listino e che reputo sensibilmente inferiori agli AirPods Pro come esperienza utente (se utilizzate con iPhone).</p>
      <p>Insomma, <i>o mangi questa minestra</i>, oppure… cerchi un’altra tipologia di prodotto.</p>
      <h4>
        <a href="https://www.amazon.it/dp/B07ZPNLGDP?ascsubtag=246289-widget-desktop-www.mobileworld.it&amp;tag=mobileworld-1235-21&amp;linkCode=ogi&amp;th=1&amp;psc=1">Apple AirPods Pro</a>
      </h4>
      <figure>
        <img src="https://www.mobileworld.it/wp-content/plugins/store_affiliation/templates/../images/amazon.png"/>
      </figure>
      <p>
        <a href="https://www.amazon.it/dp/B07ZPNLGDP?ascsubtag=246289-widget-desktop-www.mobileworld.it&amp;tag=mobileworld-1235-21&amp;linkCode=ogi&amp;th=1&amp;psc=1">EUR 274,99 EUR 278,99 -1% </a>
        <a href="https://www.amazon.it/dp/B07ZPNLGDP?ascsubtag=246289-widget-desktop-www.mobileworld.it&amp;tag=mobileworld-1235-21&amp;linkCode=ogi&amp;th=1&amp;psc=1">Vedi l'offerta</a>
      </p>
      <figure>
        <img src="https://www.mobileworld.it/wp-content/plugins/store_affiliation/templates/../images/amazon.png"/>
      </figure>
      <figure>
        <img src="https://www.mobileworld.it/wp-content/uploads/2019/12/AirPods-Pro-Recensione-1-800x447.jpg"/>
        <figcaption>Foto | <a href="https://www.mobileworld.it/recensioni/airpods-pro/airpods-pro-recensione-1/?gallery_pos=0"/> <a href="https://www.mobileworld.it/recensioni/airpods-pro/airpods-pro-recensione-1/?gallery_pos=0">17 📷 vai alla fotogallery</a></figcaption>
      </figure>
      <h3>Giudizio Finale</h3>
      <h3>Voto Finale: 8.8</h3>
      <figure>
        <img src="https://www.mobileworld.it/wp-content/uploads/2019/12/AirPods-Pro-Recensione-2-800x461.jpg"/>
      </figure>
      <h4>AirPods Pro</h4>
      <p>Gli AirPods Pro sono gli auricolari true wireless che tanti fan Apple (come me) stavano aspettando: se il form factor aperto degli AirPods originali non vi faceva impazzire, amerete questo nuovo modello. Perché hanno tutto ciò che di buono avevamo amato con i vecchi modelli, ma con una nuova fomra che li rende incredibilmente stabili e garantisce un'ottima cancellazione attiva del rumore: perfetti per isolarsi durante un volo in aereo, ma anche per lavorare in pace in un bar. L'unico ostacolo per questi gioiellini è il costo (come sempre, quando si parla di Apple).</p>
      <figure>
        <img src="https://secure.gravatar.com/avatar/a64485542b85dd1d83cf3a29eee228a3?s=60&amp;d=mm&amp;r=g"/>
        <figcaption>di <a href="https://www.mobileworld.it/author/peppeuz/">Giuseppe Tripodi</a></figcaption>
      </figure>
      <p>Pro</p>
      <ul>
        <li>Ottima cancellazione del rumore</li>
        <li>Ottima qualità audio in chiamata</li>
        <li>Comode e stabili</li>
        <li>Certificazione IPX4</li>
      </ul>
      <p>Contro</p>
      <ul>
        <li>Prezzo elevato</li>
        <li>Non è possibile regolare il volume</li>
        <li>Connettore Lightning</li>
      </ul>
    </article>
  </body>
</html>