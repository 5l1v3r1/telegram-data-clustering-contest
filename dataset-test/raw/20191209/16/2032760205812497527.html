<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91748"/>
    <meta property="og:site_name" content="Denník politika"/>
    <meta property="article:published_time" content="2019-12-09T16:35:01+00:00"/>
    <meta property="og:title" content="Brusel podporí produkciu batérií pre elektromobily, poskytne miliardové subvencie"/>
    <meta property="og:description" content="9.12.2019 (Webnoviny.sk) – Európska únia (EÚ) schválila štátne subvencie v sume 3,2 mld. eur zo strany siedmich členských krajín pre firmy, ktoré chcú vyvíjať elektrické batérie využiteľné aj pre elektromobily a konkurovať dominantnému postaveniu Číny. EÚ v pondelok informovala, že subvencie poskytnú Francúzsko, Nemecko, Taliansko, Belgicko, Fínsko, Švédsko a Poľsko, čím podporia výskum a inovácie v kľúčovom sektore, v ktorom Európa zaostáva za ázijskými konkurentmi a prevažne sa spolieha na dovoz."/>
  </head>
  <body>
    <article>
      <h1>Brusel podporí produkciu batérií pre elektromobily, poskytne miliardové subvencie</h1>
      <address><time datetime="2019-12-09T16:35:01+00:00">09 Dec 2019, 16:35</time> by <a rel="author">Webnoviny</a></address>
      <p>9.12.2019 (Webnoviny.sk) – Európska únia (EÚ) schválila štátne subvencie v sume 3,2 mld. eur zo strany siedmich členských krajín pre firmy, ktoré chcú vyvíjať elektrické batérie využiteľné aj pre elektromobily a konkurovať dominantnému postaveniu Číny. EÚ v pondelok informovala, že subvencie poskytnú Francúzsko, Nemecko, Taliansko, Belgicko, Fínsko, Švédsko a Poľsko, čím podporia výskum a inovácie v kľúčovom sektore, v ktorom Európa zaostáva za ázijskými konkurentmi a prevažne sa spolieha na dovoz.</p>
      <p>Podľa Európskej únie by štátne subvencie mali viesť k dodatočným súkromným investíciám v objeme 5 mld. eur. <i>„Produkcia batérií v Európe je strategickým záujmom pre našu ekonomiku a spoločnosť vzhľadom na potenciál v súvislosti s čistou dopravou a energiou, tvorbou pracovných miest a konkurencieschopnosťou,“</i> uviedla eurokomisárka pre hospodársku súťaž Margrethe Vestagerová.</p>
      <p><i>„Schválená pomoc zaručí, že tento dôležitý projekt sa bude môcť rozbehnúť bez nevhodného narušenia hospodárskej súťaže,“</i> dodala eurokomisárka. Európska komisia konštatovala, že štátna pomoc bude určená pre 17 rôznych firiem, ktoré pokrývajú celý výrobný reťazec od ťažby surovín cez výrobu batérií po recykláciu.</p>
      <p>Viac k témam: <a href="https://www.webnoviny.sk/tag/elektromobil/"><u>elektromobil</u></a><br/>Zdroj: Webnoviny.sk – <a href="https://www.webnoviny.sk/brusel-podpori-produkciu-baterii-pre-elektromobily-poskytne-miliardove-subvencie/"><u>Brusel podporí produkciu batérií pre elektromobily, poskytne miliardové subvencie</u></a> © SITA Všetky práva vyhradené.</p>
    </article>
  </body>
</html>