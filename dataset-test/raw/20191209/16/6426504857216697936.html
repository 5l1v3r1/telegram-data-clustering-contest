<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/12/google-glass-koniec-ar.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-12-09T16:05:13+00:00"/>
    <meta property="og:title" content="Google kończy z Google Glass, ale poszerzona rzeczywistość wcale nie odchodzi do lamusa"/>
    <meta property="og:description" content="Są jeszcze firmy, które wierzą, że poszerzona rzeczywistość wejdzie do mainstreamu. Nie należą do nich jednak Alphabet, który zamknął projekt Google Glass."/>
  </head>
  <body>
    <article>
      <h1>Google kończy z Google Glass, ale poszerzona rzeczywistość wcale nie odchodzi do lamusa</h1>
      <address><time datetime="2019-12-09T16:05:13+00:00">09 Dec 2019, 16:05</time> by <a rel="author" href="https://www.spidersweb.pl/author/p_grabiec" target="_blank">Piotr Grabiec</a></address>
      <p>
        <b>Są jeszcze firmy, które wierzą, że poszerzona rzeczywistość wejdzie do mainstreamu. Nie należy do nich jednak Alphabet, który zamknął projekt Google Glass w wersji konsumenckiej.</b>
      </p>
      <p>Poszerzona rzeczywistość to nie jest nowy pomysł. Nakładanie generowanego cyfrowo obrazu na widok prosto z kamery stało się jednak popularne dopiero za sprawą smartfonów. Dzięki temu można nanieść dane o konstelacjach na mapę nieba albo sprawdzić, jak w naszym domu prezentowałyby się różne produkty – od mebli z Ikei, przez nowego Maca Pro, na Tesli Cybertruck kończąc.</p>
      <p>Poszerzona rzeczywistość wykorzystywana jest również przez twórców gier. Największą popularnością wśród takich tytułów cieszy się Pokemon GO. Na ekranie telefonu widać cyfrowe modele kolorowych stworków, z którymi można wchodzić w interakcję. Mimo wszystko trzymanie w dłoniach jedynie takiego okienka na mieszające się światy – realny i wirtualny – jest ograniczające.</p>
      <h3>Gogle i okulary poszerzonej rzeczywistości eliminują tę niedogodność.</h3>
      <p>W przeciwieństwie do gogli wirtualnej rzeczywistości – takich jak HTC Vive, Oculus Rift/Quest i PlayStation VR – gogle i okulary poszerzonej rzeczywistości o nie izolują użytkownika całkowicie od realnego świata. Tego typu akcesoria nie muszą w dodatku przekazywać obrazu otoczenia z kamery na ekran, jak to ma miejsce w przypadku telefonów.</p>
      <p>W goglach poszerzonej rzeczywistości cyfrowe treści wyświetlane są zwykle na przezroczystym ekranie bezpośrednio przed okiem użytkownika. Zwykle jest to możliwe dzięki wykorzystaniu pryzmatu. Czujniki ruchu i kamery wykrywające głębię zaś dbają o to, by cyfrowo generowane modele były zakotwiczone w pewnym punkcie realnej przestrzeni.</p>
      <h3>Akcesoria tego typu rozwija dziś wiele firm, aczkolwiek nigdy stały się one specjalnie popularne.</h3>
      <p>Gogle z dodatkowym ekranem miały swoje pięć minut 7 lat temu po debiucie Google Glass – okularów, które cały czas wyświetlają w rogu pola widzenia użytkownika cyfrowe treści. Nie przypadły jednak do gustu konsumentom i ewoluowały w rozwiązanie kierowane dla firm. W polu widzenia ich pracowników migają przydatne informacje, gdy ci wykonują dłońmi jakieś prace manualne.</p>
      <p>Inne produkty tego typu również są raczej niszowe i… wcale się temu nie dziwię. Jeśli już pojawiają się rozwiązania konsumenckie, takie jak np. gogle Lenovo Mirage z kontrolerem w kształcie z miecza świetlnego, to działają fatalnie. Na tyle, że chociaż kupiłem zestaw dwóch par takich gogli i jestem fanem Star Wars, to wylądowały po kwadrancie w pudle w piwnicy.</p>
      <h3>Nic dziwnego, że Alphabet kończy z <a href="https://spidersweb.pl/tag/google-glass">Google Glass</a> dla użytkowników domowych.</h3>
      <p>Firma <a href="https://www.engadget.com/2019/12/06/google-ends-support-for-glass-explorer-edition/">wycofuje wsparcie dla Google Glass Explorer Edition</a>. Okulary otrzymają jeszcze jedną, ostatnią aktualizację oprogramowania i na tym koniec. Uaktualnienie trzeba pobrać ręcznie w formie pliku ZIP na komputerze i ręcznie przerzucić do pamięci okularów. Pozwoli to sparować okulary bezpośrednio z telefonem, aczkolwiek oprogramowanie MyGlass przestanie działać.</p>
      <p>Programiści, którzy wydali na nie pieniądze z nadzieją, że będą zarabiać kokosy na oprogramowaniu pisanym z myślą o konsumentach, muszą się pogodzić z tym, że wyrzucili w błoto kasę. I swój czas. Co prawda w sprzedaży nadal pozostają Google Glass Enterprise Edition z 2017 r. ale to jednak niszowy produkt dla przedsiębiorstw, który takowym już pozostanie.</p>
      <h3>Czy to oznacza, że AR jest martwe? Niekoniecznie.</h3>
      <p>Google co prawda rezygnuje z poszerzonej rzeczywistości, tak jak wcześniej wycofał się z segmentu VR i zamknął DayDream, ale na nim świat się nie kończy. Microsoft stale rozwija Hololens i ma platformę Windows Mixed Reality, a ptaszki ćwierkają, że nad swoimi okularami pracuje przecież Apple. Firma rozwija ARKit z myślą o smartfonach i tabletach, ale możliwe, że już w przyszłym roku pierwszy produkt z nowej kategorii produktowej ujrzy światło dzienne.</p>
      <p>Ostatnio partnerstwo w segmencie poszerzonej rzeczywistości ogłosiły też <a href="https://pokemongohub.net/post/news/niantic-partners-with-qualcomm-to-build-ar-glasses/">Qualcomm oraz Niantic</a>, aczkolwiek tutaj mam wątpliwości, czy to ma jakiś większy sens. Deweloperzy odpowiedzialni za Pokemon GO nadal rozwiją tryb AR, ale mam wrażenie, że przeceniają jego znaczenie. W ich grze największą frajdę sprawia Nadal biegam na raidy i nie pamiętam kiedy ostatni raz widziałem gracza, który z tego trybu korzysta.</p>
    </article>
  </body>
</html>