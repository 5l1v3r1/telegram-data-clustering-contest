<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/tudomany-high-tech/orvostudomany/cikk/2019/12/06/drasztikusan-alabecsultek-az-emberi-szervezetben-felhalmozodott-bpa-adalekanyag-szintjet"/>
    <meta property="og:site_name" content="hirado.hu"/>
    <meta property="article:published_time" content="2019-12-09T16:11:00+00:00"/>
    <meta property="og:title" content="Drasztikusan alábecsülték az emberi szervezetben felhalmozódott BPA adalékanyag szintjét"/>
    <meta property="og:description" content="A biszfenol A (BPA), a műanyaggyártásban használt kedvelt adalékanyag jelentősen nagyobb mennyiségben található meg az emberi szervezetben, mint azt az eddigi kutatások mutatták."/>
  </head>
  <body>
    <article>
      <h1>Drasztikusan alábecsülték az emberi szervezetben felhalmozódott BPA adalékanyag szintjét</h1>
      <address>
        <time datetime="2019-12-09T16:11:00+00:00">09 Dec 2019, 16:11</time>
      </address>
      <p>
        <b>A biszfenol A (BPA), a műanyaggyártásban használt kedvelt adalékanyag jelentősen nagyobb mennyiségben található meg az emberi szervezetben, mint azt az eddigi kutatások mutatták.</b>
      </p>
      <p>Egy új módszerrel pontosabban kimutatható, hogy a vegyületből, amely a műanyagokban, konzervekben és ételcsomagolásokban van, mennyi jut az emberi szervezetbe – olvasható a <a href="https://www.theguardian.com/society/2019/dec/05/bpa-chemical-levels-humans-study?utm_term=Autofeed&amp;CMP=twt_b-gdnnews&amp;utm_medium=Social&amp;utm_source=Twitter#Echobox=1575592580">The Guardian</a> cikkében.</p>
      <figure>
        <iframe data-src="https://twitter.com/guardiannews/status/1202857856304926720?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Lancet tudományos lapban megjelent tanulmány is beszámol róla, hogy a</p>
      <h3>BPA bizonyítottan megzavarja a hormonháztartást,</h3>
      <p>valamint az elhízással és egyéb betegségekkel is kapcsolatba hozható.</p>
      <p>A vegyületnek kitett terhes nőknél nagyobb eséllyel fordul elő, hogy gyermekeiknek fejlődési rendellenességeik, viselkedési és termékenységi problémáik lesznek, illetve a rák kialakulásának is nagyobb a kockázata.</p>
      <p>Az új vizsgálati eljárás során a vizeletben levő BPA szintjét mérték föl, továbbá a metabolitjait is megszámolták, amelyek az anyagcserében részt vevő vagy annak folyamán keletkező anyagok.</p>
      <p>Ezzel a technikával 29 terhes nő vizeletét elemezték, és azt találták, hogy a</p>
      <h3>BPA szintjük átlagosan 44-szer volt magasabb,</h3>
      <p>mint ez előző technikával mért vizsgálatokon.</p>
      <p>Patricia Hunt, a Washingtoni Állami Egyetem professzora elmondta, az eredmény megrémítette, hiszen a törvény, mellyel az adalékanyag felhasználásának mennyiségét szabályozzák, az előző, jóval alacsonyabb eredményeken alapul. Az új kutatás azonban egészen más értéket mutat.</p>
      <p>Azt is kifejtette, hogy az anyag a lenyelés után gyors változáson megy keresztül, így teljesen eltérő a helyzet, mint a bőrrel történő érintkezéskor.</p>
      <p>A probléma abban áll, hogy a legtöbb vegyi anyagot a metabolitok figyelembevétele nélkül elemzik.</p>
      <p>Tweet</p>
    </article>
  </body>
</html>