<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b8%d0%b7%d0%b2%d0%b0%d0%b4%d0%b8%d1%85%d0%b0-%d1%80%d1%83%d1%81%d0%b8%d1%8f-%d0%be%d1%82-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f-%d1%81%d0%bf%d0%be%d1%80%d1%82/"/>
    <meta property="og:site_name" content="Труд"/>
    <meta property="article:published_time" content="2019-12-09T16:00:23+00:00"/>
    <meta property="og:title" content="Извадиха Русия от световния спорт"/>
    <meta property="og:description" content="Русия бе извадена от световния спорт за следващите 4 години. Решението е на Изпълкома на Световната антидопингова агенция (ВАДА), който прие препоръките за санкции на извънредната комисия. Причината е манипулации с данните на Московската допинглаборатория. Така спортистите на сборная няма..."/>
  </head>
  <body>
    <article>
      <h1>Извадиха Русия от световния спорт</h1>
      <address><time datetime="2019-12-09T16:00:23+00:00">09 Dec 2019, 16:00</time> by <a rel="author">Труд</a></address>
      <p>Русия бе извадена от световния спорт за следващите 4 години. Решението е на Изпълкома на Световната антидопингова агенция (ВАДА), който прие препоръките за санкции на извънредната комисия. Причината е манипулации с данните на Московската допинглаборатория.</p>
      <p>Така спортистите на сборная няма да могат да участват на мондиали и олимпийски игри, но ще могат да се състезават на европейските първенства и световните купи. Все пак „чистите“ спортисти, които докажат, че нямат отношение към допинг скандала, ще могат да се състезават като неутрални – без флаг и химн. Освен това Русия няма право да приема световни шампионати и да кандидатства за големи събития, сред тях е и олимпийските и параолимпийските игри през 2032. А на руските официални лица се забранява да посещават подобни големи форуми, както и да са членове на различни съвети, комитети или други организации. Отнема се и лиценза на Руската антидопингова агенция (РУСАДА). Все пак РУСАДА може да обжалва в следващите 21 дни пред Арбитражния съд в Лозана. След това решението имат право да оспорват Руският олимпийски комитет, както и МОК, Международният параолимпийски комитет и всички международни федерации в отделните спортове.<br/>Всъщност всички тези решения противоречат на Олимпийската харта, тъй като Руският олимпийски комитет не е наказан.</p>
      <p>И в добавка, Русия ще трябва да плати всички разходи по разследването или 100 000 долара.<br/>На лятната олимпиада Рио 2016 сборная участва с осакатен състав заради допинг скандалите, а на зимните игри Пьонгчанг 2018 спортистите на страната бяха с неутрален статут.<br/>ВАДА има претенции към 145 руски спортисти, чиито данни били коригирани до януари 2019 г.</p>
      <p>
        <b>Санкциите може да засегнат и игрите Париж 2024</b>
      </p>
      <p>Близо 10 големи събития са под въпрос и могат да бъдат преместени от Русия, след като ВАДА наказа страната да не организира световни първенства в следващите 4 г. Така застрашени са през 2022-а мондиалът по волейбол за мъже и жени, който е планиран в 10 руски града, първенствата по борба в Красноярск, както и по плуване в 25-метров басейн в Казан. А през 2023-а под ударите попадат световните студентски игри и шампионатът по хокей за младежи. А след 2 години са утвърдени мондиалите по плажен футбол и скално катерене. Догодина пък предстоят шахматната олимпиада и турнирът на претендентите в най-древния спорт.</p>
      <p>Футболистите на Русия обаче могат да участват с химна и екипа на страната си в квалификациите за световно, но ако се класират, ще трябва да вземат неутрален статут.</p>
      <p>Същевременно ВАДА призна, че наказанието може да не влезе в сила за олимпиадата Токио 2020. Ако процедурата се проточи, тя може да засегне дори игрите Париж 2024.</p>
      <p> </p>
    </article>
  </body>
</html>