<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2834416-genasamblea-oon-uhvalila-rezoluciu-pro-militarizaciu-krimu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T16:41:00+00:00"/>
    <meta property="og:title" content="Генасамблея ООН ухвалила резолюцію про мілітаризацію Криму"/>
    <meta property="og:description" content="Генасамблея ООН ухвалила резолюцію &quot;Проблема мілітаризації Автономної Республіки Крим та міста Севастополя (Україна), а також частин Чорного та Азовського морів&quot;, у якій міститься пункт про захоплені РФ ядерні об’єкти та інфраструктуру на окупованій території."/>
  </head>
  <body>
    <article>
      <h1>Генасамблея ООН ухвалила резолюцію про мілітаризацію Криму</h1>
      <h2>Генасамблея ООН ухвалила резолюцію "Проблема мілітаризації Автономної Республіки Крим та міста Севастополя (Україна), а також частин Чорного та Азовського морів", у якій міститься пункт про захоплені РФ ядерні об’єкти та інфраструктуру на окупованій території.</h2>
      <address>
        <time datetime="2019-12-09T16:41:00+00:00">09 Dec 2019, 16:41</time>
      </address>
      <p>За ухвалення резолюції проголосували 63 країни, проти - 19, утримались - 66.</p>
      <figure>
        <img src="https://static.ukrinform.com/photos/2019_12/1575913165-694.jpg"/>
      </figure>
      <p>Як передає власний кореспондент Укрінформу, резолюцію з такою назвою Генасамблея ООН приймає вдруге, проте нинішній документ доповнено принципово новими положеннями.</p>
      <p>У ньому, зокрема, міститься заклик до РФ "утриматися від зусиль щодо розширення своєї юрисдикції на ядерні об’єкти та інфраструктуру в <a href="https://www.ukrinform.ua/tag-krim">Криму</a>", а також висловлюється занепокоєння з приводу використання захоплених українських підприємств оборонної промисловості.</p>
      <p>Резолюція нагадує Росії про заборону призивати до армії держави-окупанта осіб з окупованих територій, "у тому числі шляхом тиску чи пропаганди, спрямованих на забезпечення добровільного призову", засуджує використання освіти для залучення до служби в армії і закликає Москву "припинити цю незаконну діяльність".</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2815543-cogo-roku-v-oon-mozut-uhvaliti-dvi-krimski-rezolucii.html">Цього року в ООН можуть ухвалити дві “кримські” резолюції</a>
      </blockquote>
      <p>У документі також приділено увагу соціально-економічним аспектам російської агресії. "Проблеми безпеки та нарощування військових сил у Чорному та Азовському морях і надалі дестабілізують економіку та соціальну сферу, особливо в прибережних регіонах України", - ідеться в документі.</p>
      <p>Генасамблея ООН висловлює занепокоєння навмисним перешкоджанням руху через Керченську протоку, зокрема "під приводом військових навчань" у Чорному й Азовському морях та Керченській протоці.</p>
      <p>Нинішня резолюція, як і попередня, засуджує будівництво мосту через Керченську протоку, що сприяє мілітаризації Криму та "обмежує розмір суден, які можуть дістатися до українських портів на узбережжі Азовського моря".</p>
      <p>Нарощування військової присутності РФ у частинах Чорного та Азовського морів та переслідування торговельних суден "ще більше погіршує економічну та соціальну ситуацію в прилеглій Донецькій області, яка вже зазнала збитків від окупації Криму", - ідеться в документі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2834006-rosiani-zatrimuut-sudna-u-kercenskij-protoci-do-56-godin-ekspert.html">Росіяни затримують судна у Керченській протоці до 56 годин</a>
      </blockquote>
      <p>Генасамблея ООН також засуджує поїздки російських посадовців до Криму й закликає всі держави-члени ООН утримуватися від візитів у регіон без узгоджень з Україною.</p>
      <p>Крім того, резолюція закликає всі держави-члени співпрацювати з ООН "для якнайшвидшого припинення російської окупації Криму та утримуватися від будь-яких угод з РФ щодо Криму, які не відповідають цій меті".</p>
      <p>Проект резолюції підготували 39 країн, серед яких США, Велика Британія, Німеччина, Франція, Україна, Італія, Швеція, країни Балтії, Угорщина, Болгарія та інші.</p>
      <p>Як повідомляв Укрінформ, попередню резолюцію з такою самою назвою <a href="https://www.ukrinform.ua/rubric-crimea/2602987-generalna-asamblea-oon-uhvalila-krimsku-rezoluciu.html">ГА ООН ухвалила 18 грудня 2018 року</a>. У документі наголошується на безпекових загрозах, які Росія створює для України, Чорноморського регіону і всієї Європи перекиданням до Криму військ і зброї, зокрема літаків і ракет, здатних переносити ядерний заряд. Вперше звучить прямий заклик до Росії негайно вивести з Криму свої війська і невідкладно припинити його тимчасову окупацію.</p>
    </article>
  </body>
</html>