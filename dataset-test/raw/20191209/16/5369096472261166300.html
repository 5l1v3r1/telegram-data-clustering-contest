<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/790174/mireo-lathos-panopoulou-syngelidi-pou-ypovivazi-tin-xanthi-gia-skandalo/"/>
    <meta property="og:site_name" content="to10.gr"/>
    <meta property="article:published_time" content="2019-12-09T16:03:17+00:00"/>
    <meta property="og:title" content="Το μοιραίο λάθος Πανόπουλου-Συγγελίδη που υποβιβάζει την Ξάνθη για το σκάνδαλο"/>
    <meta property="og:description" content="Η… βιασύνη της μεταβίβασης των μετοχών δίχως την άδεια της ΕΕΑ, μετά την πώληση στον Σαββίδη βάζει «θηλιά» στο λαιμό της ακριτικής ομάδας."/>
  </head>
  <body>
    <article>
      <h1>Το μοιραίο λάθος Πανόπουλου-Συγγελίδη που υποβιβάζει την Ξάνθη για το σκάνδαλο</h1>
      <h2>Η… βιασύνη της μεταβίβασης των μετοχών δίχως την άδεια της ΕΕΑ, μετά την πώληση στον Σαββίδη βάζει «θηλιά» στο λαιμό της ακριτικής ομάδας.</h2>
      <address><time datetime="2019-12-09T16:03:17+00:00">09 Dec 2019, 16:03</time> by <a rel="author">Γιώργος Ελευθερίου</a></address>
      <p>Σε πολύ δύσκολη κατάσταση η Ξάνθη έπειτα από <a href="https://www.to10.gr/podosfero/superleague/785346/o-savvidis-apodiknyete-oti-ine-idioktitis-tou-paok-ke-tis-xanthis-ti-simeni-afto-ypovivasmos-vids-pics/">την μεγάλη αποκάλυψη του One channel για το σκάνδαλο «πολυιδιοκτησίας». </a>Σε ακόμη δυσκολότερη τώρα που… άναψαν τα φώτα, και εμφανίστηκαν πια σε κοινή θέα μια σειρά από λανθασμένες κινήσεις ικανές να οδηγήσουν τους Ακρίτες αυτομάτως σε υποβιβασμό με βάση το δεδικασμένο της Βέροιας.</p>
      <p>Ποιο είναι το νεότερο στοιχείο; Η βιαστική και κυρίως δίχως άδεια από την Επιτροπή Επαγγελματικού Αθλητισμού μεταβίβαση των μετοχών της ΠΑΕ Ξάνθης αντί 150,000€. Μιας ΠΑΕ με καθαρή θέση στα 2.7 εκατ ευρώ. Ας πάρουμε όμως τα πράγματα από την αρχή.</p>
      <p>
        <a href="https://www.to10.gr/podosfero/champions-league/790051/olybiakos-kala-nea-gia-avraam/">
          <i>Καλά νέα για Αβραάμ, τι γίνεται με Βαλμπουενά για Ερυθρό Αστέρα</i>
        </a>
      </p>
      <p>Όπως φαίνεται η εταιρία BIAMAR βιάστηκε να μεταβιβάσει το 2018 – όταν και η εταιρεία συμφερόντων Σαββίδη αγόρασε τα γήπεδα και τις εγκαταστάσεις στην Ξάνθη- όλες τις μετοχές της ΞΑΝΘΗΣ στην νεοϊδρυθείσα INSPORTS χωρίς να υπάρχει καν άδεια από την Επιτροπή Επαγγελματικού Αθλητισμού.</p>
      <p>Συγκεκριμένα, η εταιρεία ΒΙΑΜΑΡ Α.Ε. κατείχε έως τον Νοέμβριο του 2018 το 94,38% της ΠΑΕ ΞΑΝΘΗ Α.Ο. Στις 23 Νοεμβρίου 2018 οι κ. Χρήστος Πανόπουλος και Πολυχρόνης Συγγελίδης έκαναν μια ΙΚΕ την «INSPORTS » με μετοχικό κεφάλαιο μόλις 40.000€ για να αποκτήσουν άρων- άρων το 94,38% της ΠΑΕ ΞΑΝΘΗ με τίμημα μόλις 150,000€, όταν για παράδειγμα μόνο ένας ποδοσφαιριστής της ομάδας, ο Εντουάρντο, στοιχίζει πάνω από 400,000 ευρώ!!!!!</p>
      <p>Τι λένε επακριβώς οι οικονομικές καταστάσεις της συναλλαγής; Ότι δανείστηκαν και 110,200€ για να πάρουν την ομάδα γρήγορα και χωρίς άδεια της ΕΕΑ, τότε που η RFA έπαιρνε στον έλεγχό της, τις εγκαταστάσεις της Ξάνθης. Αυτό δηλώνει και η ίδια η ΒΙΑΜΑΡ Α.Ε. στις επίσημες οικονομικές καταστάσεις της για την χρήση του 2018. Ότι δηλαδή «Η εταιρεία, […] το 2018 προέβη στην μεταβίβαση τριακοσίων ενενήντα εννέα χιλιάδων εξακοσίων ( 399.600) ονομαστικών μετοχών, που αντιστοιχούν σε ποσοστό 94,38% του καταβεβλημένου μετοχικού κεφαλαίου της ποδοσφαιρικής ανώνυμης εταιρείας με την επωνυμία «Α.Ο. ΞΑΝΘΗ ΠΑΕ», που εδρεύει στην Ξάνθη, έναντι τιμήματος 150.000€».</p>
      <p>
        <b>Τα μεγάλα ερωτηματικά</b>
      </p>
      <p>Πως όμως μια εταιρεία, χωρίς άδεια της αρμόδιας επιτροπής επαγγελματικού αθλητισμού, με 40,000€ μετοχικό κεφάλαιο που ήδη έχει μπει 110,000 € μέσα, αγοράζει μια ΠΑΕ με καθαρή θέση κοντά στα 2,700,000€!!!! Η συμμετοχή της ΠΑΕ ΞΑΝΘΗ στο πρωτάθλημα είναι νόμιμη όταν η μεταβίβαση έγινε χωρίς άδεια της ΕΕΑ; Πως έλαβε πιστοποιητικό συμμετοχής για το φετινό πρωτάθλημα το περασμένο καλοκαίρι; Δεν πρέπει η ΕΕΑ να το ανακαλέσει και να αποβάλει άμεσα την Ξάνθη από το πρωτάθλημα; Ότι δηλαδή είχε κάνει ακριβώς η ίδια επιτροπή (ίδια ακριβώς σύνθεση εννοούμε τα ίδια πρόσωπα ήταν και τότε γιατί όλοι αυτοί είναι του Κοντονή/Βασιλειάδη)με την Βέροια όταν δεν πήρε άδεια από την ΕΕΑ για την μεταβίβαση των μετοχών της, αποβάλλοντάς την από το πρωτάθλημα. Τι έχει δηλώσει η Ξάνθη στην Επιτροπή Αδειοδότησης της ΕΠΟ; Δεν πρέπει να ανακληθεί και εκεί η άδειά της ώστε να τις επιβληθούν οι ίδιες ποινές με τον Πανιώνιο; Και κυρίως: Πως η Insports αυτή τη στιγμή συντηρεί το ιδιαιτέρως αυξημένο μπάτζετ της φετινής Ξάνθης με 40,000 ευρώ μετοχικό κεφάλαιο;</p>
      <p>
        <b>Το πρόσωπο-κλειδί και ο ανιψιός του Ιβάν</b>
      </p>
      <p>Θα είναι πολύ χρήσιμο να δούμε αν έχουν μπει και πως έχουν μπει χρήματα αυτά στην ομάδα της Ξάνθης από το 2018 και αν οικονομικά «τα βγάζει πέρα μόνη της», όπως απαιτούν οι ποδοσφαιρικοί κανονισμοί. Ακόμη πιο χρήσιμο όμως να παρατηρήσει κανείς ποιος κάνει το… κουμάντο στην εταιρία Insports. Διότι διαχειριστής της ορίστηκε ο Νικόλαος Ι. Χαλαβάζης (μέχρι και σήμερα μέλος του ΔΣ της ΠΑΕ). Δηλαδή ο πρόεδρος της εταιρίας Vialand που εξαγόρασε η RFA και ο ανιψιός του Ιβάν Σαββίδη. Πόσο πιο ξεκάθαρα άραγε μπορεί να αποτυπωθεί αυτή η «σχέση» πολυιδιοκτησίας;</p>
      <p>
        <b>Άλλος τις μετοχές, άλλος το αίτημα</b>
      </p>
      <p>Για κάποιο λόγο τα παιδιά από την Ξάνθη το 2018 βιαζόντουσαν να δώσουν την ομάδα, ακόμα και χωρίς άδεια της ΕΕΑ, σε μια εταιρεία που δεν …υπήρχε, αλλά που την έφτιαξαν όταν πούλησαν τις εγκαταστάσεις στην εταιρία του ανιψιού Σαββίδη!  Όμως γνωστοί για τον σεβασμό τους στον νόμο πήγαν μετά το 2019, στην ΕΕΑ είπαν ψέματα (όπως αποκαλύπτουν τα δικά τους στοιχεία) ότι οι μετοχές ανήκαν ακόμα στην Βιαμαρ και ζήτησαν άδεια να τις μεταβιβάσουν στην Insports (που τις είχε ήδη από 2018!!!). Και ξαναπήγαν στην ΕΕΑ το καλοκαίρι του 2019 και είπαν ότι οι μετοχές της Ξάνθης ανήκουν ακόμα στη ΒΙΑΜΑΡ και έτσι πήραν πιστοποιητικό συμμετοχής. Η</p>
      <p>
        <b>Η δήλωση του Πιαλόγλου</b>
      </p>
      <p>Όμως στην αδειοδότηση της ΕΠΟ τον Μάρτιο 2019, ο Πρόεδρος της Ξάνθης Α. Πιαλόγλου δήλωσε ότι η ομάδα μεταβιβάστηκε στην Insports. Παρόλα  αυτά σήμερα, στην επίσημη ιστοσελίδα της ΠΑΕ ΞΑΝΘΗ ΑΟ εξακολουθεί να φαίνεται ότι ιδιοκτήτης της ΠΑΕ είναι η ΒΙΑΜΑΡ Α.Ε. (<a href="http://xanthifc.gr/index.php/idioktitis/">http://xanthifc.gr/index.php/idioktitis/</a>) όπως η Ξάνθη φαίνεται και ιδιοκτήτρια του Le Chalet και του Προπονητικού Κέντρου της ΠΑΕ Ξάνθη ΑΟ του ανιψιού Σαββίδη. Κατά τα άλλα το website της ΠΑΕ είναι πλήρως ενημερωμένο αναφέροντας αναλυτικά την ήττα από τον ΠΑΟΚ αλλά και την πρόσληψη του προπονητή της την επόμενη μέρα του αγώνα με τον ΠΑΟΚ. Τι άλλο θα σκαρφιστούν λοιπόν τα παιδιά της Ξάνθης για τα γήπεδα τους, για τους μετόχους αυτών κλπ μέχρι να εκδικαστεί η υπόθεση στην ΕΕΑ και στην Επιτροπή Αδειοδότησης της ΕΠΟ, όπου και εκεί έχει κάνει καταγγελία ο Ολυμπιακός, ποιος ξέρει!!!!!</p>
      <p>
        <b>
          <a href="https://www.to10.gr/podosfero/superleague/790174/mireo-lathos-panopoulou-syngelidi-pou-ypovivazi-tin-xanthi-gia-skandalo/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>