<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483565"/>
    <meta property="og:site_name" content="طرفداری"/>
    <meta property="article:published_time" content="2019-12-09T16:35:17+00:00"/>
    <meta property="og:title" content="حامد حاجیلو: خوشبین هستیم، استراماچونی به ایران بازگردد؛ تمام تلاش خود را برای بازگشت او انجام می دهیم"/>
    <meta property="og:description" content="طرفداری- پس از تساوی استقلال مقابل پیکان مربی از استقلال در نشست خبری شرکت نکرد و حامد حاجیلو مدیر روابط عمومی باشگاه استقلال در این محل حضور یافت تا توضیحی در خصوص غیبت اعضای کادرفنی در نشست خبری بدهد. وی در این باره گفت: به دلیل شرایطی که همه می‌دانند و شرایط خاصی که در باشگاه استقلال وجود دارد، در کنفرانس بعد از بازی عزیزان تمایل به صحبت نداشتند و عذرخواهی بنده را بپذیرید."/>
  </head>
  <body>
    <article>
      <h1>حامد حاجیلو: خوشبین هستیم، استراماچونی به ایران بازگردد؛ تمام تلاش خود را برای بازگشت او انجام می دهیم</h1>
      <address><time datetime="2019-12-09T16:35:17+00:00">09 Dec 2019, 16:35</time> by <a rel="author" href="https://www.tarafdari.com/%D9%81%D9%88%D8%A7%D8%AF-%D8%A8%D8%BA%D9%84%D8%A7%D9%86%DB%8C/289855" target="_blank">فواد بغلانی</a></address>
      <pre>مسئولان استقلال همچنان امید دارند سرمربی ایتالیایی خود را روی نیمکت ببینند.</pre>
      <p><a href="https://www.tarafdari.com/"><b>طرفداری</b></a>- پس از <a href="https://www.tarafdari.com/node/1483533">تساوی استقلال مقابل پیکان</a> مربی از استقلال در نشست خبری شرکت نکرد و حامد حاجیلو مدیر روابط عمومی باشگاه استقلال در این محل حضور یافت تا توضیحی در خصوص غیبت اعضای کادرفنی در نشست خبری بدهد. وی در این باره گفت:</p>
      <blockquote>به دلیل شرایطی که همه می‌دانند و شرایط خاصی که در باشگاه استقلال وجود دارد، در کنفرانس بعد از بازی عزیزان تمایل به صحبت نداشتند و عذرخواهی بنده را بپذیرید.</blockquote>
      <p><b>به نقل از سایت باشگاه استقلال</b>، وی سپس با سؤالی در مورد وضعیت استراماچونی مواجه شد که گفت:</p>
      <blockquote>تمامی ارکان باشگاه، از 24 ساعت گذشته که این اتفاق رخ داد و استراماچونی فسخ قراردادش را اعلام کرد، این تلاش وجود داشته و با وکلای سرمربی تیم در ارتباط بودیم. همچنین آقای سلطانی‌فر از وزارت ورزش با کمک وزارت امور خارجه در تلاش برای بازگرداندن او هستند. ما هنوز او را سرمربی استقلال می‌دانیم که خواسته هواداران است. هواداران استراماچونی را می‌خواهند و با توجه به تحولی که در تیم استقلال ایجاد کردند، امیدواریم او را روی نیمکت ببینیم.</blockquote>
      <p>مدیر روابط عمومی باشگاه استقلال درباره اینکه پرداخت مطالبات استراماچونی به چه شکل بوده و چگونه او قطع همکاری کرد در حالی که باشگاه مدعی پرداخت مطالبات است، اظهار داشت:</p>
      <blockquote>این مکاتبات از طریق وکلای او با باشگاه در جریان بوده است. حتی مسائل پرداخت‌های او به این شکل بوده است. در اطلاعیه‌ای هم که امروز صادر کردیم، باشگاه استقلال تعهداتش را در قبل استراماچونی انجام داده و یکسری مسائل بانکی وجود دارد که دوستان اشراف دارند و توضیحات بیشتر را از هیئت مدیره خواهید شنید. ارتباط با وکلای او و استراماچونی وجود داشته است.</blockquote>
      <p>حاجیلو درباره مسئولیت فنی تیم در این بازی گفت:</p>
      <blockquote>آقای زرینچه روی نیمکت بود و آقای مصطفوی هم روی سکوها بازی را زیر نظر داشت.</blockquote>
      <p>وی در واکنش به اینکه استراماچونی اعلام کرده اگر مشکل حل شود به استقلال باز می‌گردد، خاطرنشان کرد:‌</p>
      <blockquote>بله او گفته اگر مشکل حل شود تا 24 ساعت آینده او به ایران باز می‌گردد و ما هم خوشبین هستیم. تمام ارکان باشگاه و وزارت ورزش تلاش می‌کنند که خواسته هواداران را برآورده کنند تا استراماچونی را دوباره روی نیمکت ببینیند.</blockquote>
    </article>
  </body>
</html>