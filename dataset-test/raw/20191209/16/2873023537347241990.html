<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/222480"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T16:26:05+00:00"/>
    <meta property="og:title" content="Αντίστροφη μέτρηση για το δικαίωμα ψήφου στους Έλληνες του εξωτερικού"/>
    <meta property="og:description" content="Στην Ολομέλεια της Βουλής προς ψήφιση εισέρχεται την ερχόμενη Τετάρτη το νομοσχέδιο του υπουργείου Εσωτερικών για τη διευκόλυνση άσκησης εκλογικού δικαιώματος."/>
  </head>
  <body>
    <article>
      <h1>Αντίστροφη μέτρηση για το δικαίωμα ψήφου στους Έλληνες του εξωτερικού</h1>
      <address><time datetime="2019-12-09T16:26:05+00:00">09 Dec 2019, 16:26</time> by <a rel="author">efsyn.gr</a></address>
      <p>Στην Ολομέλεια της Βουλής προς ψήφιση εισέρχεται την ερχόμενη Τετάρτη το νομοσχέδιο του υπουργείου Εσωτερικών για τη διευκόλυνση άσκησης εκλογικού δικαιώματος. Το σχέδιο νόμου έγινε δεκτό από τις αρμόδιες Επιτροπές της Βουλής, κατά πλειοψηφία επί της αρχής, των άρθρων και στο σύνολό του.</p>
      <p>Υπέρ της αρχής του νομοσχεδίου έχει ταχθεί η Νέα Δημοκρατία, το Κίνημα Αλλαγής, το ΚΚΕ και η Ελληνική Λύση. Ο ΣΥΡΙΖΑ επιφυλάχθηκε για την Ολομέλεια και το ΜεΡΑ25 πρόκειται να καταψηφίσει.</p>
      <p>Σημειώνεται ότι σύμφωνα με την συνταγματική πρόβλεψη, το νομοσχέδιο θα πρέπει να υπερψηφιστεί από 200 βουλευτές.</p>
      <p>Στη σημερινή συνεδρίαση (β' ανάγνωση) είχαν κληθεί να καταθέσουν τις απόψεις τους οι υπόλοιποι εκπρόσωποι ελληνικών κοινοτήτων, ομοσπονδιών και οργανώσεων των Ελλήνων του εξωτερικού που δεν είχαν προλάβει, λόγω αποστάσεων, να έρθουν στην Επιτροπή την προηγούμενη Παρασκευή.</p>
      <p>Οι εκπρόσωποι της ελληνικής ομογένειας ήταν σε πλήρη ευθυγράμμιση, τονίζοντας την ανάγκη καθιέρωσης της επιστολικής ψήφου και την απάλειψη των κριτηρίων για την 35ετή απουσία στο εξωτερικό και τα δύο χρόνια παρουσίας τους στην Ελλάδα, καθώς όπως υποστήριξαν, οι προϋποθέσεις αυτές αποκλείουν το δικαίωμα ψήφου από τη συντριπτική πλειοψηφία των Ελλήνων του εξωτερικού.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/215873_katarhin-symfonia-gia-tin-psifo-ton-apodimon"/>
        <a href="https://www.efsyn.gr/politiki/boyli/215719_skontapse-ston-hrono-apoysias-thema-tis-psifoy-ton-apodimon"/>
        <a href="https://www.efsyn.gr/politiki/antipoliteysi/215683_mera-25-katapsifizei-epi-tis-arhis-gia-ti-psifo-ton-apodimon"/>
        <a href="https://www.efsyn.gr/politiki/boyli/156622_spaei-sta-tria-i-b-athinon"/>
        <a href="https://www.efsyn.gr/politiki/boyli/76992_kai-tora-apli-analogiki"/>
        <a href="https://www.efsyn.gr/politiki/boyli/76759_antistrofi-metrisi-gia-tin-psifisi-toy-eklogikoy-nomoy"/>
      </related>
    </article>
  </body>
</html>