<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/hokej/extraliga/trener-zmena-radek-belohlav-milan-razym-pardubice.A191209_163218_hokej_ten"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T16:33:00+00:00"/>
    <meta property="og:title" content="Ani úspěchy ho nespasily. Bělohlava v Pardubicích nahradí Razým"/>
    <meta property="og:description" content="Radek Bělohlav byl i přes dvě výhry za sebou odvolán z pozice trenéra hokejových Pardubic. U posledního týmu extraligy ho nahradí Milan Razým. Východočeši sáhli ke změně podruhé v sezoně. Už 5. října skončil Ladislav Lubina a tým převzal Bělohlav, který byl jeho asistentem."/>
  </head>
  <body>
    <article>
      <h1>Ani úspěchy ho nespasily. Bělohlava v Pardubicích nahradí Razým</h1>
      <address><time datetime="2019-12-09T16:33:00+00:00">09 Dec 2019, 16:33</time> by <a rel="author">iDNES.cz</a></address>
      <p>hokej - Tipsport extraliga 2019/2020 - 26:Pardubice vs. Kometahokej - Tipsport extraliga 2019/2020 - 26:K. Vary vs. Liberechokej - Tipsport extraliga 2019/2020 - 26:Sparta vs. Olomouchokej - Tipsport extraliga 2019/2020 - 26:Ml. Boleslav vs. Zlín Radek Bělohlav byl i přes dvě výhry za sebou odvolán z pozice trenéra hokejových Pardubic. U posledního týmu extraligy ho nahradí Milan Razým. Východočeši sáhli ke změně podruhé v sezoně. Už 5. října skončil Ladislav Lubina a tým převzal Bělohlav, který byl jeho asistentem.</p>
      <p>„Věřili jsme, že říjnová změna trenéra přinese posun Dynama do klidnějších vod. To se bohužel nepodařilo a Pardubice jsou stále na poslední příčce. I tak bych chtěl dosavadním trenérům poděkovat za odvedenou práci,“ uvedl v tiskové zprávě člen představenstva Dušan Salfický.</p>
      <p>Pardubice v sobotu zdolaly Spartu 4:3 a v neděli vyhrály v dalším domácím utkání nad Kometou Brno 6:2. V polovině základní části ztrácejí tři body na dvanáctý Litvínov i třinácté Vítkovice a mají zápas k dobru.</p>
      <p>Spolu s Bělohlavem skončil i asistent Otakar Janecký. „Rozhodli jsme se na post hlavního trenéra angažovat Milana Razýma, po konzultaci s ním budou jeho asistenty Michal Mikeska a Petr Čáslava. Petr zná hráče A-týmu a to by mělo práci nového triumvirátu ulehčit. Ve stávajícím realizačním týmu nebude nadále působit videotrenér Denis Havel,“ doplnil Salfický.</p>
      <p>Čáslava byl i Bělohlavovým asistentem, ale ve víkendových zápasech už na lavičce nestál. Naposledy byl u předchozího debaklu 0:7 v Třinci.</p>
      <p>„Asi ho naštvalo, že jsem vedl zápas sám. Věřil jsem, že to přinese klíčový efekt. Možná Petr občas zapomínal, proč je v trenérské kabině; jestli je asistentem trenéra, členem dozorčí rady nebo akcionářem. S tím je třeba se nějak vypořádat. Je to těžké i pro kluky, kteří s ním odehráli spoustu zápasů. Tohle je ale otázka na Petra a na vedení,“ vysvětlil v sobotu Bělohlav, pod kterým tým získal z 19 utkání 24 bodů.</p>
      <p>Osmapadesátiletý bývalý obránce Razým vedl v pozici hlavního kouče v extralize Plzeň a Litvínov. S Plzní získal v roce 2012 bronz a o rok později i titul. Na lavičce Západočechů skončil předčasně v listopadu 2014. Potom trénoval prvoligovou Slavii a na startu sezony 2018/19 se přesunul do Litvínova, z jehož lavičky byl odvolán loni v únoru.</p>
      <p>Razým si po reprezentační přestávce odbude premiéru na lavičce Dynama v úterý 17. prosince v Mladé Boleslavi.</p>
      <p>Vyřešit složení realizačního týmu požadoval majoritní vlastník klubu město Pardubice. Na středečním jednání se na nutnosti situaci řešit shodlo užší vedení města se zástupci všech zastupitelských klubů.</p>
      <figure>
        <img src="https://1gr.cz/fotky/idnes/13/042/cl5/TEN4aa2de_183118_1985126.jpg"/>
        <figcaption>Milan Razým </figcaption>
      </figure>
      <p>Pardubickému primátorovi Martinu Charvátovi také vadilo, že Bělohlav má zároveň funkci v prvoligovém Motoru České Budějovice. </p>
      <p>„Do hráčského kádru jsme investovali více finančních prostředků, výkony tomu absolutně neodpovídají. Radek Bělohlav je jednatelem společnosti CB Hokej 2013 s.r.o., která provozuje lední hokej v Českých Budějovicích. Toto spojení vnímám jako fatální střet zájmů a vyzval jsem předsedu dozorčí rady Ivana Šubrta k okamžitému a transparentnímu řešení,“ citovala Charváta minulý týden MF DNES.</p>
    </article>
  </body>
</html>