<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/907192/-manchester-city-draait-vierkant-maar-bij-de-bruyne-loopt-het-net-beter-dan-ooit-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-12-09T16:55:00+00:00"/>
    <meta property="og:title" content="'Manchester City draait vierkant, maar bij De Bruyne loopt het net beter dan ooit'"/>
    <meta property="og:description" content="Wat is er toch aan de hand met Manchester City? Na puntenverlies tegen Newcastle United (2-2) ging de Engelse landskampioen zaterdag onderuit tegen stadsrivaal Manchester United (0-2). Daardoor bedraagt de achterstand op koploper Liverpool FC nu al veertien punten. Het draait vierkant bij City, al komt dat niet door Kevin De Bruyne."/>
  </head>
  <body>
    <article>
      <h1>'Manchester City draait vierkant, maar bij De Bruyne loopt het net beter dan ooit'</h1>
      <address>
        <time datetime="2019-12-09T16:55:00+00:00">09 Dec 2019, 16:55</time>
      </address>
      <p>
        <b>Wat is er toch aan de hand met Manchester City? Na puntenverlies tegen Newcastle United (2-2) ging de Engelse landskampioen zaterdag onderuit tegen stadsrivaal Manchester United (0-2). Daardoor bedraagt de achterstand op koploper Liverpool FC nu al veertien punten. Het draait vierkant bij City, al komt dat niet door Kevin De Bruyne.</b>
      </p>
      <p>Behoudens een mirakel zal City in mei afstand moeten doen van haar kampioenentitel. De achterhoede oogt onzeker en voorin vliegen de ballen minder vlot binnen dan gebruikelijk. Daar hoeft niemand De Bruyne met de vinger voor te wijzen. De Rode Duivel is net één van de weinigen bij <i>The Cityzens </i>die nog steeds zijn niveau haalt. Of zelfs overtreft, zo blijkt.</p>
      <aside>Lees meer<br/><a href="https://www.voetbalprimeur.be/nieuws/906765/grote-lof-voor-de-bruyne-van-legende-shearer-een-droom-voor-elke-spits-.html?campname=highlighted-content&amp;camplink=inarticle1">Grote lof voor De Bruyne van legende Shearer: "Een droom voor elke spits"</a></aside>
      <p>Uit cijfers van <a href="https://www.hln.be/sport/voetbal/buitenlands-voetbal/premier-league/14-punten-achter-op-liverpool-maar-cijfers-kevin-de-bruyne-zijn-beter-dan-ooit~aa1d0f13/"><i>Het Laatste Nieuws </i></a>komt immers naar voren dat De Bruyne het uitstekend doet deze jaargang. Zo creëerde hij ongeveer halverwege de competitie al vijftien open doelkansen. Dat zijn er slechts vier minder dan in zijn absolute topjaar 2017-2018. Waar het schoentje dan knelt, is simpel: zijn ploeggenoten benutten zijn openingen minder goed.</p>
      <p><b>Verticaler</b><br/>Tegen Man United leverde De Bruyne nog zeventien voorzetten in de zestien meter van de stadsgenoot af, ook niet slecht. Daarbij moet wel opgemerkt worden dat de efficiëntie ontbrak. Liefst dertien van die zeventien centers bereikten geen ploegmaat.</p>
      <aside>Lees meer<br/><a href="https://www.voetbalprimeur.be/videos/906928/man-utd-slaat-de-bruyne-met-verstomming-martial-scoort-de-0-2.html?campname=highlighted-content&amp;camplink=inarticle3">Man Utd slaat De Bruyne met verstomming: Martial scoort de 0-2</a></aside>
      <p>De impact van De Bruyne op het spelbeeld van City is overigens erg groot. Met KDB op het veld voetballen de blauwhemden veel directer. Onze landgenoot zorgt voor meer kansen, meer doelpogingen (ruim vier per match) en ... minder balbezit. Als City verticaal wil spelen, heeft het De Bruyne met andere woorden nodig.</p>
    </article>
  </body>
</html>