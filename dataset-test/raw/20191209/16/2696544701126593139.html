<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191209_Gorbicz_Anita_a_Fidesz_jeloltje_mellett_kampanyol_Gyorban"/>
    <meta property="og:site_name" content="HVG.hu"/>
    <meta property="article:published_time" content="2019-12-09T16:38:00+00:00"/>
    <meta property="og:title" content="Görbicz Anita a Fidesz jelöltje mellett kampányol Győrben"/>
    <meta property="og:description" content="A Fidesz győri polgármesterjelöltje mellett állt ki egy szórólapon a kézilabdázó."/>
  </head>
  <body>
    <article>
      <h1>Görbicz Anita a Fidesz jelöltje mellett kampányol Győrben</h1>
      <address><time datetime="2019-12-09T16:38:00+00:00">09 Dec 2019, 16:38</time> by <a rel="author">hvg.hu</a></address>
      <p>
        <b>A Fidesz győri polgármesterjelöltje mellett állt ki egy szórólapon a kézilabdázó.</b>
      </p>
      <p>Már szórólapozik a Fidesz Győrben, ahol január 26-án polgármesterválasztás lesz. A szóróanyagon bemutatják a kormánypárt jelöltjét, Dézsi Csaba Andrást, aki a Fidesznél szokatlan módon bemutatja a programját. Az <a href="https://azonnali.hu/cikk/20191209_gorbicz-anita-a-fidesz-oldalan-szallt-be-a-gyori-kampanyba"><i>Azonnali</i></a> cikke szerint Dézsi zöldvonalon erősítene, faültetéssekkel, környezetbarát tömegközlekedéssel és az utcák rehabilitációjával kampányol.</p>
      <p>Felsorakozott mellé több támogató is a szórólap szerint, a legismertebb név Görbicz Anita világklasszis kézilabdázóé, aki a Győri Audi ETO irányítója. A kampányanyagon Görbicz úgy nyilatkozik, hogy Dézsi a garancia arra, hogy</p>
      <blockquote>Győrben egészséges legyen a környezet, és bővüljenek a lehetőségek a sport területén.</blockquote>
      <p>A Dézsi Csaba Andrást támogatók között szerepel még Tamás László János, a győri kórház főigazgató-főorvosa, Bede-Fazekas Csaba operaénekes, illetve Petrovicz Szabolcs autóipari munkás is.</p>
      <p>A <a href="https://hvg.hu/itthon/20191208_Ingyen_kampany_a_gyori_Fideszes_polgamesterjeloltnek">szórólapon kívül</a> is volt lehetőségük megismerni a győrieknek a Fidesz jelöltjét, mert a hétvégén megszórták a megye legnépszerűbb és egyetlen napilapjával a postaládákat, az is kapott a Kisalföldből, aki nem is fizetett elő. A Mediaworks kiadványának a címlapján Dézsi szerepelt, és az is kiderült, hogy ő a Fidesz polgármesterjelöltje.</p>
      <p>Mint korábban írtuk, Borkai Zsolt hiába nyert az október 13-i önkormányzati választáson, azóta <a href="https://hvg.hu/cimke/Borkai%20Zsolt%20szexbotr%C3%A1nya">belebukott a szexbotrányába és a korrupciós vádakba</a>, emiatt 2020. január 26-án új választást tartanak.</p>
      <p>Majd <a href="https://hvg.hu/itthon/20191114_Dezsi_Csaba_Andras_lehet_a_Fidesz_polgarmesterjeloltje_Gyorben?fbclid=IwAR0a7zwjL4cG5T68Rg5UV1qEeUMbOgCMNR1hY7zWfUGBhiWzlHGl05SxamE">négy hete kiderült</a>, hogy a Fidesz Dézsi Csaba Andrást indítja, egy 57 éves kardiológust, az ellenzék pártok pedig múlt hét szerdán mutatták be a jelöltjüket, <a href="https://hvg.hu/itthon/20191204_Pollreisz_Gyor_tele_van_mocsokkal">Pollreisz Balázst</a>, az MSZP városi elnökét. A harmadik induló egy budapesti vlogger, Ábrahám Róbert, míg Balla Jenő független önkormányzati képviselő is újra ringbe száll a polgármesteri címért.</p>
      <related>
        <a href="https://hvg.hu/itthon/20191208_Ingyen_kampany_a_gyori_Fideszes_polgamesterjeloltnek"/>
        <a href="https://hvg.hu/itthon/20191204_Pollreisz_Gyor_tele_van_mocsokkal"/>
      </related>
    </article>
  </body>
</html>