<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/sheft-na-rusada-nyamame-shans-i-pri-obzhalvane-408699.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T16:03:51+00:00"/>
    <meta property="og:title" content="Шефът на РУСАДА: Нямаме шанс и при обжалване"/>
    <meta property="og:description" content="Това е трагедия за &quot;чистите&quot; атлети, категоричен е Юри Ганус"/>
  </head>
  <body>
    <article>
      <h1>Шефът на РУСАДА: Нямаме шанс и при обжалване</h1>
      <address><time datetime="2019-12-09T16:03:51+00:00">09 Dec 2019, 16:03</time> by <a rel="author">Пламен Вълков</a></address>
      <p>Президентът на Руската антидопингова агенция (РУСАДА) Юри Ганус заяви, че страната няма шанс да спечели обжалването срещу четиригодишната забрана, наложена от УАДА, добавяйки, че това е „трагедия“ за чистите атлети, съобщава BNR.</p>
      <p>„Няма никакъв шанс да спечелим обжалването в съда“, сподели Ганус за Франс прес след окончателното решение на Световната антидопингова агенция. „Това е трагедия“, каза той, добавяйки, че някои руски спортисти вече обмисляли да напуснат страната, за да могат да се състезават на големите международни форуми.</p>
      <p>УАДА прие днес предложеното от специалната комисия наказание Русия да бъде извадена от всякакви международни спорни събития в следващите четири години, включително Олимпийските игри в Токио през 2020 и Пекин през 2022. Страната също така няма да може да домакинства за никакви международни спортни форуми в този период.</p>
      <p>"Наказанието е в резултат на антируската истерия, която започна да става хронична", коментира <b>премиерът Дмитрий Медведев.</b></p>
      <p>Само преди седмица премиерът на Русия призна, че страната има проблем с допинга. "Имаме проблем с допинга и това е недопустимо. Трябва да предприемем по-твърди мерки за борба с този проблем и хората, които взимат решения за взимането на такива субстанции. Допуснахме грешка, но да не би другите страни да са безгрешни?", коментира Медведев в ежегодното си телевизионно интервю със зрителски въпроси. </p>
      <p>Светлана Журова, заместник-председател на международната комисия на  руската Дума, обяви, че Русия ще обжалва пред Арбитражния спортен съд решението на Световната антидопингова агенция (УАДА).</p>
      <p>Международният олимпийски комитет (МОК) е единствената институция, компетентна да издаде подобна забрана, смята Журова.</p>
      <p>"Сигурна съм на 100%, че Русия ще се обърне към Арбитражния спортен съд, защото трябва да защитим нашите спортисти. МОК все още не е потвърдил това решение на УАДА. Световната антидопингова агенция може само да направи предложение пред МОК, но не и да налага подобна забрана", посочи тя.</p>
      <p>фото ЕПА/БГНЕС</p>
    </article>
  </body>
</html>