<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/bohaterka-ruchu-metoo-oskarzyla-dziennikarza-o-gwalt-zostala-skazana-za-pomowienia/"/>
    <meta property="og:site_name" content="Polsat News"/>
    <meta property="article:published_time" content="2019-12-09T16:07:00+00:00"/>
    <meta property="og:title" content="Bohaterka ruchu #Metoo oskarżyła dziennikarza o gwałt. Została skazana za pomówienia"/>
    <meta property="og:description" content="Bohaterka ruchu #Metoo Cissi Wallin została skazana w poniedziałek przez sąd w Sztokholmie na karę grzywny za pomówienie znanego dziennikarza &quot;Aftonbladet&quot;. Feministka publicznie oskarżyła Fredrika Virtanena o gwałt, po czym stracił on pracę."/>
  </head>
  <body>
    <article>
      <h1>Bohaterka ruchu #Metoo oskarżyła dziennikarza o gwałt. Została skazana za pomówienia</h1>
      <address>
        <time datetime="2019-12-09T16:07:00+00:00">09 Dec 2019, 16:07</time>
      </address>
      <p>
        <b>Bohaterka ruchu #Metoo Cissi Wallin została skazana w poniedziałek przez sąd w Sztokholmie na karę grzywny za pomówienie znanego dziennikarza "Aftonbladet". Feministka publicznie oskarżyła Fredrika Virtanena o gwałt, po czym stracił on pracę.</b>
      </p>
      <related>
        <a href="https://www.polsatnews.pl/wiadomosc/2019-09-25/dziennikarka-zaangazowana-w-akcje-metoo-skazana-za-znieslawienie/"/>
      </related>
      <p>Według wyroku sądu Cissi Wallin, która znana jest z kontrowersyjnych felietonów i wypowiedzi, ma zapłacić 5 tys. koron grzywny (475 euro), a także wypłacić dziennikarzowi odszkodowanie w wysokości 90 tys. koron (8,5 tys. euro).</p>
      <p>
        <b>Napisała, że jest ofiarą gwałtu</b>
      </p>
      <p>Głośny skandal wybuchł 16 października 2017 roku, gdy Cissi Wallin napisała na swoim Instagramie, że jest ofiarą gwałtu, a jego sprawcą publicysta "Aftonbladet" Fredrik Virtanen. Był to pierwszy w Szwecji przypadek oskarżenia w ramach ruchu #Metoo osoby znanej publicznie.</p>
      <p>
        <a href="https://www.polsatnews.pl/wiadomosc/2019-09-25/dziennikarka-zaangazowana-w-akcje-metoo-skazana-za-znieslawienie/">
          <b>ZOBACZ: Dziennikarka zaangażowana w akcję #MeToo skazana za zniesławienie</b>
        </a>
      </p>
      <p>Virtanen zaprzeczył oskarżeniom o gwałt, zwracając uwagę, że postępowanie w tej sprawie zostało przez policję umorzone w 2012 roku. Wallin jednak nie chciała wycofać się ze swoich słów, co doprowadziło do procesu, który zainicjował dziennikarz.</p>
      <p>
        <b>Odszedł z pracy</b>
      </p>
      <p>Po wybuchu afery gazeta "Aftonbladet", znana z troski o równouprawnienie i prawa kobiet, przeprowadziła wewnętrzne postępowanie, a Virtanen (choć postępowanie nie zakończyło się jakąś wiążącą konkluzją) odszedł z pracy. Napisał później książkę, w której przedstawił swoją wersję wydarzeń oraz życie w cieniu oskarżenia.</p>
      <p>W jednym ze swoich felietonów Cissi Wallin napisała, że jej mama była polską sprzątaczką.</p>
      <p>
        <a href="https://www.polsatnews.pl/wideo/cysterna-spadla-z-wiaduktu-kierowca-zginal-na-miejscu-wideo_6759640/">WIDEO - Cysterna spadła z wiaduktu. Kierowca zginął na miejscu [WIDEO]</a>
      </p>
      <figure>
        <img src="https://r.dcs.redcdn.pl/http/o2/redefine/cp/b1/b1zkc51z44hkjv21hdnfgxbofgsoy8w8.jpg"/>
      </figure>
    </article>
  </body>
</html>