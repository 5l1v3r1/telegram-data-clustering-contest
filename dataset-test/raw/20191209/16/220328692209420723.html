<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/napusna-ni-marin-panev-ot-akaga-408701.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T16:19:20+00:00"/>
    <meta property="og:title" content="Напусна ни Марин Панев от „Акага“"/>
    <meta property="og:description" content="Групата съобщи скръбната вест във Фейсбук"/>
  </head>
  <body>
    <article>
      <h1>Напусна ни Марин Панев от „Акага“</h1>
      <address><time datetime="2019-12-09T16:19:20+00:00">09 Dec 2019, 16:19</time> by <a rel="author">Агенция Стандарт</a></address>
      <p>Марин Панев, един от основателите и вокалист на „Акага“, е починал в понеделник сутринта.</p>
      <p>Скръбната вест бе съобщена във Фейсбук страницата на групата. Панев се присъединява към „Акага“ малко след сформирането й. Преди това той има два неуспешни опита в основаването на собствени банди. Мартин е първият певец на групата, която предизвиква истински фурор през 90-те години на миналия век.</p>
      <p>„Акага“ е сред най-популярните български групи, сформирана от студенти от Националната музикална академия през 1992-а. Акага е прабългарска жрица и нейното име е предложено от Калин Вельов. Музикантите от бенда са смятани за основатели на модерния български саунд. Имат издадени 6 албума, като последният („20 години“) излиза в края на 2011-а.</p>
      <p>Музиката на „Акага“ представлява уникална комбинация между фънк, рок, денс, соул, реге и дори хип-хоп. Ясен, Краси, Кристиян и Калин са поощрени от Иван Минчев Батето и Сашо Александров да свирят музика, смесваща джаз, блус, фънк, която някъде наричат фюжън. Началото е в Дома на културата в Металургичния комбинат „Кремиковци“, а използваното име е „Феротон“. Скоро към тях се присъединява Марин Панев.</p>
      <p>Първите концерти на новата формация са известни под името „Феротон“ през февруари 1992-а в читалище „Славянска беседа“ и клуб „113+“. Името „Акага“ се чува за първи път на Младежката джаз сцена през май в Пловдив, а на 17 юни зала №12 на НДК е взривена от едно искрящо от енергия шоу. Няколко години групата работи на щат към БНТ. През 1998-а достига до така мечтания от всички музиканти Джаз фестивал в Монтрьо – записват няколко участия на открити сцени, а после правят записи в Холандия.</p>
      <p> </p>
    </article>
  </body>
</html>