<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965163/%D8%B8%D8%B1%DB%8C%D9%81-%D8%A2%D9%85%D8%A7%D8%AF%D9%87-%D8%AA%D8%A8%D8%A7%D8%AF%D9%84-%D9%81%D8%B1%D8%A7%DA%AF%DB%8C%D8%B1-%D8%B2%D9%86%D8%AF%D8%A7%D9%86%DB%8C%D8%A7%D9%86-%D9%87%D8%B3%D8%AA%DB%8C%D9%85-%D8%AA%D9%88%D9%BE-%D8%AF%D8%B1-%D8%B2%D9%85%DB%8C%D9%86-%D8%A2%D9%85%D8%B1%DB%8C%DA%A9%D8%A7%D8%B3%D8%AA"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T16:42:00+00:00"/>
    <meta property="og:title" content="ظریف: آماده تبادل فراگیر زندانیان هستیم/ توپ در زمین آمریکاست"/>
    <meta property="og:description" content="وزیر خارجه ایران در مطلبی نوشت: پس از به خانه باز گرداندن گروگان‌مان در این هفته، کاملاً برای تبادل فراگیر زندانیان آمادگی داریم. توپ در زمین ایالات متحده است."/>
  </head>
  <body>
    <article>
      <h1>ظریف: آماده تبادل فراگیر زندانیان هستیم/ توپ در زمین آمریکاست</h1>
      <address><time datetime="2019-12-09T16:42:00+00:00">09 Dec 2019, 16:42</time> by <a rel="author">پایگاه خبری تحلیلی فردا | Farda News</a></address>
      <p>
        <b>وزیر خارجه ایران در مطلبی نوشت: پس از به خانه باز گرداندن گروگان‌مان در این هفته، کاملاً برای تبادل فراگیر زندانیان آمادگی داریم. توپ در زمین ایالات متحده است.</b>
      </p>
      <p>خبرگزاری تسنیم: محمدجواد ظریف وزیر خارجه جمهوری اسلامی ایران در توئیتی نوشت: "پس از به خانه باز گرداندن گروگان‌مان در این هفته، کاملاً برای تبادل فراگیر زندانیان آمادگی داریم. توپ در زمین ایالات متحده است. امروز بار دیگر و این بار در نشست «قلب آسیا - روند استانبول» مشغول دیپلماسی منطقه‌ای هستیم تا توان خود را برای صلح و توسعه در افغانستان در کنار هم قرار دهیم."</p>
      <p><b>ظریف: هیچ راه حل نظامی در افغانستان متصور نیست</b><br/>وزیر خارجه کشورمان گفت که اعلام یک جدول زمانی برای خروج مسئولانه نیروهای خارجی از افغانستان می‌تواند زمینه لازم را برای دولت افغانستان به منظور برقراری فرایند صلح و آشتی در سطح ملی آماده کند</p>
      <p>محمدجواد ظریف وزیر امور خارجه جمهوری اسلامی ایران در هشتمین نشست وزیران " قلب آسیا - روند استانبول" با محوریت افغانستان به سخنرانی پرداخت که متن کامل آن به شرح زیر است:</p>
      <p>بسم الله الرحمن الرحیم</p>
      <p>عالیجنابان، خانم‌ها و آقایان</p>
      <p>لطفا اجازه بفرمایید در ابتدا از روسای جلسه برای برگزاری این نشست بهنگام و نیز از مردم و دولت ترکیه برای مهمان نوازی گرم آنها تشکر نمایم.</p>
      <p>ما انتخابات پارلمانی سال 2018 و انتخابات ریاست جمهوری سال 2019 افغانستان را به عنوان گام هایی اساسی در چارچوب قانون اساسی آن کشور تلقی می کنیم. ما از دوستان افغانستانی خود قویا می خواهیم اختلافات را کنار بگذارند و به حفظ وحدت افغانستان و نیز اجرای ترتیبات مصرح در قانون اساسی آن کشور به عنوان امری قطعی و اجتناب ناپذیر توجه ویژه مبذول دارند.</p>
      <p>هیچ راه حل نظامی در افغانستان متصور نیست. حضور نیروهای خارجی هیچ گاه ثبات را برای منطقه ما به ارمغان نیاورده بلکه سوابق نشان می دهد حتی منجر به ایجاد بستری برای جذب عناصر افراطی شده است. اعلام یک جدول زمانی برای خروج مسئولانه نیروهای خارجی از افغانستان می تواند زمینه لازم را برای دولت افغانستان به منظور برقراری فرایند صلح و آشتی در سطح ملی آماده کند.  </p>
      <p>در این رابطه، ما از فرایند صلح افغان-افغان تحت مالکیت و هدایت افغانستانی ها با مشارکت تمامی گروه ها و جناح های سیاسی از جمله طالبان با مرکزیت دولت افغانستان حمایت می کنیم. شفافیت و فراگیری کلید هرگونه موفقیت در این زمینه است. ما همچنین تمامی طرفین ذیربط را تشویق می کنیم تا در گفت و گوی ملی مستقل شرکت و اختلافات خود را از طریق تعامل و مذاکرات سازنده برطرف نمایند.   </p>
      <p>ما همچنین می بایست از هر وسیله‌ای که در اختیارمان است برای تسهیل فرایند صلح در راستای حفظ دستاوردهای کنفرانس 2001 بُن (Bonn 2001) و بویژه در چارچوب قانون اساسی جمهوری اسلامی افغانستان به عنوان پایه‌ای محکم برای رسیدن به هرگونه راه حل سیاسی استفاده کنیم.</p>
      <p>توجه به دیدگاه های کشورهای همسایه و درنظر گرفتن نگرانی های مشروع آنها در طول چنین فرایندی منجر به حمایت قوی تر منطقه‌ای از توافق نامه صلح خواهد شد. ما معتقدیم که سازمان ملل می تواند نقشی فعال در گردهم آوری گروه های داخلی و نیز شرکای بین المللی دولت افغانستان زیر یک چتر برای تسهیل چنین فرایندی ایفا کند.  </p>
      <p>نمی بایست تهدید روزافزون داعش در افغانستان که منجر به خونریزی بیشتر و گسترش تمایلات خطرناک فرقه‌ای شده را فراموش کرد. خطرناک تر از آن این است که داعش گروه های مسلح محلی را در رقابت برای جذب نیرو و حامی به افراط و تندروی کشانده است. همانگونه که هیچ کس از ایجاد و حمایت داعش و دیگر گروه های افراطی در سوریه و عراق منفعتی کسب نکرد، از گسترش آن در افغانستان و آسیای مرکزی هم سودی نصیب آنها نخواهد شد. این روند دهشتناک می بایست پیش از رسیدن به فاجعه بزرگ متوقف شود. ما قویا معتقدیم که نیاز به تشکیل یک جبهه متحد علیه داعش و سپس مبارزه قدرتمند با آن داریم.   </p>
      <p>خانم‌ها و آقایان</p>
      <p>افغانستان از لحاظ منابع طبیعی، کشوری غنی و دارای ظرفیت های فراوان است. متاسفانه، مردم آن کشور از چنین ثروت بالقوه‌ای محروم شده‌اند. با فقر و توسعه نیافتگی هیچگاه نمی توان انتظار موفقیت کامل در مبارزه با تروریسم، مواد مخدر و جرایم سازمان یافته داشت.  </p>
      <p>ایران در حال ساخت سومین قطعه خط آهن خواف-هرات است که افغانستان را به شبکه راه آهن ما و از آن طریق به کل منطقه و اروپا متصل می کند. این به تجار و کارآفرینان افغانستانی کمک می کند کالاهای خود را به بازارهای منطقه‌ای و فرامنطقه‌ای صادر کنند. ما همچنین تسهیلاتی از جمله دسترسی آسان به آب های بین‌المللی از طریق بندر راهبردی چابهار برای جامعه تجار افغانستان فراهم آورده‌ایم. خط آهن چابهار-زاهدان یک بخش اصلی کریدور شمال-جنوب را تکمیل می کند که افغانستان و کشورهای آسیای مرکزی را از طریق چابهار به آب های آزاد متصل می کند.</p>
      <p>بیایید برای نیل به افغانستانی با ثبات و امن همراه با صلح امیدوار باشیم. بیایید افغانستان را به شریکی امین برای منطقه و جهان تبدیل کنیم. ایران آماده است تلاش های خود برای کمک به مردم و دولت افغانستان را تقویت کند تا آنها در مبارزه خود برای صلح موفق شوند و در این راستا ما آماده همکاری با تمامی طرف هایی هستیم که به دنبال دستیابی به این هدف هستند.</p>
      <p>متشکرم</p>
      <p> </p>
      <p>
        <b>چاووش اوغلو: با ظریف درباره مناسبات دوجانبه و موضوعات منطقه به ویژه سوریه گفتگو کردم</b>
      </p>
      <p>وزیر خارجه ترکیه پس از ملاقات با همتای ایرانی خود عنوان کرد که در این دیدار درباره مناسبات دوجانبه و موضوعات منطقه‌ای به ویژه سوریه گفتگو کرده است.<br/>«مولود چاووش اوغلو» وزیر خارجه ترکیه امروز (دوشنبه) پس از دیدار با محمدجواد ظریف همتای ایرانی خود در استانبول و در حاشیه هشتمین کنفرانس وزرای «قلب آسیا» یا همان روند استانبول در صفحه توئیترش درباره موضوعات مورد گفتگو در این دیدار با انتشار تصاویری نوشت: «در ملاقاتم با جواد ظریف وزیر امور خارجه ایران، درباره مناسبات دوجانبه و موضوعات منطقه‌ای به ویژه سوریه بحث و تبادل نظر کردم.»</p>
      <p>براساس اعلام وزارت خارجه ایران در این دیدار در خصوص ابعاد مختلف روابط دوجانبه، مهمترین مسائل منطقه‌ای و بین‌المللی از جمله آخرین تحولات سوریه، شرایط عراق، افغانستان و سایر موضوعات مورد علاقه گفتگو و تبادل نظر شده است.</p>
      <p>هشتمین نشست وزرای خارجه «قلب آسیا» امروز ۱۸ آذر ماه ۱۳۹۸ با عنوان «صلح، همکاری و رفاه» در استانبول ترکیه برگزار شد.</p>
      <p>ظریف بامداد امروز (دوشنبه) در بدو ورود به استانبول درباره سفرش به ترکیه گفت: روابط ما با همسایگان ویژه است و بیشترین سفرها را از ابتدای مسؤولیت به همسایگان داشتیم و روسیه و ترکیه در بین همسایگان بیشترین تعداد را دارند.</p>
      <p>وزیر خارجه اضافه کرد: ابتکار قلب آسیا یا ابتکار استانبول برای هماهنگی همکاری‌های منطقه‌ای با افغانستان به منظور ایجاد ثبات و امنیت در افغانستان و توسعه همه جانبه شکل گرفته است.</p>
      <p>وی با بیان اینکه کشورهای مختلف مسؤولیت‌های مختلفی برعهده داشتند و مسؤولیت جمهوری اسلامی بحث آموزش در افغانستان بوده است، اظهار داشت: در شرایط کنونی وضعیت افغانستان با توجه به انتخابات ریاست جمهوری و تحولات مربوط به مذاکرات صلح شرایط ویژه‌ای است و ضرورت دارد مخصوصا کشورهای منطقه و کشورهایی که در مجاورت افغانستان هستند نقش فعال‌تری را در روند صلح و بازسازی افغانستان ایفا کنند و این اجلاس فرصت خوبی برای کشورهای مختلف است که در این زمینه‌ها و در حوزه‌هایی که می‌توانند به افغانستان کمک کنند و در کمک به روند صلح در افغانستان بحث کنند.</p>
    </article>
  </body>
</html>