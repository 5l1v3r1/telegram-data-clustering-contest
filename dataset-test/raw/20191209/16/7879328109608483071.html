<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3998666165692031314/%D9%88%D8%A7%DA%A9%D9%86%D8%B4-%D9%BE%D9%84%DB%8C%D8%B3-%D9%81%D8%AA%D8%A7-%D8%A8%D9%87-%D8%A7%DB%8C%D9%85%DB%8C%D9%84-%D8%A8%D8%A7%D8%B2%D8%AE%D9%88%D8%A7%D8%B3%D8%AA-%D8%B9%D9%85%D9%84%DA%A9%D8%B1%D8%AF-%DA%A9%D8%A7%D8%B1%D8%A8%D8%B1%D8%A7%D9%86-%D8%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T16:17:15+00:00"/>
    <meta property="og:title" content="واکنش پلیس فتا به ایمیل بازخواست عملکرد کاربران در فضای مجازی"/>
    <meta property="og:description" content="رئیس مرکز تشخیص و پیشگیری از جرایم سایبری پلیس فتا نسبت به ارسال ایمیل تحت نام و نشان پلیس فتا به کاربران هشدار داد."/>
  </head>
  <body>
    <article>
      <h1>واکنش پلیس فتا به ایمیل بازخواست عملکرد کاربران در فضای مجازی</h1>
      <address>
        <time datetime="2019-12-09T16:17:15+00:00">09 Dec 2019, 16:17</time>
      </address>
      <pre> رئیس مرکز تشخیص و پیشگیری از جرایم سایبری پلیس فتا نسبت به ارسال ایمیل تحت نام و نشان پلیس فتا به کاربران هشدار داد. </pre>
      <p>به گزارش <a href="http://jamejamonline.ir/">جام جم آنلاین</a> از تسنیم، سرهنگ علی‌محمد رجبی با اشاره به ارسال ایمیل تحت نام و نشان پلیس فتا در روزهای اخیر، اظهار کرد: ارسال این ایمیلها توسط پلیس فتا نبوده و شهروندان فریب این دست ایمیلها را نخورند.</p>
      <p>رئیس مرکز تشخیص و پیشگیری از جرایم سایبری پلیس فتا تصریح کرد: ایمیل پلیس فتا تحت سرورهای خود این پلیس است و پلیس فتا هیچگونه ایمیلی تحت سرویس دهنده‌های دیگر مانند: Gmail ،Yahoo ،hotmail یا سایر میل سرورها ندارد و به هیچ عنوان کاربران را با ایمیل برای پاسخگویی نسبت به عملکرد خود در فضای سایبر احضار نمی‌کند.</p>
      <p>وی خاطرنشان کرد: در صورت نیاز به احضار کاربران برای پاسخگویی نسبت به اعمال‌شان در فضای سایبر، این دعوت که به درخواست مراجع قضایی است به صورت کتبی به در منزل کاربران ارسال می‌شود البته این رویه نه تنها برای کاربران حقیقی که کاربران حقوقی مثل شرکت ها، نهادها یا دیگر دستگاه‌های اجرایی به صورت اظهاریه کتبی به در مؤسسه یا شرکتها انجام می‌شود.</p>
      <p>این مقام انتظامی متذکر شد: راهکارهای تشخیص اصالت ایمیل های ارسالی در سایت پلیس فتا موجود است و شهروندان می‌توانند با مطالعه این مبحث اطلاعات خوبی کسب کنند.</p>
      <p>رجبی به هموطنان عزیز توصیه کرد در صورت مواجهه و دریافت تماس های مشکوک، آن را از طریق سایت پلیس فتا به آدرس <a href="http://www.Cyberpolice.ir/">www.Cyberpolice.ir</a> لینک مرکز فوریت های سایبری با پلیس فتا در میان بگذارند.</p>
    </article>
  </body>
</html>