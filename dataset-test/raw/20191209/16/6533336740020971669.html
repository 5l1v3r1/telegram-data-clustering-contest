<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/inter-barcellona-come-finale-vincere-anche-tesoro-champions-221252.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-12-09T16:35:00+00:00"/>
    <meta property="og:title" content="Inter-barcellona come una finale-messi non c'e',incasso record- il tesoro champions"/>
    <meta property="og:description" content="INTER-BARCELLONA COME UNA FINALE (DA VINCERE ANCHE PER IL TESORO CHAMPIONS) - MESSI NON CONVOCATO, INCASSO RECORD A SAN SIRO: OLTRE 6,5 MILIONI, IL PIU’ ALTO NELLA STORIA DEL CALCIO ITALIANO – IN BALLO PER I NERAZZURRI I 30 MILIONI DELLA QUALIFICAZIONE AGLI OTTAVI - L'INCROCIO DI MERCATO CON VIDAL E LE STRATEGIE DI MAROTTA A GENNAIO…"/>
  </head>
  <body>
    <article>
      <h1>Inter-barcellona come una finale-messi non c'e',incasso record- il tesoro champions</h1>
      <address>
        <time datetime="2019-12-09T16:35:00+00:00">09 Dec 2019, 16:35</time>
      </address>
      <p>
        <b>INTER-BARCELLONA COME UNA FINALE (DA VINCERE ANCHE PER IL TESORO CHAMPIONS) - MESSI NON CONVOCATO, INCASSO RECORD A SAN SIRO: OLTRE 6,5 MILIONI, IL PIU’ ALTO NELLA STORIA DEL CALCIO ITALIANO – IN BALLO PER I NERAZZURRI I 30 MILIONI DELLA QUALIFICAZIONE AGLI OTTAVI - L'INCROCIO DI MERCATO CON VIDAL E LE STRATEGIE DI MAROTTA A GENNAIO…</b>
      </p>
      <hr/>
      <p>
        <b>Franco Vanni per <a href="http://www.repubblica.it/">repubblica.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-257680/1249456.htm">
          <img src="https://cdn-static.dagospia.com/img/foto/12-2019/conte-godin-1249456.png"/>
        </a>
        <figcaption>conte godin</figcaption>
      </figure>
      <p>Per l' Inter la gara di domani a San Siro con il Barcellona sarà il crinale della stagione. «Impedirò che il risultato di Dortmund sia comunicato allo stadio.</p>
      <p>Sappiamo che ci basta fare gli stessi punti del Borussia con lo Slavia Praga, ma dobbiamo dimenticarcelo e giocare la nostra partita», dà la carica Antonio Conte, che calcoli non ne fa. Prima in campionato con 2 punti sulla Juve, che di colpo appare vulnerabile, la sua Inter pensa in grande. Anche quando ha perso, al Camp Nou e a Dortmund, ha affrontato alla pari i più forti d' Europa. Vincere contro il Barça significherebbe accedere agli ottavi di Champions e mettere le mani sui quasi 30 milioni che vale la qualificazione (fra premi sportivi, market pool, botteghino e bonus sponsor).</p>
      <figure>
        <a href="https://www.dagospia.com/mediagallery/Dago_fotogallery-257680/1249455.htm">
          <img src="https://cdn-static.dagospia.com/img/foto/12-2019/messi-1249455.png"/>
        </a>
        <figcaption>messi</figcaption>
      </figure>
      <p>La qualificazione porterebbe con sé anche il problema - di lusso, ma sempre un problema - di dover gestire su due fronti una rosa risicata e provata dagli infortuni. A gennaio rientreranno Barella, Sanchez e forse Sensi. Ma non basta. Il bonus degli ottavi, insieme al tesoretto della cessione di Gabigol a fine prestito al Flamengo, sarà investito a gennaio. «Un mercato povero e arido», mette in guardia Marotta, che lavora per portare a casa il massimo dal poco che c' è sul piatto: De Paul dall' Udinese, operazione in cui si è speso Javier Zanetti, magari Kulusevski, ma è più probabile a giugno, e Vidal, che domani a San Siro potrebbe giocare in un Barcellona che risparmierà titolari.</p>
      <p>I catalani non accettano di cedere il cileno in prestito secco per sei mesi. Dalla vendita sua e di Rakitic, anche lui probabilmente in campo, cercano soldi preziosi per riportare a casa Neymar in estate. Se l' Inter vuole Vidal dovrà pagarlo. Il Barcellona, per contro, guarda con interesse a Sensi e Skriniar.</p>
      <figure>
        <a href="https://www.dagospia.com/mediagallery/Dago_fotogallery-257680/1177568.htm">
          <img src="https://cdn-static.dagospia.com/img/foto/06-2019/conte-marotta-1177568.png"/>
        </a>
        <figcaption>conte marotta</figcaption>
      </figure>
      <p>E soprattutto a Lautaro Martinez. Non è un segreto che Messi, suo compagno in nazionale, lo voglia al Camp Nou. La clausola di 110 milioni spaventa più l' Inter che i blaugrana. «Sta bene qui, ama la maglia», dice Zanetti che lo prese dal Racing nel 2018 grazie agli uffici dell' ex compagno di Triplete Diego Milito. E ha ragione.</p>
      <p>L' elemento in più per convincere il Toro che Milano è casa sua sarebbe proprio la qualificazione. Per l' armata blaugrana, matematicamente prima nel girone, la gara di San Siro è un fastidio. Valverde lo ha detto chiaro: non vuole perdere la partita, ma teme infortuni.</p>
      <figure>
        <a href="https://www.dagospia.com/mediagallery/Dago_fotogallery-257680/768185.htm">
          <img src="https://cdn-static.dagospia.com/img/foto/02-2016/vidal-768185.jpg"/>
        </a>
        <figcaption>VIDAL</figcaption>
      </figure>
      <p>Sabato giocherà a San Sebastian contro i baschi della Real Sociedad e il 18 dicembre riceverà il Real Madrid, con cui coabita al primo posto in Liga. Un Clasico mai così teso, già rinviato per ragioni di ordine pubblico e carico di significati oltre il calcio. L' allenatore spagnolo a Milano farà a meno di Dembélé e dei terzini Jordi Alba e Semedo. In forse Arthur e Ansu Fati. E cercherà di convincere Messi, fresco di Pallone d' oro e tripletta al Mallorca, a riposare. Ma Leo, che all' Inter non ha mai segnato, ha nel mirino i record di Cristiano Ronaldo in Champions. Conte cercherà di recuperare gli acciaccati Candreva e Asamoah. Starà fuori Gagliardini.</p>
      <figure>
        <a href="https://www.dagospia.com/mediagallery/Dago_fotogallery-257680/768184.htm">
          <img src="https://cdn-static.dagospia.com/img/foto/02-2016/vidal-768184.jpg"/>
        </a>
        <figcaption>VIDAL</figcaption>
      </figure>
      <p>Se tutto dovesse andare storto, i nerazzurri si troverebbero in Europa League, meno prestigiosa e più povera: i sedicesimi portano 500 mila euro, gli ottavi 1,1 milione. È probabile che Conte la sacrificherebbe al campionato, come fece alla Juve nell' anno dello scudetto record dei 102 punti, nonostante la finale a Torino. Ma sono prospettive a cui l' ex ct non pensa. Vuole la Champions. Infastidito dai fischi a Lazaro e a Biraghi, in casa contro la Roma, ha chiesto «tutto l' appoggio possibile» ai 70 mila di San Siro. «Dimostreremo di essere veri tifosi », ha risposto la curva.</p>
      <figure>
        <a href="https://www.dagospia.com/mediagallery/Dago_fotogallery-257680/1249126.htm">
          <img src="https://cdn-static.dagospia.com/img/foto/12-2019/lukaku-lautaro-1249126.png"/>
        </a>
        <figcaption>lukaku lautaro</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-257680/1182042.htm">
          <img src="https://cdn-static.dagospia.com/img/foto/07-2019/antonio-conte-marotta-1182042.png"/>
        </a>
        <figcaption>antonio conte marotta</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-257680/768183.htm">
          <img src="https://cdn-static.dagospia.com/img/foto/02-2016/vidal-768183.jpg"/>
        </a>
        <figcaption>VIDAL</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-257680/1246391.htm">
          <img src="https://cdn-static.dagospia.com/img/foto/12-2019/messi-2-1246391.jpg"/>
        </a>
        <figcaption>messi 2</figcaption>
      </figure>
    </article>
  </body>
</html>