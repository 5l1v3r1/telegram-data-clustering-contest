<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/12/09/sempre-meno-bimbi-nelle-marche-nascite-in-picchiata-dal-2008/1335789/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-12-09T16:18:10+00:00"/>
    <meta property="og:title" content="Sempre meno bimbi nelle Marche, nascite in picchiata dal 2008"/>
    <meta property="og:description" content="RICERCA promossa dal Forum delle associazioni familiari e finanziata dal Consiglio regionale, i risultati hanno certificato un crollo costante dalla crisi economica: 30% in meno di figli nati tra il 2012 e il 2018. Il presidente dell'assemblea Mastrovincenzo: «In prima linea per sostenere politiche a favore della famiglia»"/>
  </head>
  <body>
    <article>
      <h1>Sempre meno bimbi nelle Marche, nascite in picchiata dal 2008</h1>
      <h2>RICERCA promossa dal Forum delle associazioni familiari e finanziata dal Consiglio regionale, i risultati hanno certificato un crollo costante dalla crisi economica: 30% in meno di figli nati tra il 2012 e il 2018. Il presidente dell'assemblea Mastrovincenzo: «In prima linea per sostenere politiche a favore della famiglia»</h2>
      <address><time datetime="2019-12-09T16:18:10+00:00">09 Dec 2019, 16:18</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F12%2F09%2Fsempre-meno-bimbi-nelle-marche-nascite-in-picchiata-dal-2008%2F1335789%2F">Condividi22</a><a href="https://twitter.com/intent/tweet?text=Sempre+meno+bimbi+nelle+Marche%2C++nascite+in+picchiata+dal+2008&amp;url=https%3A%2F%2Fwww.cronachemaceratesi.it%2F2019%2F12%2F09%2Fsempre-meno-bimbi-nelle-marche-nascite-in-picchiata-dal-2008%2F1335789%2F">Tweet</a>Email22 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/bebe-bambino-neonato-325x216.png"/>
      </figure>
      <p> </p>
      <p><b>Tasso di fecondità delle Marche sempre più basso, il ricambio generazionale diventa un problema.</b> Sono questi i risultati di una ricerca nata dal progetto del Forum delle associazioni familiari delle Marche, finanziato dal Consiglio regionale, e condotta dal Centro interdisciplinare di ricerche e studi su famiglie, infanzia e adolescenza e dal Dipartimento di economia, società, politica dell’università di Urbino. <b>L’indagine, che si basa sull’analisi di dati statistici, interviste e su focus group, è stata presentata a Palazzo Raffaello. </b>Alla presentazione hanno partecipato Antonio Mastrovincenzo, presidente del Consiglio regionale, Paolo Perticaroli e Gianluigi Storti, presidenti rispettivamente del Forum delle Associazioni familiari Marche e di quello per la provincia di Pesaro e Urbino. <b>A esporre il quadro della situazione sono stati i due rappresentanti dell’università di Urbino</b>, il professor Guido Maggioni, responsabile del coordinamento scientifico del progetto, e la dottoressa Isabella Quadrelli, che ha condotto il lavoro di ricerca ancora in corso. <b>Il professor Maggioni, entrando nel cuore della ricerca, ha imputato il crollo delle nascite, in particolar modo nelle Marche, ad una situazione generale di disagio e incertezza: «La cesura tra trend positivo e negativo è rappresentata dalla crisi del 2008, con un 30% in meno di figli nati tra il 2012 e il 2018»</b>. «Il Consiglio regionale – afferma il presidente Mastrovincenzo – è da sempre in prima linea nel sostegno di politiche a favore della famiglia, in particolare i servizi per la prima infanzia che, nelle nostra regione, sono di ottimo livello. <b>Occorre agevolare sempre più l’accesso a queste prestazioni e, nel frattempo, serve agire nei confronti del settore privato per migliorare le politiche di conciliazione dei tempi vita-lavoro</b>». «Da questa ricerca – spiega Perticaroli,<b> ricordando la conferenza regionale sulla famiglia in programma a inizio 2020 a Senigallia</b> – ci auguriamo di ottenere una buona base di partenza, in modo da formulare valide proposte che siano da stimolo alle politiche per la famiglia».</p>
      <p> </p>
    </article>
  </body>
</html>