<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/476862-pijany-szop-pracz-zastrzelony-na-jarmarku-bozonarodzeniowym"/>
    <meta property="og:site_name" content="wPolityce.pl"/>
    <meta property="article:published_time" content="2019-12-09T16:41:46+00:00"/>
    <meta property="og:title" content="Zataczał się i przewracał na Jarmarku Bożonarodzeniowym. Pijany szop pracz zastrzelony w Erfurcie"/>
    <meta property="og:description" content="&quot;Szop pracz znajduje się na unijnej liście gatunków inwazyjnych. Zgodnie z rozporządzeniem UE jego rozprzestrzenianie się powinno być ograniczone. Stąd odstrzał&quot;."/>
  </head>
  <body>
    <article>
      <h1>Zataczał się i przewracał na Jarmarku Bożonarodzeniowym. Pijany szop pracz zastrzelony w Erfurcie</h1>
      <address><time datetime="2019-12-09T16:41:46+00:00">09 Dec 2019, 16:41</time> by <a rel="author">Dookoła świata</a></address>
      <p>
        <b>Szop pracz stał się sensacją Jarmarku Bożonarodzeniowego w Erfurcie. Jak informują naoczni świadkowie, zataczał się i przewracał - prawdopodobnie był pod wpływem alkoholu. Zwierzę przypłaciło jednak wyprawę na jarmark życiem. Odstrzelił je łowczy miejski.</b>
      </p>
      <blockquote>Szop pracz znajduje się na unijnej liście gatunków inwazyjnych. Zgodnie z rozporządzeniem UE jego rozprzestrzenianie się powinno być ograniczone. Stąd odstrzał</blockquote>
      <p>— oznajmił w poniedziałek rzecznik władz Erfurtu Daniel Baumbach. Do zdarzenia doszło w sobotę.</p>
      <blockquote>„Szopy pracze stanowią zagrożenie dla rodzimych gatunków węży, czy ptaków. Mogą też przenosić niebezpieczne choroby”</blockquote>
      <ul>
        <li>tłumaczył.</li>
      </ul>
      <p>Jeszcze w niedzielę jednak straż pożarna, która zajęła się niecodziennym gościem z jarmarku twierdziła, że trafi on do schroniska dla zwierząt.</p>
      <figure>
        <iframe data-src="https://twitter.com/BILD/status/1203728129442942977" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Po tym, jak wiadomość o odstrzale trafiła do mediów, strażacy w Erfurice odbierali telefony z wyzwiskami. Również w mediach społecznościowych toczyły się ostre dyskusje.</p>
      <p>Niemieccy ekolodzy tymczasem od dawna opowiadają się za stanowczym ograniczeniem populacji szopa pracza - również przez myśliwych. Zdają sobie jednocześnie sprawę, że „jest to syzyfowa praca” - jak mówi rzecznik Związku Ochrony Przyrody (NABU) Juergen Ehrhardt.</p>
      <p>Na wschodzie Niemiec i w Hesji szopy pracze stały się prawdziwą plagą. Nie mają one tam naturalnych wrogów i nie są wybredne jeśli chodzi o jadłospis: wyjadają zarówno jajka z ptasich gniazd, jak i hamburgery ze śmietników. Są zagrożeniem dla wielu rodzimych gatunków. Ptaki prowadzące naziemny tryb życia nie mają z nimi szans. Jednak szopy potrafią doskonale pływać i wspinać się przez co nawet żurawie i orły nie mogą czuć się bezpiecznie.</p>
      <p>W 1934 roku dwie pary szopów praczy sprowadzone z USA zostały wypuszczone na wolność w okolicach Kassel w Hesji. Miały urozmaicić miejscową faunę. Dziesięć lat później 50 osobników uciekło z farmy zwierząt futerkowych, którą trafiła bomba w okolicach Berlina. Obecnie ich populacja jest szacowana na około 1,5 mln. W sezonie łowieckim 2017/2018 myśliwi nad Renem odstrzelili 170 tys. szopów.</p>
      <p>PAP</p>
    </article>
  </body>
</html>