<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofotbal.cz/clanky/v-dortmundu-veri-v-pomoc-barcelony-citi-velke-sance-na-postup-452875/"/>
    <meta property="og:site_name" content="EuroFotbal.cz"/>
    <meta property="article:published_time" content="2019-12-09T16:56:00+00:00"/>
    <meta property="og:title" content="V Dortmundu věří v pomoc Barcelony, cítí velké šance na postup"/>
    <meta property="og:description" content="Přestože hráči Dortmundu před závěrečným zápasem základní části Ligy mistrů se Slavií nemají situaci ve svých rukách a musejí spoléhat na bodovou ztrátu Interu Milán proti Barceloně, podle brankáře..."/>
  </head>
  <body>
    <article>
      <h1>V Dortmundu věří v pomoc Barcelony, cítí velké šance na postup</h1>
      <address><time datetime="2019-12-09T16:56:00+00:00">09 Dec 2019, 16:56</time> by <a rel="author">ČTK</a></address>
      <figure>
        <img src="https://www.eurofotbal.cz/res/img/news/22250_4.jpg"/>
        <figcaption>Lucien Favre (© bvb.de)</figcaption>
      </figure>
      <p>Přestože hráči Dortmundu před závěrečným zápasem základní části Ligy mistrů se Slavií nemají situaci ve svých rukách a musejí spoléhat na bodovou ztrátu Interu Milán proti Barceloně, podle brankáře Romana Bürkiho jsou postupové šance Borussie velmi vysoké. Trenér Lucien Favre varoval před podceněním Pražanů, kteří zatím získali jen dva body a už jistě skončí v tabulce poslední. <br/><br/>Dortmund má po pěti kolech na kontě sedm bodů stejně jako druhý Inter a vzhledem k horší bilanci ze vzájemných zápasů potřebuje v úterý získat více bodů než italský soupeř. <br/><br/><i>"Naděje na postup do osmifinále je velmi vysoká, jsme velmi optimističtí. I když bohužel nezáleží jen na nás. Musíme se soustředit pouze na náš zápas. Posledními dvěma vyhranými zápasy jsme dali odpověď na předchozí výsledky a teď chceme fanouškům předvést další výborný výkon,"</i> řekl Bürki na tiskové konferenci. <br/><br/><i>"Všechno je možné, teoreticky nás může poslat dál i remíza. Musíme do toho dát vše a pak záleží i na Interu a Barceloně. Ale všichni mluví jen o Interu a Barceloně a nikdo o Slavii. Přitom víme, jak je to dobrý tým,"</i> uvedl kouč Favre. <br/><br/>Jeho svěřenci v úvodním vzájemném duelu v Edenu vyhráli 2:0, slávisté ale na kouče udělali dojem. <i>"Dnes ráno jsem se díval na jejich poslední zápas proti Interu (1:3), měli čtyři gólové šance a šli sami na bránu. Dokázali remizovat v Barceloně a na Interu,"</i> podotkl Favre. <br/><br/><i>"V prvním vzájemném zápase naběhali asi 132 kilometrů, to je skoro světový rekord. Jsou velmi agresivní, hodně běhají, napadají. Hrají velmi zajímavým způsobem hry,"</i> dodal švýcarský kouč.</p>
    </article>
  </body>
</html>