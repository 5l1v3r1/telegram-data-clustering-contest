<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sportas/krepsinis/one-team-rungtynes-vilniuje-ant-ryto-komandos-suoliuko-ypatingi-sveciai-943309"/>
    <meta property="og:site_name" content="Kauno diena"/>
    <meta property="article:published_time" content="2019-12-09T16:04:00+00:00"/>
    <meta property="og:title" content="„One Team“ rungtynės Vilniuje: ant „Ryto“ komandos suoliuko – ypatingi svečiai"/>
    <meta property="og:description" content="Antradienį Vilniaus „Ryto“ krepšininkai savo sirgalių akivaizdoje gali išnarplioti pirmą šio sezono Europos taurės mįslę. Įtikinama pergalė prieš Bursos „Tofaš“ krepšininkus vilniečiams atvertų duris stipriausiųjų turnyro komandų šešioliktuką."/>
  </head>
  <body>
    <article>
      <h1>„One Team“ rungtynės Vilniuje: ant „Ryto“ komandos suoliuko – ypatingi svečiai</h1>
      <address><time datetime="2019-12-09T16:04:00+00:00">09 Dec 2019, 16:04</time> by <a rel="author">Kauno.diena.lt inf.</a></address>
      <p>
        <b>Antradienį Vilniaus „Ryto“ krepšininkai savo sirgalių akivaizdoje gali išnarplioti pirmą šio sezono Europos taurės mįslę. Įtikinama pergalė prieš Bursos „Tofaš“ krepšininkus vilniečiams atvertų duris stipriausiųjų turnyro komandų šešioliktuką.</b>
      </p>
      <p>Visgi šis susitikimas yra svarbus ne tik dėl jo svarbos komandų rikiuotei turnyrinėje lentelėje. Nepamirštamų įspūdžių jis turėtų suteikti ir keliolikai Vėliučionių socializacijos centro ir Lentvario vaikų dienos centro jaunuolių, stebėsiančių krepšinį „Siemens“ arenoje. Mat „Ryto“ ir „Tofaš“ akistata Eurolygos yra paskelbta socialinio projekto „One Team“ maču, o Vilniaus komanda šiemet globoja šių centrų jaunuolius.</p>
      <p>Į krepšinį atvykę jaunuoliai ne tik stebės aikštelėje kunkuliuosiančias aistras, tačiau ir patys turės įvairių vaidmenų. Pavyzdžiui, dalyvaus komandų apšilime ir pristatymuose, išmes simbolinį ginčo kamuolį. Rungtynių didžiosios pertraukos metu jie, kartu su „Ryto“ legendomis, dalyvaus žaidime,  o keli iš jaunuolių mačą praleis visiškai greta „Ryto“ atsarginių suolelio.</p>
      <p>„Prieš gerą mėnesį su „Rytu“ pradėjome šio sezono „One Team“ veiklas treniruote „Jeep“ arenoje ir pažintimi su projekto ambasadoriais Arnu Butkevičiumi, Pako Cruzu ir Deividu Sirvydžiu. Rytoj žengsime kitą žingsnį, jaunuoliai turės puikią progą ne tik iš labai arti pamatyti rungtynių organizavimo virtuvę, tačiau ir tapti renginio dalimi. Tikiu, kad šio projekto metu jų patirti įspūdžiai, įgytos patirtys, pamatyti sektini pavyzdžiai tikrai pravers jiems ne kartą ir ne du“, – sako projekto koordinatorius Arminas Vareika.</p>
      <p>„Ryto“ paskyroje „Facebook“ socialiniame tinkle visą mačo dieną vyks aukcionas, kurio dalyviai galės įsigyti komandos Europos taurės aprangos komplektą. Visos aukciono metu surinktos lėšos bus skirtos Vėliučionių vaikų socializacijos centrui.</p>
      <p>Beje, abiejų komandų žaidėjai, treneriai, teisėjai savo avalynę šiam mačui suvarstys ryškiais Eurolygos „One Team“ projekto batų raišteliais.</p>
      <p>Europos taurės mačas tarp Vilniaus „Ryto“ ir Bursos „Tofaš“ antradienį vyks sostinės „Siemens“ arenoje. Pergalė 11 taškų skirtumu vilniečiams beveik užtikrintų vietą kitame varžybų etape. Bilietus į mačą platina „Tiketa“.</p>
      <p>„One Team“ yra Eurolygos socialinės atsakomybės programa. Eurolygos ir Europos taurės varžybose dalyvaujančios komandos jau 7 metus globoja įvairias socialiai ar kitaip pažeidžiamas žmonių grupes ar bendruomenes. Nuo programos įgyvendinimo pradžios joje jau dalyvavo daugiau nei 19 tūkst. žmonių. Vilniaus „Rytas“ „One Team“ programoje dalyvauja nuo jos įkūrimo. Per šį laikotarpį programos partneriais buvo dienos centras „Gelbėkit vaikus“, Vėliučionių vaikų socializacijos centras, o programos ambasadoriais – krepšininkai Ramūnas Šiškauskas, Mindaugas Lukauskis, Andrius Šležas, Renaldas Seibutis ir daugelis kitų.</p>
    </article>
  </body>
</html>