<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/primul-centru-metropolitan-pentru-victimele-violentei-domestice-din-romania-a-fost-deschis-la-cluj-18661810"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T16:01:00+00:00"/>
    <meta property="og:title" content="Primul centru metropolitan pentru victimele violenţei domestice din România a fost deschis la Cluj"/>
    <meta property="og:description" content="Primul centru metropolitan pentru victimele violenţei domestice din România care oferă servicii pentru 200 de persoane a fost deschis la Cluj."/>
  </head>
  <body>
    <article>
      <h1>Primul centru metropolitan pentru victimele violenţei domestice din România a fost deschis la Cluj</h1>
      <h2>Primul centru metropolitan pentru victimele violenţei domestice din România care oferă servicii pentru 200 de persoane a fost deschis la Cluj.</h2>
      <address><time datetime="2019-12-09T16:01:00+00:00">09 Dec 2019, 16:01</time> by <a rel="author" href="https://www.mediafax.ro/autor/vasile-magradean" target="_blank">Vasile Magradean</a></address>
      <p>Centrul a fost înfiinţat de Asociaţia de Dezvoltare Intercomunitară Zona Metropolitană Cluj.</p>
      <p>Directorul acestuia, Zoltan Coraian, a declarat, marţi, că noul centru va acorda sprijin juridic şi psihologic victimelor, dar va derula şi o activitate de prevenţie.</p>
      <p>„Am înfiinţat la Cluj-Napoca primul centru metropolitan de consiliere pentru prevenirea şi combaterea violenţei domestice din România, psihice şi fizice, care oferă servicii sociale specializate pentru peste 200 victime ale violenţei domestice provenind din Cluj-Napoca şi 19 comune care fac parte din Zona Metropolitană Cluj. Încercăm să sprijinim aceste victime din punct de vedere juridic şi psihologic, să facem prevenţie prin implicarea poliţiştilor şi asistenţilor social. Proiectul se va derula pe 28 de luni, valoarea sa fiind de 1,8 milioane de lei, finanţare din fonduri europene”, a spus Coraian.</p>
      <p>Adrian Răulea, specialist al asociaţiei, a declarat la rândul său că în centru se va oferi consiliere pentru victimele violenţei domestice între soţi, dar şi a violenţei în cazul copiilor.</p>
      <p>„În cadrul centrului se pot sprijini victimele violenţei domestice în obţinerea certificatelor medico-legale, estimăm că putem sprijini cam 100 de persoane, inclusiv prin plata acestui certificat”, a subliniat Răulea.</p>
      <p>Proiectul prevede şi instruirea a 40 de asistenţi din cadrul Zonei Metropolitane Cluj în domeniul intervenţiei în criză în cazurile de violenţă domestică.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>