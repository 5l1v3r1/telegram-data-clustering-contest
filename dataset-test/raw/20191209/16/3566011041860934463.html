<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553543.html/%d9%85%d8%b3%db%8c%d8%b1-%d8%af%d8%b4%d9%88%d8%a7%d8%b1-%d8%ac%d8%a7%d9%86%d8%b3%d9%88%d9%86-%d8%a8%d8%b1%d8%a7%db%8c-%da%a9%d8%b3%d8%a8-%d8%a7%da%a9%d8%ab%d8%b1%db%8c%d8%aa-%d9%be%d8%a7%d8%b1%d9%84%d9%85%d8%a7%d9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="مسیر دشوار جانسون برای کسب اکثریت پارلمان"/>
    <meta property="og:description" content="هر چند در آستانه انتخابات، بیشتر نظرسنجی‌ها از پیشتازی حزب محافظه‌کار حکایت دارد، احتمال می‌رود حزب جانسون اکثریت پارلمان مورد نیاز برای پیشبردطرح «برگزیت» را به دست نیاورد."/>
  </head>
  <body>
    <article>
      <h1>مسیر دشوار جانسون برای کسب اکثریت پارلمان</h1>
      <h2>در نتایج یک نظرسنجی مشخص شد:</h2>
      <address>
        <time datetime="2019-12-09T16:00:00+00:00">09 Dec 2019, 16:00</time>
      </address>
      <p>هر چند در آستانه انتخابات، بیشتر نظرسنجی‌ها از پیشتازی حزب محافظه‌کار حکایت دارد، احتمال می‌رود حزب جانسون اکثریت پارلمان مورد نیاز برای پیشبردطرح «برگزیت» را به دست نیاورد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ نتایج نظرسنجی مؤسسه «سرویشن» (Survation) که برای برنامه «صبح به خیر بریتانیا» شبکه «آی تی وی» انجام گرفته و امروز (دوشنبه) منتشر شده است، حزب محافظه‌کاران «بوریس جانسون» نخست‌وزیر انگلیس، اختلاف خود را با حزب کارگر به 14 درصد افزایش داد.</p>
      <p>بنا به گزارش خبرگزاری رویترز، نظرسنجی پیشین این شبکه که هفته گذشته منتشر شد، از پیشتازی حزب محافظه‌کار انگلیس با اختلاف 9 درصد در مقابل حزب کارگر ‌حکایت داشت.</p>
      <p>با این حال که اکثر نظرسنجی‌های قبل از برگزاری انتخابات آخر هفته انگلیس، حکایت از پیشتازی حزب محافظه‌کار دارد، اما برخی از آنها نشان می‌دهد که حزب جانسون مسیر دشواری را برای کسب اکثریت پارلمان در پیش دارد.</p>
      <p>در آستانه انتخابات سراسری روز پنجشنبه هفته جاری انگلیس، نظرسجی جدید، حمایت از حزب جانسون را به ۴۵ درصد افزایش و حمایت از حزب کارگر را به ۳۱ درصد کاهش داد.</p>
      <p>این نظرسنجی نشان می‌دهد که ۵۲ درصد از شرکت‌کنندگان رأی تاکتیکی را بررسی می‌کنند و این در حالی است که ۴۴ درصد می‌گویند قصد چنین کاری را ندارند.</p>
      <p>این نظرسنجی تلفنی در بین یکهزار و ۱۲ تن در بازه زمانی ۵ دسامبر تا ۷ دسامبر (۱۴ تا ۱۶ آذرماه) برگزار شده است.</p>
      <p>روز شنبه هفته جاری، چهار مؤسسه نظرسنجی، نتایجی از نظرسنجی‌های قبل از انتخابات انگلیس را منتشر کردند که در آنها محافظه‌کاران با اختلافی بین هشت تا ۱۵ درصد از حزب کارگر جلوتر بودند.</p>
      <p>طبق گزارش رویترز، جانسون احتمالاً علیرغم پیروزی در انتخابات نتواند اکثریت مورد نیاز پارلمان را برای خارج کردن بریتانیا از اتحادیه اروپا تا ضرب‌الاجل ۳۱ ژانویه (۱۱ بهمن ماه)، به دست آورد زیرا این احتمال وجود دارد که برخی از رأی‌دهندگان انگلیسی تا با استفاده از رأی تاکتیکی مانع از پیشبرد طرح برگزیت جانسون شوند.</p>
      <p>رأی‌دهندگان با رأی تاکتیکی به امید جلوگیری از پیروزی حزبی منفور به حزبی رأی می‌دهندکه واقعا حامی آن نیستند.</p>
      <p>نظرسنجی روز شنبه مؤسسه «ساوانتا کامرس»   (Savanta ComRes)  نشان می‌دهد که اختلاف محافظه‌کاران در مقابل حزب کارگر در مقایسه با نظرسنجی روز چهارشنبه هفته گذشته به هشت درصد کاهش یافت و این در حالی است که در نظرسنجی پیشین، حزب جانسون با اختلاف 10 درصد از حزب کارگر پیشی گرفته بود.</p>
      <p>نظرسنجی «Datapraxis» همچنین نشان می‌دهد که حزب جانسون با اکثریت 38 درصد در انتخابات پارلمانی 12 دسامبر (21 آذرماه) پیروز خواهد شد و این در حالی است که نظرسنجی دو هفته پیش نشان داده بود که حزب وی با کسب 48 درصد آرا در انتخابات پارلمانی پیروز می‌شود.</p>
      <p>نظرسنجی «یوگاو» نیز نشان داد که حزب جانسون بدون رأی تاکتیکی، در مسیر کسب 345 کرسی پارلمان یا همان اکثریت 40 درصدی پارلمان قرار گرفته است اما رأی تاکتیکی 41 هزار نفر در 36 استان متزلزل که احتمال رأی دادن به هر حزبی وجود دارد، از حزب جانسون برای کسب اکثریت پارلمان جلوگیری می‌کند.</p>
      <p>انتخابات زودهنگام در انگلیس قرار است در تاریخ ۱۲ دسامبر (۲۱ آذرماه) برگزار شود. نخست‌وزیر انگلیس درخواست برگزاری این انتخابات را بعد از آن صادر کرد که نتوانست کشورش را در موعد مدنظر خود یعنی ۳۱ اکتبر (۹ آبان) از اتحادیه اروپا خارج کند.</p>
      <p>جانسون پیشتر در مراسم رونمایی از برنامه حزب محافظه کار برای دولت بعدی، وعده داده بود در صورت پیروزی در انتخابات، انگلیس روز ۳۱ ژانویه (۱۱ بهمن) اتحادیه اروپا را ترک خواهد کرد.</p>
      <p> </p>
    </article>
  </body>
</html>