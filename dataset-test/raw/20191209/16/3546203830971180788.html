<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1762292322_GERB_predlagat_goreneto_na_otpadatsi_da_se_zabrani_sas_zakon"/>
    <meta property="og:site_name" content="webcafé"/>
    <meta property="article:published_time" content="2019-12-09T16:49:00+00:00"/>
    <meta property="og:title" content="ГЕРБ предлагат горенето на отпадъци да се забрани със закон"/>
    <meta property="og:description" content="Депутати от ГЕРБ внасят проектозакон, въвеждащ санкции срещу горенето на отпадъци. Това обяви кметът на София Йорданка Фандъкова, която е инициирала промените, съобщава агенция &quot;Фокус&quot;."/>
  </head>
  <body>
    <article>
      <h1>ГЕРБ предлагат горенето на отпадъци да се забрани със закон</h1>
      <address><time datetime="2019-12-09T16:49:00+00:00">09 Dec 2019, 16:49</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/04/07/fanfakowa9449/1170x1676.jpg"/>
        <figcaption>Фандъкова обяснява, че горенето на твърдо битово гориво и горенето на отпадъците са основните причини за замърсяването<cite>Снимка: © Facebook @ Йорданка Фандъкова</cite></figcaption>
      </figure>
      <p>Депутати от ГЕРБ внасят проектозакон, въвеждащ санкции срещу горенето на отпадъци. Това обяви кметът на София Йорданка Фандъкова, която е инициирала промените, съобщава агенция "Фокус".</p>
      <p>В последните дни има значителни превишения на фини прахови частици (ФПЧ), ясно е, че не трафикът е виновен за тях, а отоплението с твърдо битово гориво и горенето на отпадъците. Апелираме към хората, които се отопляват с дърва и въглища, да се включат в проектите на Столична община за осигуряване на безплатна подмяна на отоплението с по-екологично", коментира Фандъкова.</p>
      <p>"В същото време горенето на отпадъци е също голям проблем в някои райони като "Красна поляна". Това е голям бич за хората там, затова поисках и в последните месеци се работеше в Народното събрание да приемат инкриминирането на горенето на отпадъци, защото само за последната седмица са направени над 60 проверки за горене на отпадъци на открито, съставени са над 20 акта, но сами по себе си те не вършат никаква работа", каза още столичният кмет.</p>
      <p>"Заедно с инициативния комитет в "Красна поляна" поискахме тази промяна и утре група народни представители от ГЕРБ ще внесат искането ми за промяна на закона, за да може да има по-сериозни, по-строги санкции и горенето на отпадъци и това да стане престъпление", коментира още Йорданка Фандъкова.</p>
      <p>Междувременно на територията на Столична община за днес и утре е обявен жълт код за опасни мъгли. По думите на зам.-кмета Йоана Христова предстои да се обсъди възможността утре в София да се въведе т.нар. "зелен билет", съобщи БНР.</p>
      <p>Според платформата airsofia.info въздухът в София е замърсен с фини прахови частици в пъти над допустимите норми.</p>
    </article>
  </body>
</html>