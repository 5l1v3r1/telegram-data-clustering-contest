<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ma.hu/belfold/338194/Olaszliszkai_emberoles_nem_szabadulhat_feltetelesen_sem_a_harmadrendu_vadlott"/>
    <meta property="og:site_name" content="www.ma.hu"/>
    <meta property="article:published_time" content="2019-12-09T16:55:00+00:00"/>
    <meta property="og:title" content="Olaszliszkai emberölés: nem szabadulhat feltételesen sem a harmadrendű vádlott"/>
    <meta property="og:description" content="Egyelőre nem szabadulhat feltételesen sem az olaszliszkai emberölési ügy 15 év fegyházbüntetésre ítélt harmadrendű vádlottja, mivel a Szegedi Törvényszék megváltoztatta az elsőfokú döntést. Juhászné Prágai Erika, a törvényszék szóvivője kedden az MTI-vel azt közölte, hogy a három bíróból álló másodfokú tanács mellőzte az ügy harmadrendű vádlottjának feltételes szabadságra bocsátását. A férfi a Szegedi Fegyház és Börtönben tölti szabadságvesztését. Ha letölti a tizenöt évet, akkor 2021. október 24-én szabadul. A Szegedi Törvényszék büntetés-végrehajtási bírája november 26-án az elítélt feltételes szabadságra bocsátásáról döntött, ám az ügyész fellebbezett, így a végzés nem vált véglegessé. A törvényszék másodfokú tanácsa megváltoztatta a döntést. Megállapította, hogy bár az elítélt a bv-intézetben kifogástalan magatartást tanúsított, amit jutalmai, az eltávozásokat követő viselkedése, az általa elvégzett tanfolyamok és a sértett családjának juttatandó kártérítés is alátámasztott, a bíróságnak vizsgálnia kell a…"/>
  </head>
  <body>
    <article>
      <h1>Olaszliszkai emberölés: nem szabadulhat feltételesen sem a harmadrendű vádlott</h1>
      <h2>Egyelőre.</h2>
      <address><time datetime="2019-12-09T16:55:00+00:00">09 Dec 2019, 16:55</time> by <a rel="author" href="http://www.ma.hu/belfold/293/Impresszum" target="_blank">MTI</a></address>
      <p>Egyelőre nem szabadulhat feltételesen sem az olaszliszkai emberölési ügy 15 év fegyházbüntetésre ítélt harmadrendű vádlottja, mivel a Szegedi Törvényszék megváltoztatta az elsőfokú döntést. <br/><br/>Juhászné Prágai Erika, a törvényszék szóvivője kedden az MTI-vel azt közölte, hogy a három bíróból álló másodfokú tanács mellőzte az ügy harmadrendű vádlottjának feltételes szabadságra bocsátását. <br/><br/>A férfi a Szegedi Fegyház és Börtönben tölti szabadságvesztését. Ha letölti a tizenöt évet, akkor 2021. október 24-én szabadul. A Szegedi Törvényszék büntetés-végrehajtási bírája november 26-án az elítélt feltételes szabadságra bocsátásáról döntött, ám az ügyész fellebbezett, így a végzés nem vált véglegessé. <br/><br/>A törvényszék másodfokú tanácsa megváltoztatta a döntést. Megállapította, hogy bár az elítélt a bv-intézetben kifogástalan magatartást tanúsított, amit jutalmai, az eltávozásokat követő viselkedése, az általa elvégzett tanfolyamok és a sértett családjának juttatandó kártérítés is alátámasztott, a bíróságnak vizsgálnia kell a törvénytisztelő életmódra való készségét is. Álláspontjuk szerint az elítélt szabadulása esetén közel kerülne korábbi környezetéhez, és nem zárható ki, hogy így "e készsége mérséklődne". Emellett úgy ítélték meg, hogy mivel a bűncselekmény helyben és az országos közvélemény előtt is ismert, ez megnehezítheti az elítélt számára a mindennapi feladatok ellátását, és visszaterelheti a korábbi "kriminális élethelyzetbe". Mindezért az elítélt a bíróság szerint továbbra is potenciális veszélyt jelent a társadalom tagjaira nézve. <br/><br/>A Debreceni Ítélőtábla 2009. november 13-án hozott jogerős ítéletet az olaszliszkai emberölés ügyben. Három vádlottat életfogytig tartó fegyházbüntetéssel sújtott, hármat 15-17 év, kettőt pedig 10-10 év fiatalkorúak börtönében letöltendő szabadságvesztésre ítélt társtettesként, különös kegyetlenséggel elkövetett emberölés miatt. <br/><br/>Az ügy elsőrendű vádlottja 17 év fegyházbüntetést kapott, ő július 15-én hagyhatta el a börtönt, miután a bíróság feltételesen szabadságra bocsátotta. <br/><br/>Szögi Lajos tiszavasvári tanárt a gyermekei szeme láttára verték agyon 2006. október 15-én, a Borsod megyei Olaszliszkán, miután a feltételezések szerint - amit azóta az eljárás megcáfolt - elsodort egy kislányt, aki árokba esett, de nem sérült meg.</p>
    </article>
  </body>
</html>