<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000117772"/>
    <meta property="og:site_name" content="MGR Online"/>
    <meta property="article:published_time" content="2019-12-09T16:39:00+00:00"/>
    <meta property="og:title" content="เจ้าหน้าที่สะเพร่า! ตรวจเจอมีดแต่คืนให้ผู้โดยสารที่สนามบินโอซากา"/>
    <meta property="og:description" content="เอเจนซีส์ - สายการบิน แจแปน แอร์ไลน์ (JAL) เปิดเผยในวันจันทร์ (9 ธ.ค.) ว่าเกิดความผิดพลาดในการตรวจสอบคัดกรองด้านความปลอดภัยที่สนามบินโอซากา ทำให้มีการส่งคืนมีดขนาดเล็กให้แก่ผู้โดยสารรายหนึ่งที่จุดตรวจ ซึ่งนับเป็นความผิดพลาดคร"/>
  </head>
  <body>
    <article>
      <h1>เจ้าหน้าที่สะเพร่า! ตรวจเจอมีดแต่คืนให้ผู้โดยสารที่สนามบินโอซากา</h1>
      <address><time datetime="2019-12-09T16:39:00+00:00">09 Dec 2019, 16:39</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012178001.JPEG"/>
      </figure>
      <p><b>เอเจนซีส์ - สายการบิน "แจแปน แอร์ไลน์" (JAL) เปิดเผยในวันจันทร์ (9 ธ.ค.) ว่าเกิดความผิดพลาดในการตรวจสอบคัดกรองด้านความปลอดภัยที่สนามบินโอซากา ทำให้มีการส่งคืนมีดขนาดเล็กให้แก่ผู้โดยสารรายหนึ่งที่จุดตรวจ ซึ่งนับเป็นความผิดพลาดครั้งที่ 5 ในรอบ 3 เดือน ที่สนามบินดังกล่าว</b><br/><br/>เจ้าหน้าที่ตรวจสอบซึ่งเป็นลูกจ้างของบริษัทรักษาความปลอดภัย Nishikei ที่ทางสายการบิน "แจแปน แอร์ไลน์" เซ็นสัญญาให้มาทำหน้าที่ตรวจสอบนั้น ตอนแรกก็มีการยึดมีดเล่มดังกล่าว ตอนที่พบในกระเป๋าผู้โดยสารเมื่อวันศุกร์ที่ผ่านมา<br/><br/>แต่เจ้าหน้าที่ตรวจสอบกลับส่งมอบมีดเล่มนั้นโดยที่ไม่ได้ตั้งใจ คืนให้แก่ผู้โดยสารพร้อมกับสัมภาระอื่นๆ หลังจากเสร็จสิ้นกระบวนการตรวจสอบคัดกรอง แล้วเพิ่งจะมานึกขึ้นได้ตอนที่ผู้โดยสารผ่านจุดตรวจไปแล้ว<br/><br/>สายการบิน JAL ระบุว่า เที่ยวบินของผู้โดยสารรายนั้นได้เดินทางไปยังเมืองฟุกุโอกะ ทางตะวันตกเฉียงใต้ของประเทศญี่ปุ่น และมีการดีเลย์เป็นเวลาหลายนาที<br/><br/>ทั้งนี้ สนามบินโอซากา ซึ่งมีแค่เฉพาะเที่ยวบินในประเทศ มีจำนวนผู้โดยสารที่เข้าใช้บริการเพิ่มมากขึ้น 7 ปีติดต่อกัน ด้วยตัวเลข 16.3 ล้านคนในปี 2018<br/><br/>ก่อนหน้านี้ มีอย่างน้อย 4 กรณีในสนามบินโอซากา ที่เกิดความผิดพลาดในเรื่องการตรวจสอบคัดกรองที่ดำเนินการโดยบริษัทรักษาความปลอดภัยดังกล่าว ตั้งแต่ช่วงปลายเดือนกันยายน - พฤศจิกายน<br/><br/>โดยเมื่อวันที่ 26 กันยายน เคยมีการตรวจเอ็กซ์เรย์พบมีดพับในกระเป๋าผู้โดยสารรายหนึ่ง ที่บริเวณจุดตรวจของสายการบิน "ออล นิปปอน แอร์เวย์" ในสนามบินโอซากา แต่เจ้าหน้าที่ของบริษัท Nishikei กลับปล่อยให้ผ่านไปโดยไม่มีการยึดมีด ซึ่งผู้โดยสารรายนั้นกำลังจะเดินทางไปโตเกียว<br/><br/>ส่งผลให้ไม่กี่ชั่วโมงต่อมา ทางสายการบินจึงต้องระงับหลายเที่ยวบินของตนเองที่สนามบินโอซากา เพื่อทำการตรวจสอบสัมภาระผู้โดยสารใหม่อีกครั้ง อย่างไรก็ตาม ในช่วงที่ตรวจสอบใหม่นั้นก็มีหลายเที่ยวบินที่เดินทางไปโตเกียวแล้ว</p>
    </article>
  </body>
</html>