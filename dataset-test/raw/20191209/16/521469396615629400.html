<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468993/%D8%AC%D8%B2%D8%A6%DB%8C%D8%A7%D8%AA-%D8%AC%D9%84%D8%B3%D9%87-%D9%87%DB%8C%D8%A6%D8%AA-%D9%85%D8%AF%DB%8C%D8%B1%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%A7-%D9%81%D8%B1%D9%87%D8%A7%D8%AF-%D9%85%D8%AC%DB%8C%D8%AF%DB%8C-%D9%85%D8%AC%DB%8C%D8%AF%DB%8C-%D8%B3%D8%B1%D9%85%D8%B1%D8%A8%DB%8C"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T16:43:14+00:00"/>
    <meta property="og:title" content="جزئیات جلسه هیئت مدیره استقلال با فرهاد مجیدی | مجیدی سرمربی استقلال شد؟"/>
    <meta property="og:description" content="فرهاد مجیدی برای حضور در رأس کادرفنی استقلال و جانشینی استراماچونی با مسئولان این باشگاه جلسه‌ای برگزار کرد."/>
  </head>
  <body>
    <article>
      <h1>جزئیات جلسه هیئت مدیره استقلال با فرهاد مجیدی | مجیدی سرمربی استقلال شد؟</h1>
      <h2>فرهاد مجیدی برای حضور در رأس کادرفنی استقلال و جانشینی استراماچونی با مسئولان این باشگاه جلسه‌ای برگزار کرد.</h2>
      <address>
        <time datetime="2019-12-09T16:43:14+00:00">09 Dec 2019, 16:43</time>
      </address>
      <p>به گزارش همشهری آنلاین به نقل از تسنیم، پس از استعفای آندره‌آ استراماچونی سرمربی ایتالیایی استقلالی‌ها و ترک ایران از سوی او، نام فرهاد مجیدی به عنوان گزینه جانشینی این مربی مطرح شد.</p>
      <p>در حالی که مدیران باشگاه استقلال به دنبال عبور از این بحران هستند و می‌خواهند هر چه زودتر سرمربی جدید خود را معرفی کنند، اسماعیل خلیل‌زاده نیز اعلام کرد سرمربی بعدی استقلال یک مربی داخلی است؛ کسی که میان هواداران محبوبیت دارد و به مربی بزرگی تبدیل خواهد شد. از صحبت‌های خلیل‌زاده این استنباط شده که استقلالی‌ها قصد دارند هدایت تیمشان را به فرهاد مجیدی بسپارند.</p>
      <p>بر این اساس فرهاد مجیدی عصر امروز با امیرحسین فتحی، مدیرعامل باشگاه استقلال، اسماعیل خلیل‌زاده رئیس هیئت مدیره، میرشاد ماجدی و کامران منزوی، دو عضو دیگر هیئت مدیره باشگاه جلسه‌ای در تهران برگزار کرد.</p>
      <p>استقلالی‌ها قصد داشتند هدایت تیمشان را به فرهاد مجیدی بسپارند اما با توجه به ابراز تمایل استراماچونی برای بازگشت، باید دید استقلالی‌ها در نهایت چه تصمیمی خواهند گرفت. در حال حاضر استقلالی‌ها منتظر تصمیم استراماچونی هستند.</p>
      <p>تمام این اتفاقات در حالی رقم خورد که در خصوص تغییرات در رأس باشگاه استقلال نیز صحبت‌هایی به میان آمده و گفته می‌شود وزارت ورزش و جوانان به دنبال جایگزینی فردی به جای امیرحسین فتحی به عنوان مدیرعامل باشگاه استقلال است.</p>
    </article>
  </body>
</html>