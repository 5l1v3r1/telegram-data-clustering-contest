<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/mahendra-singh-dhoni-will-be-producing-an-anthology-telling-stories-of-decorated-army-officers-dgtl-1.1080522"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-12-09T16:14:59+00:00"/>
    <meta property="og:title" content="সেনাবাহিনীর বীরত্বের কাহিনি টিভিতে নিয়ে আসছেন ধোনি"/>
    <meta property="og:description" content="সেনাবাহিনীর সঙ্গে বরাবরই আত্মিক সম্পর্ক রয়েছে ধোনির। তিনি টেরিটোরিয়াল আর্মির প্যারাশুট রেজিমেন্টের সাম্মানিক লেফটেন্যান্ট কর্নেল। এ বার তাই ভারতীয় সেনার অসম সাহসিকতার কাহিনি ছোটপর্দায় আনতে উদ্যোগী এমএসডি।"/>
  </head>
  <body>
    <article>
      <h1>সেনাবাহিনীর বীরত্বের কাহিনি টিভিতে নিয়ে আসছেন ধোনি</h1>
      <address><time datetime="2019-12-09T16:14:59+00:00">09 Dec 2019, 16:14</time> by <a rel="author">সংবাদ সংস্থা</a></address>
      <p>নতুন ভূমিকায় <a href="https://www.anandabazar.com/topic/mahendra-singh-dhoni">মহেন্দ্র সিংহ ধোনি</a>। ভারতীয় সেনাবাহিনীর বীরত্বের কাহিনি টিভিতে নিয়ে আসছেন তিনি। সেই সিরিয়াল প্রযোজনা করছেন ভারতের বিশ্বকাপজয়ী অধিনায়ক। তবে এখনও শুটিং শুরু হয়নি।</p>
      <p>সেনাবাহিনীর সঙ্গে বরাবরই আত্মিক সম্পর্ক রয়েছে ধোনির। তিনি টেরিটোরিয়াল আর্মির প্যারাশুট রেজিমেন্টের সাম্মানিক লেফটেন্যান্ট কর্নেল। বিশ্বকাপের পর ছুটি নিয়ে কাশ্মীর সীমান্তে দুই সপ্তাহ সেনার সঙ্গে কাটিয়ে ছিলেন তিনি। এ বার তাই <a href="https://www.anandabazar.com/topic/indian-army">ভারতীয় সেনা</a>র অসম সাহসিকতার কাহিনি ছোটপর্দায় আনতে উদ্যোগী এমএসডি।</p>
      <p>প্রায় পাঁচ মাস জাতীয় দলের বাইরে আছেন ধোনি। তাঁর ভবিষ্যৎ নিয়ে জল্পনা এখনও অব্যাহত। জাতীয় দলে তাঁকে দেখা যাবে কি না, তা নিয়ে ক্রিকেটমহলে চলছে ফিসফাস। যা কানে গিয়েছে স্বয়ং ধোনিরও। তিনি অবশ্য সাফ বলেছেন যে জানুয়ারি পর্যন্ত এই ব্যাপারে তাঁকে যেন কিছু জিজ্ঞাসা না করা হয়।</p>
      <p>
        <b>আরও পড়ুন: <a href="https://www.anandabazar.com/photogallery/sport/which-4-bowlers-kkr-should-target-at-the-auction-for-ipl-2020-dgtl-1.1080498">এই চার পেসারের জন্য আইপিএল নিলামে ঝাঁপাতে পারে কলকাতা নাইট রাইডার্স</a></b>
      </p>
      <p>শোনা যাচ্ছে, মাঝের এই কয়েক মাস সময় ধোনি নাকি এই টিভি শো বাস্তবায়িত করার ব্যাপারে কাজ করেছেন। সোনি টিভিতে কয়েক মাসের মধ্যে এই শো দেখা যাবে বলে খবর। কিন্তু কী থাকছে এই টিভি শোয়ে? জানা গিয়েছে, অশোক চক্র বা পরমবীর চক্র পাওয়া দুঃসাহসী সৈনিকদের জীবনই তুলে ধরা হবে এই শোয়ে। ধোনি জানেন, সেনাবাহিনীর জীবন কতটা কঠিন। ফলে, এই শো টিভির পর্দায় তুলে আনতে আন্তরিক তিনি। ধোনিকে ক্রিকেটমাঠে ফের দেখতে যেমন আগ্রহী ক্রিকেটপ্রেমীরা, তেমনই ধোনির এই শো নিয়েও আগ্রহ ক্রমশ বাড়ছে।</p>
      <p>
        <b>আরও পড়ুন: <a href="https://www.anandabazar.com/sport/he-s-in-bed-with-my-sister-as-they-got-married-says-faf-du-plesis-on-teammate-dgtl-1.1080437">‘আমার বোনের সঙ্গে বিছানায়, তাই এই ম্যাচে খেলছে না’​</a></b>
      </p>
    </article>
  </body>
</html>