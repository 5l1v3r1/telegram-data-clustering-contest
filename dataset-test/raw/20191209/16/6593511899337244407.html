<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7958108"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T16:25:00+00:00"/>
    <meta property="og:title" content="Новият шеф на евродипломацията: Да говорим с езика на силата"/>
    <meta property="og:description" content="Новият шеф на европейската дипломация Жозеп Борел призова блокът да заеме по-уверена позиция във външната политика и да говори с езика на силата, предаде ДПА, цитирана от БТА"/>
  </head>
  <body>
    <article>
      <h1>Новият шеф на евродипломацията: Да говорим с езика на силата</h1>
      <address><time datetime="2019-12-09T16:25:00+00:00">09 Dec 2019, 16:25</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Новият шеф на европейската дипломация Жозеп Борел призова блокът да заеме по-уверена позиция във външната политика и да говори с езика на силата, предаде ДПА, цитирана от БТА.</p>
      <p>"Трябва колективно да говорим с езика на нашите интереси и на нашите ценности", написа Борел в писмо до европейските външни министри, които се срещат днес в Брюксел.</p>
      <p>"Трябва да говорим повече с езика на силата, не с цел да завладяваме, а да допринасяме за по-мирен, проспериращ и справедлив свят", каза той.</p>
      <p>Испанецът заяви, че положението в света сега е "много тревожно".</p>
      <p>"Ценим нормите, но срещаме отстъпление от тях. Радваме се на ползите от икономическата взаимозависимост, но забелязваме колко са засегнати от силовата политика", отбеляза Борел.</p>
      <p>"С право претендираме да сме пример за мека сила, но нашите конкуренти, съперници и дори съюзници са изкушени да превърнат тяхната мека сила в твърда сила. Търговията, технологиите, парите и информацията се превръщат в оръжие", допълни той.</p>
      <p>"Естествено не би било разумно да играем тази игра. Но би било още по-неразумно да я пренебрегваме. Затова трябва да сме подготвени не само да реагираме, но и да действаме, да се противопоставяме когато е необходимо и да предлагаме, когато стане нужно", каза Борел.</p>
      <p>Да научим езика на силата означава, да сме способни да реагираме с използването на всички средства, с които разполагаме, които не са малко, с цел да имаме собствена позиция в света", каза новият шеф на европейската дипломация пред журналисти преди за пръв път да председателства срещата на външните министри на блока.</p>
    </article>
  </body>
</html>