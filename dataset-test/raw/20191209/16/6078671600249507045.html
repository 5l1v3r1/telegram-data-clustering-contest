<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/reforma-stefanov-sistema-1619909.html"/>
    <meta property="og:site_name" content="Cross"/>
    <meta property="article:published_time" content="2019-12-09T16:27:00+00:00"/>
    <meta property="og:title" content="По-добрата пенсионна реформа е с хоризонт от поне 30-40 г. и повече спестявания"/>
    <meta property="og:description" content="/КРОСС/ Една реформа в пенсионната система без хоризонт от 30-40 години може да доведе до забуксуване на самата система. Проблемите в България са свързани с късия времеви хоризонт и липсата на достатъчно спестявания у нас. Това коментира проф. д-р Любомир Стефанов, преподавател в УНСС, в предаването &quot;В развитие&quot; с водещ Делян Петришки."/>
  </head>
  <body>
    <article>
      <h1>По-добрата пенсионна реформа е с хоризонт от поне 30-40 г. и повече спестявания</h1>
      <address>
        <time datetime="2019-12-09T16:27:00+00:00">09 Dec 2019, 16:27</time>
      </address>
      <p>/КРОСС/ Една реформа в пенсионната система без хоризонт от 30-40 години може да доведе до забуксуване на самата система. Проблемите в България са свързани с късия времеви хоризонт и липсата на достатъчно спестявания у нас. Това коментира проф. д-р Любомир Стефанов, преподавател в УНСС, в предаването "В развитие" с водещ Делян Петришки.</p>
      <p>Впечатление на госта прави отношението на младите хора в България към пенсионната реформа.</p>
      <p>
        <i>"Според проучване националната стачка във Франция се подкрепя в най-голяма степен от хора на възраст 20-34 г.  У нас представителите на тази група са по-далеч от този проблем. Може би още от училище не успяваме да възпитаме финансова култура и идеята колко е важно спестяването, за да живееш добре".</i>
      </p>
      <p>"Премахването на дефицит би се случило трудно при нас по исторически причини - отлагане на реформа в пенсионното осигуряване, късно възстановяване на фондовия принцип на осигуряването, което ни лиши от възможността да се натрупат резерви в добрите години", посочи гостът.</p>
      <p>Според проф. д-р Любомир Стефанов в нашата страна значителен е и проблемът и със сивата икономика.</p>
      <p>
        <i>"Годините за пенсиониране можем да увеличаваме на фона на обективно развиващите се демографски процеси".</i>
      </p>
      <p>"В някои държави се появяват компоненти, при които част от вноската в публичната осигурителна система започва да се отделя във ваша сметка, от която в бъдеще получавате добавки", подчерта професор д-р Стефанов.</p>
      <p>
        <i>"Колкото и да се опитваме да изстискаме възможностите на солидарната система по линията на изсветляване на икономиката, трудовия пазар и увеличаването на възрастта, това има предел".</i>
      </p>
      <p>"По-смелата и правилната стъпка е да вдигнем обхвата на втория стълб", изтъкна гостът.</p>
      <p>Любомир Стефанов би увеличил данъчната преференция за третия стълб. По думите му е важна и диференциацията между приноса на отделния човек и на държавата.</p>
      <p>Стефанов призова всички да следят какво се случват в пенсионните партиди и адмирира предоставяне на възможности на хората да инвестират с данъчни преференции.</p>
    </article>
  </body>
</html>