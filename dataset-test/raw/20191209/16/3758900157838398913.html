<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-lubelskie-zwloki-dwoch-ukraincow-znalezione-w-gospodarstwie-,nId,3378967"/>
    <meta property="og:site_name" content="RMF24"/>
    <meta property="article:published_time" content="2019-12-09T16:43:55+00:00"/>
    <meta property="og:title" content="Lubelskie: Zwłoki dwóch Ukraińców znalezione w gospodarstwie. Zatrzymano 36-latka"/>
    <meta property="og:description" content="W gospodarstwie szkółkarskim w Dobrosławowie (Lubelskie) znaleziono zwłoki dwóch obywateli Ukrainy - powiedziała w poniedziałek rzecznik Komendy Powiatowej Policji w Puławach podkom. Ewa Rejn-Kozak. W związku ze sprawą zatrzymano 36-letniego mężczyznę."/>
  </head>
  <body>
    <article>
      <h1>Lubelskie: Zwłoki dwóch Ukraińców znalezione w gospodarstwie. Zatrzymano 36-latka</h1>
      <address><time datetime="2019-12-09T16:43:55+00:00">09 Dec 2019, 16:43</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>W gospodarstwie szkółkarskim w Dobrosławowie (Lubelskie) znaleziono zwłoki dwóch obywateli Ukrainy - powiedziała w poniedziałek rzecznik Komendy Powiatowej Policji w Puławach podkom. Ewa Rejn-Kozak. W związku ze sprawą zatrzymano 36-letniego mężczyznę.</b>
      </p>
      <figure>
        <img src="https://i.iplsc.com/zdjecie-ilustracyjne/0009GBH0IUSH1ODS-C123-F4.png"/>
        <figcaption>Zdjęcie ilustracyjne<cite>/Jacek Skóra /RMF FM</cite></figcaption>
      </figure>
      <p>Jak przekazała Ewa Rejn-Kozak, policjanci otrzymali zgłoszenie w niedzielę około godziny 13. <i>Zostaliśmy powiadomieni, że w kontenerze mieszkalnym na terenie gospodarstwa szkółkarskiego zostały ujawnione zwłoki dwóch mężczyzn</i> - powiedziała podkomisarz.<br/><br/>Dodała, że już wstępne czynności funkcjonariuszy wskazywały na to, że do ich śmierci mogły się przyczynić osoby trzecie. <i>Na miejscu pod ścisłym nadzorem prokuratora wykonywane były oględziny, czynności procesowe. Zabezpieczono ślady kryminalistyczne</i> - podała.<br/><br/><i>Równolegle policjanci kryminalni ustalali okoliczności tego zdarzenia - co się stało i kto się do tego przyczynił. Niespełna cztery godziny po zgłoszeniu zatrzymano 36-letniego obywatela Ukrainy, który z dużym prawdopodobieństwem może mieć związek z tą sprawą</i>  - tłumaczyła policjantka.<br/><br/>Mężczyzna trafił do policyjnego aresztu.<br/><br/>Rzecznik prasowy Prokuratury Okręgowej w Lublinie Agnieszka Kępka dodała, że dziś została przeprowadzona sekcja zwłok mężczyzn. Natomiast jutro najprawdopodobniej zostanie przesłuchany w prokuraturze zatrzymany 36-latek.</p>
      <p>
        <b>SPRAWDŹ: </b>
        <a href="https://www.rmf24.pl/fakty/polska/news-zbrodnia-w-zabkowicach-slaskich-18-latek-zabil-rodzicow-i-sw,nId,3378689">
          <b>
            <u>Zbrodnia w Ząbkowicach Śląskich. 18-latek zabił rodziców i swojego brata</u>
          </b>
        </a>
      </p>
    </article>
  </body>
</html>