<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654658/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T16:52:00+00:00"/>
    <meta property="og:title" content="Укренерго подало до суду на Мінекоенерго через затримку з погодженням інвестпрограми"/>
    <meta property="og:description" content="НЕК “Укренерго” подало в Окружний адмінсуд Києва позов з проханням визнати протиправною бездіяльність Мінекоенерго щодо погодження інвестиційної програми компанії на 2020 рік та зобов’язати відомство якнайскоріше погодити цей документ. "/>
  </head>
  <body>
    <article>
      <h1>Укренерго подало до суду на Мінекоенерго через затримку з погодженням інвестпрограми</h1>
      <address>
        <time datetime="2019-12-09T16:52:00+00:00">09 Dec 2019, 16:52</time>
      </address>
      <p>НЕК "Укренерго" подало в Окружний адмінсуд Києва позов з проханням визнати протиправною бездіяльність Мінекоенерго щодо погодження інвестиційної програми компанії на 2020 рік та зобов’язати відомство якнайскоріше погодити цей документ. </p>
      <p>Про це <a href="https://ua.energy/media/pres-tsentr/pres-relizy/nek-ukrenergo-pozyvayetsya-do-minekoenergo-cherez-tryvalu-zatrymku-z-pogodzhennyam-investprogramy/">повідомляє</a> пресслужба компанії.</p>
      <p>"Критичність ситуації полягає в тому, що без погодження інвестпрограми з боку галузевого міністерства Укренерго не може подати її на затвердження до НКРЕКП.</p>
      <p>Водночас, якщо інвестпрограму на 2020 рік не буде погоджено до кінця поточного року, вже з 1 січня 2020 р. автоматично заблокується можливість для реалізації всіх проєктів будівництва та реконструкції мереж, здійснення розрахунків з контрагентами-підрядниками, у тому числі — в рамках міжнародних інвестпроєктів", - йдеться у повідомленні.</p>
      <p>Зазначається, що розроблений Укренерго проєкт інвестпрограми на 2020 рік пройшов відкрите обговорення 23 вересня 2019 року і отримав погодження від 22 облдержадміністрацій.</p>
      <p>"25 вересня проєкт інвестиційної програми був поданий Мінекоенерго для погодження. Проте Укренерго не отримала після цього ні зауважень до документу, ні його погодження.</p>
      <p>У зв’язку з цим, на адресу Мінекоенерго були направлені листи з проханням прискорити погодження проєкту інвестиційної програми. При цьому, відповідно до законодавства строк розгляду такого виду документів не може перевищувати одного місяця з дати надходження", - підкреслили у компанії.</p>
      <p>Економічна правда</p>
    </article>
  </body>
</html>