<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/153636/"/>
    <meta property="og:site_name" content="AgroNews"/>
    <meta property="article:published_time" content="2019-12-09T16:21:00+00:00"/>
    <meta property="og:title" content="Україна та ЄС розпочинають спільний проєкт у сфері безпечності харчових продуктів"/>
    <meta property="og:description" content="У Держпродспоживслужбі відбулося перше засідання наглядової ради проєкту ЄС «Вдосконалення законодавства, контролю та поінформованості у сфері безпечності харчових продуктів, здоров’я та благополуччя тварин в Україні», на якому було розглянуто перший звіт за підготовчий період проєкту. Про це..."/>
  </head>
  <body>
    <article>
      <h1>Україна та ЄС розпочинають спільний проєкт у сфері безпечності харчових продуктів</h1>
      <address><time datetime="2019-12-09T16:21:00+00:00">09 Dec 2019, 16:21</time> by <a rel="author">agronews.uaode/author</a></address>
      <p>
        <b>У Держпродспоживслужбі відбулося перше засідання наглядової ради проєкту ЄС «Вдосконалення законодавства, контролю та поінформованості у сфері безпечності харчових продуктів, здоров’я та благополуччя тварин в Україні», на якому було розглянуто перший звіт за підготовчий період проєкту. Про це повідомляє прес-служба Держпродспоживслужби.</b>
      </p>
      <p>У заході взяли участь т. в. о. Голови Держпродспоживслужби Ольга Шевченко, генеральний директор Директорату безпечності та якості харчової продукції Микола Мороз, керівник Проєкту Вікторс Ґрапманіс, Національний Координатор Проєкту Віталій Башинський, головний експерт Проєкту з ветеринарії та безпечності харчових продуктів Тоні Віл, а також профільні керівники структурних підрозділів Держпродспоживслужби.</p>
      <p>Читайте також: Комітет Ради підтримав збільшення безмитних квот для експорту українського м’яса птиці до ЄС</p>
      <p>Проєкт започатковується з метою забезпечення підвищення функціональності послуг у сфері безпечності харчових продуктів, здоров’я та благополуччя тварин, а також системи контролю та інфраструктури України шляхом поступового приведення вітчизняного законодавства у відповідність європейським та іншим міжнародним стандартам, забезпечення гарантій у частині здоров’я тварин в різних регіонах країни та впровадження комплексної державної програми профілактики деяких інфекційних хвороб та зоонозів.</p>
      <p>Розпочинаючи засідання наглядової ради, Ольга Шевченко наголосила на важливості цього проєкту для України і ЄС. Вона підкреслила, що діяльність проєкту тісно пов’язана із зобов’язаннями України в рамках Угоди про асоціацію між Україною та ЄС, зокрема в частині наближення законодавства у сфері санітарних і фітосанітарних заходів (СФЗ).</p>
      <p>«Це далеко не перші кроки, які вже зроблено в цьому напрямку проте перед нами стоять нові завдання, які необхідно виконувати. Окрім посилення законодавчої бази, перед нами стоять завдання, пов’язані з навчанням спеціалістів, забезпеченням своєчасної поінформованості споживачів та зацікавлених стейкхолдерів у функціонуванні нової Держпродспоживслужби і підвищення рівня відповідальності влади, бізнесу та громадськості», – заявила Ольга Шевченко.</p>
      <p>У свою чергу керівник проєкту Вікторс Ґрапманіс зазначив, що головною ціллю проєкту є сприяння впровадженню всеохоплючої зони вільної торгівлі шляхом приведення українського законодавства у сфері СФЗ у відповідність до законодавства ЄС. Він додав, що ця робота розпочалася в рамках низки проєктів технічної допомоги та проектів twinning, які фінансувались ЄС.</p>
      <p>«Ми прагнемо підтримувати тісний зв’язок із зазначеними ініціативами задля забезпечення найкращої координації дій та ефективного використання ресурсів», – зазначив Вікторс Ґрапманіс.</p>
      <p>На завершення обговорення члени наглядової ради та інші учасники заходу обговорили подальші кроки з впровадження даного проєкту.</p>
    </article>
  </body>
</html>