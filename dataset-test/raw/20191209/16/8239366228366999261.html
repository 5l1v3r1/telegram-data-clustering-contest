<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_lvivshchyni_rozpochalas_konferentsiya_spivpratsya_zadlya_rozvytku_332719.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T16:09:00+00:00"/>
    <meta property="og:title" content="На Львівщині розпочалась конференція &quot;Співпраця задля розвитку&quot;"/>
    <meta property="og:description" content="Сьогодні, 9 грудня, у с. Плав'я Сколівського району розпочалась конференція ʺСпівпраця задля розвиткуʺ. Захід проводять в межах відзначення Дня місцевого самоврядування. Про це Гал-інфо повідомили у прес-службі ЛОДА."/>
  </head>
  <body>
    <article>
      <h1>На Львівщині розпочалась конференція "Співпраця задля розвитку"</h1>
      <h2>Сьогодні, 9 грудня, у с. Плав'я Сколівського району розпочалась конференція ʺСпівпраця задля розвиткуʺ. Захід проводять в межах відзначення Дня місцевого самоврядування. Про це Гал-інфо повідомили у прес-службі ЛОДА.</h2>
      <address>
        <time datetime="2019-12-09T16:09:00+00:00">09 Dec 2019, 16:09</time>
      </address>
      <figure>
        <img src="https://galinfo.com.ua/media/gallery/intxt/s/p/spivpratsia_konf.jpg"/>
        <figcaption>На Львівщині розпочалась конференція "Співпраця задля розвитку"</figcaption>
      </figure>
      <p>Учасників привітав голова Львівської ОДА Маркіян Мальський.</p>
      <p>“Знаково, що ми святкуємо День місцевого самоврядування, усіх причетних вітаю, ви – великі молодці  і  Україна пишається вами. Ви працюєте задля покращення якості життя громадян, створення нових сервісів, більшої інтеграції регіонів. Я впевнений, що це все формує нас як націю. Ми рухаємося в одному напрямку і приємно, що такі активні, прогресивні  успішні люди, як ви, єднаєтесь на цих форумах  і працюєте пліч-о-пліч, щоб досягнути найкращі результати для нашої держави”,  - зазначив очільник області.</p>
      <p>Відтак, у межах панельних дискусій учасники торкнуться питань міжрегіональної співпраці, інструментів фінансування транскордонного співробітництва і місцевого розвитку карпатських громад, безпеки громад.</p>
      <p>Під час конференції відбудеться презентація програми ʺЗмінимо країну разомʺ, а також ініціативи щодо створення Малого Карпатського кола.</p>
      <p>Учасниками конференції ʺСпівпраця задля розвиткуʺ є представники Міністерства розвитку громад та територій України, Міністерства освіти і науки України, голови обласних рад та ОДА західних областей, Луганської та Донецької ВЦДА, представники бізнесу, фондів і програм, закордонні партнери.</p>
      <p>Захід проходить за ініціативи Асоціації ʺЄврорегіон Карпати-Українаʺ, Асоціації місцевих рад ʺРади Львівщиниʺ, Львівської обласної ради, за участі представників міністерств, профільних комітетів Верховної Ради України, експертів, закордонних партнерів.</p>
      <p>Додамо, що в межах Дня місцевого самоврядування відбудеться підписання низки угод про співпрацю, оголошення конкурсу у рамках Програми підтримки співробітництва територіальних громад у Львівській області, а також транскордонні навчання пожежно-рятувальних підрозділів у межах проєкту ʺСпільний захист людей та навколишнього середовища шляхом створення українсько-польської системи попередження та реагування на катастрофи в Карпатському Єврорегіоніʺ Програми транскордонного співробітництва Польща – Білорусь – Україна 2014-2020.</p>
      <p>Нагадаємо, як писало <a href="https://galinfo.com.ua/news/u_lvovi_vidbulas_konferentsiya_yak_dopomogty_dytyni_tut_i_zaraz_331627.html">Гал-інфо</a>, у Львові відбулась конференція "Як допомогти дитині тут і зараз?" .</p>
    </article>
  </body>
</html>