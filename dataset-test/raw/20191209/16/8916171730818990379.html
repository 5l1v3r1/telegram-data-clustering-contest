<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443615/Hotel-Mileseva-prodat-preduzecu-Mali-kucni-aparati-iz-Beograda"/>
    <meta property="og:site_name" content="Politika Online"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="Хотел „Милешева” продат предузећу „Мали кућни апарати” из Београда"/>
    <meta property="og:description" content="ПРИЈЕПОЉЕ – Одбор поверилаца фирме „Путник” из Пријепоља прихватио је понуду од 18,5 милиона динара београдског предузећа „Мали кућни апарати”, за продају хотела „Милешева” у Пријепољу, што је за око 88 милиона динара мање од процењене вредности. Како се наводи на порталу Глас западне Србије, сада су се стекли услови да већ током седмице београдска компанија преузме газдовање некада реномираним угоститељско туристичким предузећем. Фирма из Београда постала је власник зграде двоспратног хотела површине 4.770 метара квадратних, базена и спортских терена који се уз њега налазе, али не и плаца од два хектара који ће и даље остати државна својина, јавља Танјуг. Портал подсећа да су на недавно завршеном тендеру који је објавила Агенција за лиценцирање стечајних управника за куповину"/>
  </head>
  <body>
    <article>
      <h1>Хотел „Милешева” продат предузећу „Мали кућни апарати” из Београда</h1>
      <address>
        <time datetime="2019-12-09T16:00:00+00:00">09 Dec 2019, 16:00</time>
      </address>
      <p><b>ПРИЈЕПОЉЕ</b> – Одбор поверилаца фирме „Путник” из Пријепоља прихватио је понуду од 18,5 милиона динара београдског предузећа „Мали кућни апарати”, за продају хотела „Милешева” у Пријепољу, што је за око 88 милиона динара мање од процењене вредности.</p>
      <p>Како се наводи на порталу Глас западне Србије, сада су се стекли услови да већ током седмице београдска компанија преузме газдовање некада реномираним угоститељско туристичким предузећем.</p>
      <p>Фирма из Београда постала је власник зграде двоспратног хотела површине 4.770 метара квадратних, базена и спортских терена који се уз њега налазе, али не и плаца од два хектара који ће и даље остати државна својина, јавља Танјуг.</p>
      <p>Портал подсећа да су на недавно завршеном тендеру који је објавила Агенција за лиценцирање стечајних управника за куповину фирме „Путник” из Пријепоља стигле три понуде, међутим како ниједна од њих није прелазила половину процењене вредности од 106,5 милиона динара, Одбор поверилаца морао је да се састане и да последњу реч.</p>
      <p>Осим фирме „Мали кућни апарати”, за куповину хотела заинтересована су била и предузећа „Зиг Градња” из Београда, које је понудило 15 милиона и Грађевинско предузеће „Стабил – Про” ДОО Ужице, које је нудило 12,1 милион динара.</p>
      <p>„Путник” из Пријепоља је у стечају био од 2010. године.</p>
    </article>
  </body>
</html>