<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840330-na-kontsesiyu-portu-kherson-podali-zayavki-chotiri-veliki-investori"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T16:38:00+00:00"/>
    <meta property="og:title" content="На концесію порту Херсон подали заявки чотири великі інвестори"/>
    <meta property="og:description" content="КИЇВ. 9 грудня. УНН. На конкурс щодо передачі в концесію майна держпідприємства &quot;Херсонський морський торговельний порт&quot;, прийом заявок на який тривав з 8 …"/>
  </head>
  <body>
    <article>
      <h1>На концесію порту Херсон подали заявки чотири великі інвестори</h1>
      <address><time datetime="2019-12-09T16:38:00+00:00">09 Dec 2019, 16:38</time> by <a rel="author">Антоніна Карташева</a></address>
      <p><b>КИЇВ. 9 грудня. УНН.</b> На конкурс щодо передачі в концесію майна держпідприємства "Херсонський морський торговельний порт", прийом заявок на який тривав з 8 жовтня і завершився сьогодні, подали заявки чотири великі інвестори. Про це <b>УНН</b> повідомляє з посиланням на Департамент комунікацій Секретаріату Кабінету міністрів України.</p>
      <p>"Заявки подали 4 великі інвестори, серед яких досвідчені портові оператори з України, Туреччини, Грузії та Швейцарії. Уже в першій декаді 2020 року буде обрано переможця прозорого конкурсу", - вказали в уряді.</p>
      <p>Як зазначається, реалізація цього "кейсу" - це +1,37 млрд грн інвестицій в порт і +14,3 млрд грн - у бюджет. Крім того, +5% пайовий внесок інвестора від загальної вартості об’єктів нового будівництва. "Це означає, що інвестор має вкладати кошти в будівництво ключових об'єктів порту та прилеглих територій. Серед них - інвестиції на мінімум 11 млн грн для капітального ремонту доріг у місті Херсон поруч із морським портом, а також додаткові кошти на інші дороги міста протягом 30 років", - додали в Кабміні.</p>
      <p>"Важливо, що серед інвесторів дві успішні міжнародні компанії з величезним досвідом роботи в портовій галузі, які вперше працюватимуть в Україні та зможуть привнести новий, міжнародний досвід. Такий склад учасників також свідчить про підвищення рівня довіри до України з боку міжнародної спільноти", - підкреслили в уряді.</p>
      <p>Нагадаємо, заявки на конкурс на концесію порту Херсон можна було подавати <a href="https://www.unn.com.ua/uk/news/1828768-vidsogodni-mozhna-podavati-zayavki-na-konkurs-na-kontsesiyu-portu-kherson">з 8 жовтня</a>.</p>
    </article>
  </body>
</html>