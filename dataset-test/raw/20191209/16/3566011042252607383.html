<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553553.html/%d9%85%d9%85%d9%86%d9%88%d8%b9%db%8c%d8%aa-%d9%88%d8%a7%d8%b1%d8%af%d8%a7%d8%aa-%d9%be%d9%88%d8%b4%d8%a7%da%a9-%d8%a7%d8%af%d8%a7%d9%85%d9%87-%d8%af%d8%a7%d8%b1%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T16:17:00+00:00"/>
    <meta property="og:title" content="ممنوعیت واردات پوشاک ادامه دارد"/>
    <meta property="og:description" content="مدیرکل صنایع نساجی، پوشاک و سلولزی وزارت صمت گفت: دستورالعمل &quot;نحوه صدور گواهی فعالیت نمایندگان و شعب شرکت‌های خارجی عرضه‌کننده پوشاک در ایران &quot; در حال بازنگری است اما بازنگری در این دستورالعمل به معنای رفع ممنوعیت واردات پوشاک نیست."/>
  </head>
  <body>
    <article>
      <h1>ممنوعیت واردات پوشاک ادامه دارد</h1>
      <h2>مدیرکل صنایع نساجی، پوشاک و سلولزی وزارت صمت:</h2>
      <address>
        <time datetime="2019-12-09T16:17:00+00:00">09 Dec 2019, 16:17</time>
      </address>
      <p>مدیرکل صنایع نساجی، پوشاک و سلولزی وزارت صمت گفت: دستورالعمل "نحوه صدور گواهی فعالیت نمایندگان و شعب شرکت‌های خارجی عرضه‌کننده پوشاک در ایران " در حال بازنگری است اما بازنگری در این دستورالعمل به معنای رفع ممنوعیت واردات پوشاک نیست.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ در سال جاری و با توجه به تلاش اصناف برای جلوگیری از ورشکستگی تولیدی های داخل، یکی از اهداف مهم وکلان کشور بود.</p>
      <p>در همین راستا واردات برخی از کالاها ممنوع اعلام شد؛ این کالاها علاوه بر خروج ارز از کشور، ضربه سنگینی به واحدهای تولیدی در کشور میزند یکی از این موارد واردات پوشاک بود که وزارت صمت تا اطلاع ثانوی آن را ممنوع اعلام کرد.</p>
      <p> </p>
      <p>افسانه محرابی در خصوص دستورالعمل ساماندهی واردات و عرضه پوشاک، کیف و کفش و نحوه فعالیت نمایندگان و شعب شرکت‌های خارجی در ایران، افزود: با توجه به بررسی‌های به عمل آمده، گزارش‌ها و آمار منتشره از سوی ستاد مبارزه با قاچاق کالا و ارز در سالیان اخیر، میزان واردات قانونی پوشاک حدود شش درصد از کل واردات برآورد شده است که علاوه بر تضییع حق و حقوق عمومی، موجب بروز مشکلات برای تولیدات داخلی و اشتغال مولد شده و معضلات ناشی از خروج غیرقانونی ارز را نیز به دنبال دارد.</p>
      <p> </p>
      <p>
        <b>ضرورت حمایت هدفمند از تولیدات داخلی و ساماندهی واردات و عرضه</b>
      </p>
      <p>وی با تأکید بر ضرورت حمایت هدفمند از تولیدات داخلی و ساماندهی واردات و عرضه، یادآوری کرد: در ۱۷ شهریورماه ۱۳۹۵ دستورالعمل "نحوه صدور گواهی فعالیت نمایندگان و شعب شرکت‌های خارجی عرضه‌کننده پوشاک در ایران " توسط وزیر وقت صنعت، معدن و تجارت ابلاغ شد.</p>
      <p>مدیرکل صنایع نساجی، پوشاک و سلولزی وزارت صمت در این خصوص اضافه کرد: با عنایت به نامگذاری امسال به نام رونق تولید و با در نظر گرفتن ممنوعیت کالاهای مشمول، فرصت مناسبی برای رفع نارسایی‌های اجرایی و نظارتی موجود در دستورالعمل و مبتنی کردن آن بر مستندات قانونی لازم بوجود آمد.</p>
      <p>محرابی ادامه داد: براساس موارد مطروحه، اصلاح و ویرایش این دستورالعمل با برگزاری ۱۵ جلسه مستمر کارشناسی با حضور نمایندگان حوزه‌های مرتبط و ارگان‌های ذیربط در پنج ماهه امسال با بهره‌گیری از نظرات و تجارب دستگاه‌های دولتی و نظارتی در بخش حاکمیت انجام گرفت.</p>
      <p>
        <b>ارسال پیش‌نویس اولیه اصلاح دستورالعمل به دستگاه‌های ذیربط و بخش خصوصی</b>
      </p>
      <p>طبق اعلام وزارت صنعت، معدن و تجارت وی با بیان اینکه پیش‌نویس اولیه برای تمامی دستگاه‌ها و ارگان‌های ذیربط و بخش خصوصی ارسال شده است، گفت: با اخذ نقطه نظرات اولیه، جلسات نهایی کردن دستورالعمل با حضور نمایندگان ۲۵ دستگاه و ارگان ذیربط دولتی و بخش خصوصی آغاز که در حال حاضر چهار جلسه تشکیل شده و براساس مصوبه چهارمین جلسه کارگروه مقرر شد پس از وصول پاسخ‌ها و اعلام نظرات، برگزاری جلسات کارگروه بمنظور بررسی و نهایی کردن دستورالعمل اصلاحی موصوف صورت گیرد.</p>
      <p>مدیرکل صنایع نساجی، پوشاک و سلولزی وزارت صمت در پایان تصریح کرد: در شرایط حاضر ممنوعیت واردات پوشاک، تمرکز بر ساماندهی عرضه و نیز استفاده از ظرفیت‌های تولید داخل در راستای صیانت از حق و حقوق عمومی و نیز حمایت هدفمند از توسعه تولیدات داخلی پوشاک، کیف و کفش، در فرآیند بازنگری و تدوین دوباره این دستورالعمل مورد تأکید است، اما بازنگری در دستورالعمل به معنی رفع ممنوعیت واردات پوشاک نیست.</p>
      <p> </p>
      <p>انتهای پیام/ط</p>
    </article>
  </body>
</html>