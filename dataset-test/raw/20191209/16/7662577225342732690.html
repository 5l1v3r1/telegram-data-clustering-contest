<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/usa-poslou-pres-atlantik-20-000-vojaku-pujde-o-nejvetsi-presun-americkych-sil-do-evropy-za-25-let.A191209_164905_ln_zahranici_vag"/>
    <meta property="og:site_name" content="Lidovky.cz"/>
    <meta property="article:published_time" content="2019-12-09T16:49:00+00:00"/>
    <meta property="og:title" content="USA pošlou přes Atlantik 20 000 vojáků. Půjde o největší přesun amerických sil do Evropy za 25 let"/>
    <meta property="og:description" content="Spojené státy v rámci rozsáhlého cvičení s evropskými státy NATO pošlou v dubnu a květnu nadcházejícího roku do Evropy přibližně 20 000 vojáků s příslušnou technikou. Bude to největší přesun amerických sil do Evropy za posledních 25 let. Americký generál Sean Bernabe na pondělním tiskovém brífinku o připravovaných manévrech pojmenovaných Defender-Europe 20 prohlásil, že nejsou namířeny proti žádné konkrétní zemi a že jejich cílem je ověřit americkou schopnost vojensky podporovat NATO v Evropě dostatečnými silami."/>
  </head>
  <body>
    <article>
      <h1>USA pošlou přes Atlantik 20 000 vojáků. Půjde o největší přesun amerických sil do Evropy za 25 let</h1>
      <address>
        <time datetime="2019-12-09T16:49:00+00:00">09 Dec 2019, 16:49</time>
      </address>
      <p>
        <mark>Washington/Brusel </mark>
        <b> Spojené státy v rámci rozsáhlého cvičení s evropskými státy NATO pošlou v dubnu a květnu nadcházejícího roku do Evropy přibližně 20 000 vojáků s příslušnou technikou. Bude to největší přesun amerických sil do Evropy za posledních 25 let. Americký generál Sean Bernabe na pondělním tiskovém brífinku o připravovaných manévrech pojmenovaných Defender-Europe 20 prohlásil, že nejsou namířeny proti žádné konkrétní zemi a že jejich cílem je ověřit americkou schopnost vojensky podporovat NATO v Evropě dostatečnými silami.</b>
      </p>
      <related>
        <a href="https://www.lidovky.cz/domov/d1-z-prahy-do-brna-v-podstate-stoji-cesta-se-tak-muze-protahnout-o-dve-hodiny.A190530_075909_ln_domov_vag"/>
      </related>
      <p>Do cvičení, jehož součástí bude přesun vojáků s technikou do Polska a Pobaltí a také manévry v Gruzii a podíl vojáků USA na dalších spojeneckých manévrech, se zúčastní vedle 20 000 vojáků sloužících v USA ještě 9000 amerických vojáků rozmístěných nyní v Evropě a 8 000 vojáků z Evropy. Celkem se tedy počítá se zapojením 37 000 vojáků. Vedle asi 15 států NATO se Defender-Europe 20 zúčastní i příslušníci ozbrojených sil Finska a Gruzie. Bernabe bez podrobností zmínil i podporu České republiky, která je členem NATO.</p>
      <h3>Fotogalerie</h3>
      <table>
        <tr>
          <td>
            <pic src="https://1gr.cz/fotky/lidovky/18/053/lnp210/MPR73a3ad_P201805290939301.jpg"/>
          </td>
          <td>
            <pic src="https://1gr.cz/fotky/lidovky/19/121/lnp210/VAG7feb0e_BEW101_USA_MILITARY_1205_11.JPG"/>
          </td>
        </tr>
        <tr>
          <td>
            <u>
              <a href="https://www.lidovky.cz/svet/usa-poslou-pres-atlantik-20-000-vojaku-pujde-o-nejvetsi-presun-americkych-sil-do-evropy-za-25-let.A191209_164905_ln_zahranici_vag/foto/MPR73a3ad_P201805290939301.jpg">další fotografie</a>
            </u>
          </td>
        </tr>
      </table>
      <p>Američtí vojáci zapojení do Defender-Europe 20 se v Evropě zúčastní řady menších cvičení, například výsadkářské akce Swift Response, pobaltských manévrů Saber Strike či cvičení Allied Spirit. „Jakmile tato menší cvičení skončí, 20 000 amerických vojáků z Defender-Europe 20 se vrátí zpět do Spojených států, kde se budou připravovat na další mise,“ řekl Bernabe.</p>
      <p>„Defender 20 a další menší cvičení, která jsem zmínil, nejsou žádnou konkrétní odpovědí. Hlavním cílem je budování strategické připravenosti, nácvik přesunů velkého počtu sil ze Spojených států do Evropy a pak cvičení jejich přejezdu napříč Evropou do výcvikových prostorů,“ řekl Bernabe. Jako další přínos označil americký generál to, že američtí vojáci prověří spolupráci s evropskými kolegy.</p>
      <p>Cvičení, kdy USA vyšlou do Evropy vojenskou sílu o velikosti divize, prověří dopravu ze Spojených států do Evropy a následné přesuny jednotek po evropském kontinentu na místo určení. Bernabe uvedl, že ve snaze co nejvíce snížit dopady na civilní život v zemích, přes které budou vojska projíždět, jsou plánovány především noční přesuny.</p>
      <p>Dopravu techniky přes Atlantik plánuje americké velení už od února. Tanky, obrněná vozidla či dělostřelecké prostředky budou přepraveny na lodích, u některé techniky, především spojařské, se podle Bernabeho počítá s leteckým transportem. V Evropě budou podle portálu Army Times využity belgické Antverpy, nizozemský Vlissingen, německý Bremerhaven či estonský Paldiski. Z přístavů bude technika přepravována po železnici, v plánu jsou i silniční konvoje přes spojenecké země.</p>
      <p>Některá média připravovaný Defender-Europe 20 přirovnávají ke cvičením Reforger z doby studené války, kterých se zúčastnily desítky tisíc vojáků. Washington ale takové srovnání nepovažuje za přiměřené, protože cílem manévrů Reforger bylo dostat spojenecké vojáky do Německa, zatímco nyní se budou vojáci přesouvat přes jednotlivé evropské země.</p>
    </article>
  </body>
</html>