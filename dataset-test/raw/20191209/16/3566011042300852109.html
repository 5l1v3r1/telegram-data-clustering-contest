<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553550.html/%da%a9%d9%85%d8%a8%d9%88%d8%af-300%d8%af%d8%b3%d8%aa%da%af%d8%a7%d9%87-%d8%a7%d8%aa%d9%88%d8%a8%d9%88%d8%b3-%d8%af%d8%b1-%d9%85%d8%b4%d9%87%d8%af-%d8%aa%d8%a8%d8%af%db%8c%d9%84-%d8%a7%d8%aa%d9%88%d8%a8%d9%88%d8%b3-%d9%87%d8%a7%db%8c-%d8%af%db%8c%d8%b2%d9%84-%d8%a8%d9%87-%d8%a8%d8%b1%d9%82%db%8c-%d8%a7%d9%85%da%a9%d8%a7%d9%86-%d9%86%d8%af%d8%a7%d8%b1%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T16:10:00+00:00"/>
    <meta property="og:title" content="کمبود 300دستگاه اتوبوس در مشهد/تبدیل اتوبوس‌های دیزل به برقی امکان ندارد"/>
    <meta property="og:description" content="سید مهدی حسینی پویا گفت: در صورت دریافت صد دستگاه اتوبوس تا اردیبهشت ماه، باز هم 200 دستگاه اتوبوس برای جابه‌جایی مسافران کمبود داریم."/>
  </head>
  <body>
    <article>
      <h1>کمبود 300دستگاه اتوبوس در مشهد/تبدیل اتوبوس‌های دیزل به برقی امکان ندارد</h1>
      <h2>مدیرعامل سازمان اتوبوسرانی مشهد:</h2>
      <address>
        <time datetime="2019-12-09T16:10:00+00:00">09 Dec 2019, 16:10</time>
      </address>
      <p>سید مهدی حسینی پویا گفت: در صورت دریافت صد دستگاه اتوبوس تا اردیبهشت ماه، باز هم 200 دستگاه اتوبوس برای جابه‌جایی مسافران کمبود داریم.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ سید مهدی حسینی پویا، مدیرعامل سازمان اتوبوسرانی مشهد در گفت‌وگو با <a href="http://sobhtoos.ir/">صبح توس</a> اظهار کرد: پس از افزایش بهای بنزین شاهد استقبال بیشتر مردم مشهد جهت استفاده از ناوگان حمل و نقل عمومی بوده‌ایم که نسبت به ماه‌های گذشته 9.2 درصد مردم بیشتر از اتوبوس استفاده کرده‌اند.</p>
      <p>وی افزود: طی این مدت از تمام توان ناوگان اتوبوس‌رانی استفاده کرده‌ایم و علاوه بر آن 170 اتوبوس بازسازی شده را در ناوگان قرار داده‌ایم، همچنین ما در ابتدای سال 100 دستگاه مینی‌بوس را به ناوگان اضافه کردیم که باعث شد میانگین امر ناوگان ما به 8 سال برسد.</p>
      <p>حسینی پویا از اضافه شدن 40 مینی‌بوس طی هفته گذشته به ناوگان حمل و نقل عمومی خبر داد و گفت: قرارداد تحویل 100 دستگاه را با یکی از شرکت‌های تولیدکننده مینی‌بوس بسته‌ایم که از این تعداد 40 دستگاه تحویل داده‌شده و امیدواریم مابقی تا انتهای ماه آینده به ما تحویل داده شوند.</p>
      <p>مدیرعامل سازمان اتوبوسرانی مشهد ادامه داد: قرارداد تحویل 100 دستگاه اتوبوس جدید نیز با یکی از شرکت‌ها تولیدکننده اتوبوس بسته شده است که اولین محموله آن طی هفته آینده به دست ما می‌رسد و مابقی آن تا اردیبهشت ماه به ناوگان ما افزوده می‌شوند.</p>
      <p>وی با بیان اینکه در صورت دریافت این صد دستگاه اتوبوس باز هم 200 دستگاه اتوبوس برای جابه‌جایی مسافران کمبود داریم، گفت: شورای اسلامی مشهد سازمان اتوبوس‌رانی را موظف به اضافه کردن 500 دستگاه اتوبوس گازسوز کرده است اما متأسفانه به دلیل شرایط تحریمی صنایع خودروسازی هیچ‌یک از خودروسازها آمادگی بستن چنین قرار دادی را با ما ندارند.</p>
      <p>حسینی پویا خاطرنشان کرد: از نظر اقتصادی تبدیل اتوبوس‌های دیزلی به اتوبوس‌های برقی مقرون به صرفه نیست و از طرف دیگر کارشناسان ما نیز تأییدی مبنی بر عملی بودن این اقدام را صادر نکرده‌اند لذا اظهارات برخی شرکت‌های داخلی مبنی بر این اقدام تنها یک ادعا بوده و قابلیت اجرایی ندارد.</p>
      <p>مدیرعامل سازمان اتوبوسرانی مشهد با تأکید بر اینکه سیاست ما حمایت از تولیدکنندگان داخلی است، گفت: چنانچه تولیدکننده‌ای اتوبوس برقی را از ابتدا طراحی کرد و دارای تأییدیه‌های فنی مورد نظر باشد ما نیز حاضر به بستن قرار داد با این شرکت و خریداری اتوبوس‌های برقی هستیم تا بتوانیم از آلودگی بیشتر هوای شهر جلوگیری کنیم.</p>
      <p>وی پیرامون ترافیک سنگین ایجاد شده در بلوار فردوسی مشهد به خاطر ایجاد راه‌های مخصوص اتوبوس، گفت: این ترافیک به دلیل اصلاح هندسی چهارراه‌های خیابان فردوسی مشهد اتفاق افتاده است و به زودی این عملیات عمرانی اتمام میابد.</p>
      <p>انتهای پیام/</p>
    </article>
  </body>
</html>