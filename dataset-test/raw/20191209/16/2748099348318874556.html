<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/kultura/zanaiatchii-praznichno-shestvie-plovdiv-162853/"/>
    <meta property="og:site_name" content="trafficnews"/>
    <meta property="article:published_time" content="2019-12-09T16:40:00+00:00"/>
    <meta property="og:title" content="Занаятчии с празнично шествие в Пловдив"/>
    <meta property="og:description" content="Под тепетата ще се отбележи еснафският празник „Св. Спиридон"/>
  </head>
  <body>
    <article>
      <h1>Занаятчии с празнично шествие в Пловдив</h1>
      <h2>Под тепетата ще се отбележи еснафският празник „Св. Спиридон"</h2>
      <address><time datetime="2019-12-09T16:40:00+00:00">09 Dec 2019, 16:40</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Занятчии ще показват умения в двора на Регионален етнографски музей. На 12 декември под тепетата ще се отбележи еснафският празник „Св. Спиридон“, празнуван още от епохата на Възраждането.</p>
      <p>Денят на Св. Спиридон, който се почита като закрилник на грънчарите, керемидчиите, тухларите, обущарите, казанджиите и др., е известен в страната като „Денят на майсторите“.</p>
      <p>В Пловдив по традиция Общото занаятчийско сдружение празнува на Св. Спиридон. Част от еснафския празник бил и традиционния обред, битуващ в средите на занаятчиите – въвеждането в майсторско звание. Празникът на еснафите се съпътствал от общоградски народни веселия.</p>
      <p>Цялото шествие от празнично облечени занаятчии и граждани ще потегли под съпровода на гайда и тъпан към църквата „Св. Богородица“, където ще бъде отслужена тържествена литургия. След като се почерпят с осветеното <i>Еснафско пендихаро</i> (петохлебие) и <i>коливо</i> (варено жито) за здравето на всички живи и в памет на починалите майстори, всички ще се върнат в Етнографския музей. Там <i>устабашията</i> (най-старият и почитан майстор) ще извика кандидатите за майстори, ще държи напътствена реч и ще ги препаше през рамо с червен пояс. В миналото еснафът им подарявал скромен набор от инструменти, а устабашията ги плесвал по врата и изричал: „<i>Стани като мен!</i>“.</p>
      <p>В чест на светеца покровител еснафът закупувал с общи средства жертвено мъжко животно, което се колело за курбан и се организирала обща трапеза. Денят завършвал с празничния <i>зиафет</i> (угощение), където майстори, калфи и чираци сядали на обща трапеза и се веселяли както подобава.</p>
      <p>Ето я и програмата:</p>
      <ul>
        <li>Празнично шествие по улиците на Стария град и градската чаршия – 10:45 ч. (тръгване от двора на Регионален етнографски музей – Пловдив)</li>
        <li>Празнична литургия в църквата „Св. Богородица“– 11:30 ч.</li>
        <li>Посвещаване в майсторско звание (<i>тестерлик</i>) – връчване на майсторски свидетелства на новите майстори в музея – 12,30 ч.</li>
      </ul>
      <related>
        <h4>Прочетете още</h4>
        <a href="https://trafficnews.bg/krimi/viktor-obvinen-narkoshemata-dushoto-zastana-pred-sada-163105/"/>
        <a href="https://trafficnews.bg/absurdi/shtedrost-da-vidish-taka-izglezhdat-bezplatnite-zakuski-163049/"/>
        <a href="https://trafficnews.bg/komentari/vdahnoviavashto-pismo-edin-mlad-plovdivchanin-diado-koleda-163033/"/>
        <a href="https://trafficnews.bg/krimi/ekshan-stolipinovo-dilarat-gongo-blasna-patrulka-pri-gonka-163028/"/>
      </related>
    </article>
  </body>
</html>