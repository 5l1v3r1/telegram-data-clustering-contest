<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/spettacoli/i-medici-3-puntate-1.4929501"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-12-09T16:17:53+00:00"/>
    <meta property="og:title" content="I Medici 3, anticipazioni (e riassunto ultima puntata). Magnifico contro Savonarola"/>
    <meta property="og:description" content="Su Raiuno due nuovi episodi della serie dedicata alla più nota e potente famiglia fiorentina del Rinascimento"/>
  </head>
  <body>
    <article>
      <h1>I Medici 3, anticipazioni (e riassunto ultima puntata). Magnifico contro Savonarola</h1>
      <h2>Su Raiuno due nuovi episodi della serie dedicata alla più nota e potente famiglia fiorentina del Rinascimento</h2>
      <address><time datetime="2019-12-09T16:17:53+00:00">09 Dec 2019, 16:17</time> by <a rel="author">BARBARA BERTI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4929668.1575908274!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Daniel Sharman (Ansa)</figcaption>
      </figure>
      <p>Roma, 9 dicembre 2019 – <b>Lorenzo Il Magnifico</b> contro <b>Savonarola</b>, mentre Neri Marcorè è il nuovo papa de <b>I Medici 3</b>. Dopo il successo di ascolti delle prime due serate, la <b>terza stagione </b>de ‘‘<b>I Medici – Nel nome della famiglia</b>’, prosegue oggi,<b> lunedì 9 dicembre</b>, sempre in prima serata su Raiuno, con altri due episodi inediti in attesa dell’ultima serata, mercoledì 11 dicembre, per la conclusione della serie.</p>
      <p>Nel primo episodio, dal titolo ‘<b>La Santa Sede</b>’ la storia riparte dalla morte di papa Sisto IV. <b>Lorenzo </b>(interpretato da Daniel Sharman) e la <b>moglie Clarice</b> (Synnove Karlsen) si recano a Roma nella speranza di influenzare l’elezione del nuovo papa, ma devono confrontarsi con le trame del Riario (Jack Roth); quest’ultimo mira a far eleggere suo cugino Raffaele, grazie a complotti interni alla Curia. I Medici troveranno un’inaspettata alleata in <b>Caterina Sforza</b> (Rose Williams), moglie di Riario. Il nuovo papa è Innocenzo VIII (Neri Marcorè), eletto grazie al denaro e all’influenza dei Medici. E questo scatenerà uno scontro tra Savonarola (Francesco Montanari) e il Magnifico, in quando il religioso difendel’idea di una Chiesa guidata da Dio e non dalla politica.</p>
      <p>Oltre alla morte di Sisto IV, la puntata precedente si è conclusa con il decesso di <b>Lucrezia Tornabuoni </b>(la madre di Lorenzo, interpretata da Sarah Parish): una straziante scena in cui la donna vede l’immagine del compianto figlio Giuliano per l’ultima volta. L’amministrazione della<b> banca dei Medici </b>passa adesso nelle mani di Clarice che farà il suo meglio per gestire le casse, ma qualcuno scoprirà le ‘<b>magagne</b>’ di Lucrezia. Nuovi problemi familiari, di salute e di vita pubblica per Lorenzo saranno al centro dell’episodio dal titolo ‘<b>Un uomo senza importanza</b>’. La fiction dedicata alla più nota e potente famiglia fiorentina durante gli anni centrali del Rinascimento è una coproduzione internazionale, realizzata da Lux Vide in collaborazione con Rai Fiction, Big Light Productions e Altice Group.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>