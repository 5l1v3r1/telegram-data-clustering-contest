<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/life/personal-finance/artikel/4949576/snel-euros-besparen-check-je-risico-opslag-hypotheek"/>
    <meta property="og:site_name" content="RTLZ"/>
    <meta property="article:published_time" content="2019-12-09T16:37:00+00:00"/>
    <meta property="og:title" content="Snel veel geld besparen? Check je risico-opslag van je hypotheek"/>
    <meta property="og:description" content="Huiseigenaren die snel willen besparen op hun woonlasten en bij een andere bank dan Rabobank zitten, moeten even checken hoe hoog de risico-opslag is. Als er flink op de hypotheek is afgelost of het huis meer waard is geworden, kan dat een flinke besparing opleveren."/>
  </head>
  <body>
    <article>
      <h1>Snel veel geld besparen? Check je risico-opslag van je hypotheek</h1>
      <address><time datetime="2019-12-09T16:37:00+00:00">09 Dec 2019, 16:37</time> by <a rel="author" href="https://www.rtlz.nl/tags/personen/rtl-z" target="_blank">RTL Z</a></address>
      <p>Huiseigenaren die snel willen besparen op hun woonlasten en bij een andere bank dan Rabobank zitten, moeten even checken hoe hoog de risico-opslag is. Als er flink op de hypotheek is afgelost of het huis meer waard is geworden, kan dat een flinke besparing opleveren.</p>
      <p>Zo'n besparing kan in de loop der jaren oplopen tot vele duizenden euro's, <a href="https://www.consumentenbond.nl/hypotheek/risico-opslag-hypotheek">meldt de Consumentenbond</a>. Zij voeren campagne om banken zo ver te krijgen dat zij bijhouden of hun klanten in aanmerking komen om minder risico-opslag te betalen. Rabobank is de eerste van de vier grote banken die dit ook daadwerkelijk doet. </p>
      <p>Dat betekent dat klanten van de Rabobank een lagere risico-opslag hoeven te betalen als de waarde van hun huis hoger ligt dan het hypotheekbedrag of een vooraf afgesproken percentage ervan. </p>
      <h3>Zelf vragen</h3>
      <p>Kredietverstrekkers laten klanten extra rente (risico-opslag) betalen als de waarde van het huis lager is dan het hypotheekbedrag. Vaak betaal je ook nog een risico-opslag als de uitstaande lening hoger is dan een bepaald percentage, bijvoorbeeld 90 procent of 67,5 procent, van de woningwaarde.</p>
      <p>Als de schuld minder wordt door aflossing of door stijging van de woningwaarde, dan wordt het risico voor de bank kleiner. Daarmee kan de rente-opslag omlaag of zelfs helemaal vervallen. Meestal moeten klanten daar zelf om vragen.</p>
      <p>"Onterecht", aldus de Consumentenbond. "Waarom zou je een opslag betalen voor een risico dat er niet is?" De organisatie roept andere hypotheekverstrekkers op snel het goede voorbeeld van Rabo te volgen.</p>
      <h3>Honderden euro's per jaar</h3>
      <p>Het verlagen van de risico-opslag kan al snel honderden euro's per jaar schelen. Stel: de opslag is 0,4 procent en je hebt een lening van 300.000 euro. Dat betekent dat het schrappen van die opslag je op jaarbasis, bruto, al 1200 euro aan besparing oplevert.</p>
      <h3>Kan negatief uitpakken</h3>
      <p>Kleine, nieuwere hypotheekverstrekkers passen de risico-opslag al wel automatisch en gedurende de looptijd van de hypotheek aan, benadrukt de bond.</p>
      <p>Rabobank legt uit dat de rente voor klanten met een spaar- of beleggingshypotheek niet automatisch wordt aangepast. De lagere opslag kan voor hen namelijk ook negatief uitpakken.</p>
      <figure>
        <img src="https://www.rtlz.nl/sites/default/files/styles/block_image/public/content/images/2015/10/22/huis_kopen_verhuizen_0.jpg?itok=50gZHhM5"/>
      </figure>
      <p>
        <a href="https://www.rtlz.nl/life/personal-finance/artikel/4862931/hypotheekrente-laag-profiteren-verhuizen-boeterente-huis">Lees ook: Onorthodox profiteren van de lage hypotheekrente doe je door te verhuizen</a>
      </p>
    </article>
  </body>
</html>