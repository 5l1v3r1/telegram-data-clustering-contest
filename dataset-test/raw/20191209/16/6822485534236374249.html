<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918129.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T16:08:00+00:00"/>
    <meta property="og:title" content="نماینده نشریات دانشجویی: آقای روحانی درباره عملکرد دولت توضیح دهید"/>
    <meta property="og:description" content="به گزارش فارس، فائزه فداکار نماینده نشریات دانشجویی در مراسم روز دانشجو دانشگاه فرهنگیان در حضور رئیس‌جمهور گفت: از رهگذر رسانه های مهم دانشجویی ثمرات و دستاوردهای مهمی را می توان حاصل کرد. از جمله اینکه این رسانه ها می توانند عرصه ای برای تبادل اخبار از وزارت خانه به مراکز دانشگاهی و بالعکس بوده و به این وسیله اخبار و تصمیمات وزارت خانه را ضمن شفاف سازی به آگاهی و اطلاع دانشجو معلمان ما برسانند و در مسیر تحقق اهداف نظام آموزشی، سند تحول بنیادین و مطالبات مقام معظم رهبری و بیانیه گام دوم انقلاب جریان سازی نمایند."/>
  </head>
  <body>
    <article>
      <h1>نماینده نشریات دانشجویی: آقای روحانی درباره عملکرد دولت توضیح دهید</h1>
      <address>
        <time datetime="2019-12-09T16:08:00+00:00">09 Dec 2019, 16:08</time>
      </address>
      <p>نماینده نشریات دانشجویی خطاب به روحانی گفت: آقای رئیس جمهور! انتظار می رود در جهت تحقق اهداف انقلاب اسلامی و منظومه فکری امامین انقلاب به تشریح عملکرد و برنامه‌های خود و دفاع از آن‌ها بپردازید.</p>
      <p>به گزارش فارس، فائزه فداکار نماینده نشریات دانشجویی در مراسم روز دانشجو دانشگاه فرهنگیان در حضور رئیس‌جمهور گفت: از رهگذر رسانه های مهم دانشجویی ثمرات و دستاوردهای مهمی را می توان حاصل کرد. از جمله اینکه این رسانه ها می توانند عرصه ای برای تبادل اخبار از وزارت خانه به مراکز دانشگاهی و بالعکس بوده و به این وسیله اخبار و تصمیمات وزارت خانه را ضمن شفاف سازی به آگاهی و اطلاع دانشجو معلمان ما برسانند و در مسیر تحقق اهداف نظام آموزشی، سند تحول بنیادین و مطالبات مقام معظم رهبری و بیانیه گام دوم انقلاب جریان سازی نمایند.</p>
      <p>وی ادامه داد: جناب رئیس جمهور! صدای دانشجویان را از دریچه رسانه‌ها بشنوید! قلم دانشجو معلم را جان دوباره باید بخشید. </p>
      <p>فداکار تاکید کرد: سوال اینجاست که عدم حمایت از این سلاح سرنوشت ساز را چگونه می توان توجیه کرد؟ چرا از ظرفیت صدا و سیما و سایر رسانه های جمعی برای برگزاری مناظرات تخصصی در حوزه برجام و سایر بخش های عملکرد دولت و مسئولین استفاده نمی شود؟ توجه به رسانه آن هم در بستر دانشگاه فرهنگیان، توجه به فرهنگ است.</p>
      <p>وی افزود: مگر نه آن است که مقام معظم رهبری همواره در کنار مسئله بسیار اساسی اقتصاد، موضوع فرهنگ را مورد تاکید  قرار داده و نیز هشدار داده اند که در عرصه تعلیم و تربیت جنگی به پاست؟ و مگر غیر از این است که سلاح دانشجو معلم ما در این جنگ قلب و قلم و عقل اوست؟ اما در کمال تاسف شاهد کم رونقی و مهجور ماندن این رسانه ها و هسته های علمی و فرهنگی دانشگاه ها هستیم.</p>
      <p>نماینده نشریات دانشجویی اظهار داشت: در این جنگ نابرابر و ناعادلانه، عدم اختصاص یارانه کاغذ به نشریات داخلی به علت عدم صدور مجوز از سوی وزارت فرهنگ و ارشاد اسلامی که فضای قلم را به پر از خالی می کشاند چگونه می توان توجیه کرد؟ آیا وقت آن نرسیده که این وزارت خانه در عرصه حمایت از فعالیت های فرهنگی دانشگاه و نشریات پاسخ گو باشد؟</p>
      <p>وی گفت: جناب  رئیس جمهور! آیا از این موضوع که شیوه نامه ها و دستورالعمل های ابلاغی وزارت علوم  در بخش های مختلف شکاف های بسیاری داشته و دانشگاه های ستادی به ویژه دانشگاه فرهنگیان در آن دیده نشده است مطلع هستید ؟ وزارت علوم به ویژه معاونت فرهنگی با انفعال یا عدم انفعال خود، بخش های مهم فعالیت های دانشجویی را تحت تاثیر قرار می دهد.</p>
      <p>فداکار تاکید کرد: آقای رئیس جمهور! می‌دانیم و می‌دانید که نشریات عرصه اندیشه و قلم و روشنگری و بصیرت افزایی است نه عرصه سیاسی بازی و سیاسی‌کاری و لذا لازم است این موضوع تبیین گردد.</p>
      <p>وی گفت: آقای روحانی! متاسفانه دانشگاه فرهنگیان با قدمت صدساله خود، تقدیم شهدای بسیار در راه اهداف و آرمان های انقلاب اسلامی، فرهنگ و ادبیات بسیار غنی و هزاران نقطه قوت دیگر در مقایسه با دانشگاه هایی که چنین جایگاه سرنوشت سازی در آینده کشور ندارند مورد کم لطفی و چه بسا ظلم واقع شده است. لازم است چشم ها را شست و بار دیگر به عظمت دانشگاهی که قدوم با برکت رهبری آن را بیمه کرده است نگریست. </p>
      <p>این فعال دانشجویی خطاب به روحانی تصریح کرد: شما به عنوان ریاست هیئت امنای دانشگاه، در راستای مطالبه رهبر انقلاب در خصوص اجرایی شدن سند تحول بنیادین چه کرده و چه خواهید کرد؟ مطالبه ما این است که مسئولین این سند را بر سر دست گرفته و زنده دارند تا زنده شود تعلیم و تربیت آرمانی ما.</p>
      <p>وی اضافه کرد: آقای دکتر روحانی! مسئولین را چه شده که به دانشگاه شریف و عظیم فرهنگیان اعتقادی ندارند و فضای علمی و نخبگانی کشور آن را به انزوا کشانیده اند؟</p>
      <p>فداکار یادآور شد: آقای رئیس جهمور! بنده با وجود کسب رتبه دو رقمی در کنکور سراسری سال 95، علی رغم آن که می توانستم در بهترین دانشگاه ها و رشته های مطرح کشور به تحصیل بپردازم، عرصه حیات بخش تعلیم و تربیت را برگزیدم اما شاهد تفاوتی غیرمنطقی میان این دانشگاه و سایر مراکز علمی بوده ام که بسیار آزار دهنده است.</p>
      <p>وی گفت: چه پاسخی وجود دارد که دانشگاه تهران و بهشتی در فراخوان استعداد درخشان مقطع ارشد خود فرهنگیان را مخاطب نمی داند؟ چه توجیهی وجود دارد که بنیاد ملی نخبگان هیچ نماینده ای برای سخنرانی در جلسات مهم و دیدار با رهبری از نخبگان دانشگاه شریف فرهنگیان انتخاب نمی کند؟ چرابه دانشجویان دانشگاه فرهنگیان اجازه تحصیل در رشته ای به جز رشته مقطع کارشناسی را نمی دهند؟</p>
      <p>فداکار تاکید کرد: آقای رئیس جمهور! مطالبه دیگر ما حضور بیش از پیش شما در جمع اصحاب رسانه و ارائه توضیحات در خصوص برنامه‌های دولت تدبیر و امید در مدت باقی مانده است. انتظار می رود در جهت تحقق اهداف انقلاب اسلامی و منظومه فکری امامین انقلاب به تشریح عملکرد و برنامه های خود و دفاع از آن ها بپردازید. چشم به راهیم که بشنویم.</p>
      <p>وی گفت: من در پایان ضمن تشکر فراوان از حضور و توجه شما خواستار آزادی بیان دانشجو در اظهار پیشنهادات و انتقادات و پرهیز از ممیزی مطالب پیش از چاپ در رسانه های مکتوب هستیم. ما معلمان آینده هرگز قلم خود را غلاف نخواهیم کرد. می نویسیم که بماند آن چه رفت و آن چه می رود. به امید روزی که هیچ قلمی نشکند و هیچ صدایی به سکوت نینجامد.</p>
    </article>
  </body>
</html>