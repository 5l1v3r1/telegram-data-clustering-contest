<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/ostrava/zpravy/hladnov-rock-choir-ostrava-sbor-queen-led-zeppelin.A191207_519212_ostrava-zpravy_jog"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T16:55:00+00:00"/>
    <meta property="og:title" content="Školní sbor má výhradně rockový repertoár, zpívá „zeppeliny“ i Queen"/>
    <meta property="og:description" content="Na ostravském gymnáziu cvičí pravidelně každý čtvrtek pěvecký sbor, který se specializuje výhradně na rockový repertoár. Na 18. prosince chystá uspořádat zatím největší akci za dobu své existence – vánoční koncert v Domě kultury města Ostravy."/>
  </head>
  <body>
    <article>
      <h1>Školní sbor má výhradně rockový repertoár, zpívá „zeppeliny“ i Queen</h1>
      <address><time datetime="2019-12-09T16:55:00+00:00">09 Dec 2019, 16:55</time> by <a rel="author" href="https://www.idnes.cz/novinari/martin-jirousek.N1181" target="_blank">Martin Jiroušek</a></address>
      <p>Na ostravském gymnáziu cvičí pravidelně každý čtvrtek pěvecký sbor, který se specializuje výhradně na rockový repertoár. Na 18. prosince chystá uspořádat zatím největší akci za dobu své existence – vánoční koncert v Domě kultury města Ostravy.</p>
      <p>Na akci však nezazní nejslavnější rockový hit kapely Queen Bohemian Rhapsody.</p>
      <p>„Hrajeme ho tak často, že jsme se jej nakonec rozhodli vynechat. Místo něj jsme ale zařadili jiný hit od stejné kapely, a to Radio Gaga. Bude to jedna z patnácti skladeb večera,“ líčí Miroslav Hlavačka, dirigent a vedoucí souboru, který v září 2011 založil.</p>
      <p>Za tu dobu se stačili vypracovat na poloprofesionální těleso, jež slaví úspěchy na festivalech a spolupracuje s rozhlasem nebo televizí.</p>
      <p>„Naše začátky byly hodně skromné, do sboru byl přijat prakticky kdokoli, kdo se přihlásil a projevil zájem. Postupem času se objevovali další lidé. Dnes máme profesionální kapelu, spolupracujeme s profesionálním kvartetem, se kterým vystupujeme na různých festivalech. I někteří naši zpěváci jsou již profesionálové. Sbor neustále roste,“ popisuje Hlavačka.</p>
      <figure>
        <img src="https://1gr.cz/fotky/idnes/19/121/sph/JOG7feab2_Hladnov1.jpg"/>
        <figcaption>Miroslav Hlavačka, dirigent a vedoucí rockového pěveckého sboru Hladnov Rock Choir.</figcaption>
      </figure>
      <p>K vedení tělesa se přitom dostal náhodou v době, kdy se ještě věnoval vyučování angličtiny.</p>
      <p>„Teprve až o osm let později nastala možnost vést pěvecký sbor. Tehdy jej řídila má kolegyně a požádala mě o pomoc. Asi po čtrnácti dnech přišla s nabídkou, jestli se nechci ujmout vedení sboru za ni, že prý mi to jde lépe,“ směje se dirigent.</p>
      <p>Za pět let se Hladnov Rock Choir stal v Ostravě hodně populárním. Patří například ke stálicím letního Festivalu v ulicích, v rámci nějž pravidelně vystupuje na Černé louce. Rádi by ovšem i na větší akce.</p>
      <p>„Dosud jsme mívali tak kolem deseti koncertů ročně. Doufám, že se nám časem podaří dostat i na festival Colours of Ostrava,“ přeje si sbormistr.</p>
      <h3>Chtějí se prosadit i za hranicemi regionu</h3>
      <p>Začátkem nového roku chtějí uspořádat konkurz na nové členy a pak se pokusí o nahrání CD. Teď je ale nejvíce zaměstnává nadcházející vánoční koncert.</p>
      <p>„Věnujeme se rovněž současné hudbě, připravujeme například skladbu Američana Erica Whitacrea. Ideální je pro nás třeba Stairway to Heaven od Led Zeppelin, pak písně kapely The Who a také od skupiny Queen,“ vysvětluje Hlavačka.</p>
      <p>Většinu sboru tvoří studenti Gymnázia Hladnov. Působí v něm však také zpěváci z jiných škol nebo univerzit.</p>
      <p>„Snažíme se neustále posouvat kupředu, máme i nového manažera. Chceme se dostat na ještě větší profesionální úroveň,“ sděluje své vize Hlavačka. Doufá, že se tak jeho sbor Hladnov Rock Choir dokáže lépe prosadit za hranicemi regionu.</p>
    </article>
  </body>
</html>