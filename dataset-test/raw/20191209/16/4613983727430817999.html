<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/klimatichnite-promeni-iztrivat-usd2-3-triliona-ot-stoynostta-na-kompaniite.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T16:41:22+00:00"/>
    <meta property="og:title" content="Климатичните промени изтриват $2,3 трилиона от стойността на компаниите"/>
    <meta property="og:description" content="Кои индустрии ще бъдат най-засегнати?"/>
  </head>
  <body>
    <article>
      <h1>Климатичните промени изтриват $2,3 трилиона от стойността на компаниите</h1>
      <address>
        <time datetime="2019-12-09T16:41:22+00:00">09 Dec 2019, 16:41</time>
      </address>
      <p>По-строгите регулации срещу изменението на климата до 2025 година биха могли да изтрият до 2,3 трилиона долара от стойността на компаниите в редица индустрии - от производителите на изкопаеми горива до такива в селското стопанство и автомобилостроенето, пише Reuters, позовавайки се на доклад.</p>
      <p>Очаква се правилата, насочени към намаляване на въглеродните емисии, да станат още по-тежки през следващите години, тъй като страните се борят да изпълняват задълженията си по Парижкото споразумение за климата от 2015 година, ограничаващо глобалното затопляне.</p>
      <p>Всяка рязка промяна на климатичните политики рискува сериозно да наруши настоящите инвестиционни стратегии, пише в доклада на подкрепената от ООН група Principles of Responsible Investing (PRI), която представлява инвеститори с активи от над 86 трилиона долара.</p>
      <p>Когато реалността на изменението на климата ни догонва, когато социалният натиск нараства и когато нисковъглеродните решения стават все по-евтини, изглежда много невероятно правителствата да позволят климатичните промени да се засилят. По-вероятно е те да бъдат принудени да приложат все по-строги и насилствени действия и то все по-бързо, тълкува пред агенцията главният изпълнителен директор на инвестиционната група Фиона Рейнолдс.</p>
      <p>"Това създава огромни заплахи за активите и за по-широката система", категорична е тя.</p>
      <p>Най-засегнат ще бъде секторът на изкопаемите горива, който може да загуби една трета от сегашната си стойност, пише в доклада. Изкопаемите горива са отговорни за около две трети от глобалните емисии на парникови газове.</p>
      <p>Въглищните фирми биха могли да загубят до 44% в стойност, докато най-големите световни компании за петрол и газ рискуват да загубят до 31% от настоящия си пазарен дял, констатират още анализаторите в изследването.</p>
      <p>Анализът показа, че широко базирани на индекси фондове като iShares MSCI ACWI ETF могат да загубят до 4,5%, или 2,3 трилиона долара от стойността си при най-екстремния сценарий.</p>
      <p>При трансформацията обаче ще има и победители.</p>
      <p>Автомобилните производители, които са инвестирали сериозно в разработването на електрически превозни средства, както и производители на нисковъглеродна електроенергия, биха могли да удвоят стойностите си, заключва още докладът.</p>
    </article>
  </body>
</html>