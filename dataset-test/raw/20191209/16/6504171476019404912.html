<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofotbal.cz/clanky/spanelsky-soud-osvobodil-hrace-obvinene-z-korupce-vcetne-jarosika-452869/"/>
    <meta property="og:site_name" content="EuroFotbal.cz"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="Španělský soud osvobodil hráče obviněné z korupce, včetně Jarošíka"/>
    <meta property="og:description" content="Soud ve Valencii osvobodil kvůli nedostatku důkazů všech 36 fotbalistů, kteří čelili obvinění z ovlivňování zápasu španělské ligy mezi Levante a Zaragozou ze sezony 2010/11. Mezi obviněnými figurov..."/>
  </head>
  <body>
    <article>
      <h1>Španělský soud osvobodil hráče obviněné z korupce, včetně Jarošíka</h1>
      <address><time datetime="2019-12-09T16:00:00+00:00">09 Dec 2019, 16:00</time> by <a rel="author">ČTK</a></address>
      <figure>
        <img src="https://www.eurofotbal.cz/res/img/news/8140_4.jpg"/>
        <figcaption>Jiří Jarošík v dresu Zaragozy (© realzaragoza.com)</figcaption>
      </figure>
      <p>Soud ve Valencii osvobodil kvůli nedostatku důkazů všech 36 fotbalistů, kteří čelili obvinění z ovlivňování zápasu španělské ligy mezi Levante a Zaragozou ze sezony 2010/11. Mezi obviněnými figuroval i český záložník Jiří Jarošík, který v té době hájil dres Zaragozy. <br/><br/>Podle vyšetřovatelů představitelé Zaragozy tehdy hráčům Levante zaplatili 965 tisíc eur, aby si tým v posledním kole zajistil vítězství. Výhra 2:1 poté klubu pomohla k udržení v nejvyšší soutěži. Jarošík právě po sezoně 2010/11 ze Zaragozy odešel. <br/><br/>Případ se poprvé dostal před soud v roce 2014, byl ale odložen. Státní zástupce uspěl s odvoláním a nové projednávání nyní skončilo osvobozujícím verdiktem pro většinu z celkem 41 původně obviněných osob. Všem hrozily až dva roky vězení a šestiletý zákaz působení ve fotbale. <br/><br/>Odsouzeni za podvod byli nakonec jen dva bývalí funkcionáři Zaragozy, tehdejší předseda Agapito Iglesias a ředitel klubu Javier Porquera. Oba dostali trest patnáct měsíců odnětí svobody, podle španělských zákonů si ale s největší pravděpodobností trest za nenásilný čin kratší než dva roky odpykají na podmínku. <br/><br/>Mezi obviněnými fotbalisty byli například záložník Ander Herrera, jenž dnes působí v Paris St. Germain, někdejší záložník Leicesteru Vicente Iborra, bývalý kapitán Atlética Madrid Gabi Fernández, srbský obránce Ivan Obradovič či tehdejší trenér Zaragozy Javier Aguirre, který později kvůli aféře skončil u japonské reprezentace.</p>
    </article>
  </body>
</html>