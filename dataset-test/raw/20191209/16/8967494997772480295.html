<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/wetenschap-planeet/wetenschap/eerste-verdieping-van-draagraket-voor-nieuwe-amerikaanse-maanmissie-artemis-klaar~a8b84705/"/>
    <meta property="og:site_name" content="HLN"/>
    <meta property="article:published_time" content="2019-12-09T16:33:52+00:00"/>
    <meta property="og:title" content="Eerste verdieping van draagraket voor nieuwe Amerikaanse maanmissie Artemis klaar"/>
    <meta property="og:description" content="Na miljarden dollar te hebben uitgegeven is de eerste verdieping van het SLS (Space Launch System), de nieuwe gigantische draagraket van NASA, klaar. Dat zegt Jim Bridenstine, hoofd van het Amerika..."/>
  </head>
  <body>
    <article>
      <h1>Eerste verdieping van draagraket voor nieuwe Amerikaanse maanmissie Artemis klaar</h1>
      <address><time datetime="2019-12-09T16:33:52+00:00">09 Dec 2019, 16:33</time> by <a rel="author">kv</a></address>
      <p>
        <b>Na miljarden dollar te hebben uitgegeven is de eerste verdieping van het SLS (Space Launch System), de nieuwe gigantische draagraket van NASA, klaar. Dat zegt Jim Bridenstine, hoofd van het Amerikaanse ruimtevaartbureau, vandaag. Hij belooft dat de Amerikanen het streefdoel zullen bereiken om in 2024 weer iemand op de Maan neer te zetten.</b>
      </p>
      <p>Boeing bouwde de eerste verdieping van de SLS voor NASA. Het zestig meter hoge oranje gevaarte beschikt over vier motoren die er 2,7 miljoen liter vloeibare waterstof en zuurstof doordraaien. De draagraket moet ervoor zorgen dat de bemande capsule Orion de 39.000 kilometer per uur bereikt om aan de aantrekkingskracht van de Aarde te ontsnappen.</p>
      <related>
        <h4>Lees ook</h4>
        <a href="https://www.hln.be/wetenschap-planeet/wetenschap/nooit-eerder-kwamen-we-zo-dicht-bij-de-zon-nasa-geeft-deze-prachtige-beelden-vrij~a1385afe/"/>
      </related>
      <p>De SLS is groter dan het Vrijheidsbeeld en krachtiger dan de beroemde Saturnus-V die tussen 1969 en 1972 27 Amerikanen naar en/of op de Maan heeft gebracht.<br/><br/>Het programma heet deze keer niet Apollo maar Artemis. Aanvankelijk voor volgend jaar voorzien zal Artemis-1 waarschijnlijk in juni 2021 opstijgen, zo bleek uit een onafhankelijke audit. Het zal een onbemande missie zijn.</p>
      <p>Bridenstine herhaalde dat Artemis-3, zoals gevraagd door president Donald Trump, in 2024 voor het eerst weer mensen op de Maan zal zetten: een man en een vrouw. Zij zullen landen op de zuidelijke pool.</p>
      <p>Tot nu toe heeft het hele programma volgens de inspecteur-generaal van de NASA bijna 34 miljard dollar opgeslokt. Wanneer Artemis-1 vertrekt, zal dat 50 miljard dollar zijn waarvan 8 voor de eerste SLS alleen al. In tegenstelling tot lanceersystemen van Blue Origin en SpaceX komt de SLS niet voor hergebruik in aanmerking.</p>
    </article>
  </body>
</html>