<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/w-wieprzu-znaleziono-zwloki-mlodego-mezczyzny-zakonczono-poszukiwania-21-latka/"/>
    <meta property="og:site_name" content="lublin112.pl"/>
    <meta property="article:published_time" content="2019-12-09T16:52:00+00:00"/>
    <meta property="og:title" content="W Wieprzu znaleziono zwłoki młodego mężczyzny. Zakończono poszukiwania 21-latka"/>
    <meta property="og:description" content="Trwa ustalanie przyczyn oraz okoliczności śmierci młodego mężczyzny, którego zwłoki znaleziono dzisiaj po południu w rzece Wieprz na wysokości Łęcznej. Denatem okazał się poszukiwany od tygodnia 21-latek."/>
  </head>
  <body>
    <article>
      <h1>W Wieprzu znaleziono zwłoki młodego mężczyzny. Zakończono poszukiwania 21-latka</h1>
      <address>
        <time datetime="2019-12-09T16:52:00+00:00">09 Dec 2019, 16:52</time>
      </address>
      <p>
        <b>Trwa ustalanie przyczyn oraz okoliczności śmierci młodego mężczyzny, którego zwłoki znaleziono dzisiaj po południu w rzece Wieprz na wysokości Łęcznej. Denatem okazał się poszukiwany od tygodnia 21-latek.</b>
      </p>
      <p>W poniedziałek w rzece Wieprz na wysokości Łęcznej znalezione zostały zwłoki młodego mężczyzny. Na ciało natknęli się policjanci, prowadzący poszukiwania zaginionego 21-latka. Jak już informowaliśmy, mężczyzna w miniony poniedziałek po kłótni z ojcem wyszedł z miejsca zamieszkania i nie powrócił. Kiedy dłuższy czas nie nawiązał kontaktu z rodziną, najbliżsi powiadomili o wszystkim policję.</p>
      <p>W poszukiwaniach 21-latka uczestniczyły liczne jednostki straży pożarnej z jednostek PSP i OSP z powiatu łęczyńskiego, policjanci z KPP Łęczna jak też grupa poszukiwawczo – ratownicza OSR Lublin. Ponieważ ostatni ślad po zaginionym był w rejonie nadwieprzańskich łąk, dlatego też w tym rejonie skupiła się akcja poszukiwawcza. Przeczesywano las pomiędzy Łęczną a Wólką Łańcuchowską, a także łąki i brzeg Wieprza.</p>
      <p>W poniedziałek od rana policjanci po raz kolejny sprawdzali okolicę rzeki. Tym razem z użyciem łodzi. Po południu natrafili na zwłoki młodego mężczyzny. Jak nas poinformowano, został on zidentyfikowany jako zaginiony 21-latek. Obecnie trwa ustalanie przyczyn jego śmierci.</p>
      <figure>
        <img src="https://www.lublin112.pl/wp-content/uploads/2019/12/146-2.jpg"/>
      </figure>
      <figure>
        <img src="https://www.lublin112.pl/wp-content/uploads/2019/12/147-2-1280x960.jpg"/>
      </figure>
      <figure>
        <img src="https://www.lublin112.pl/wp-content/uploads/2019/12/148-3.jpg"/>
      </figure>
      <p>(fot. nadesłane)</p>
    </article>
  </body>
</html>