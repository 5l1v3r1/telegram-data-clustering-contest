<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/lipsk-wyjatkowa-choinka-z-marzeniami-seniorow/"/>
    <meta property="og:site_name" content="Polsat News"/>
    <meta property="article:published_time" content="2019-12-09T16:31:00+00:00"/>
    <meta property="og:title" content="Wizyta w zoo lub mięsna potrawa. Wyjątkowa choinka z życzeniami seniorów"/>
    <meta property="og:description" content="Wyjątkowe drzewko bożonarodzeniowe stanęło w holu jednego z niemieckich domów opieki dla osób starszych. Każdy z odwiedzających ma okazję spełnić życzenia pensjonariuszy, które zawisły na choince. Wizyta w zoo, słynny przysmak niemieckiej kuchni, czy też muzyczna niespodzianka... o czym jeszcze marzą seniorzy z Lipska?"/>
  </head>
  <body>
    <article>
      <h1>Wizyta w zoo lub mięsna potrawa. Wyjątkowa choinka z życzeniami seniorów</h1>
      <address>
        <time datetime="2019-12-09T16:31:00+00:00">09 Dec 2019, 16:31</time>
      </address>
      <p>
        <b>Wyjątkowe drzewko bożonarodzeniowe stanęło w holu jednego z niemieckich domów opieki dla osób starszych. Każdy z odwiedzających ma okazję spełnić życzenia pensjonariuszy, które zawisły na choince. Wizyta w zoo, słynny przysmak niemieckiej kuchni, czy też muzyczna niespodzianka... o czym jeszcze marzą seniorzy z Lipska?</b>
      </p>
      <related>
        <a href="https://www.polsatnews.pl/wiadomosc/2019-11-06/zimowa-impreza-zamiast-bozego-narodzenia-w-sklepach-ikei-skandynawowie-wsciekli/"/>
      </related>
      <p>Wielu z niemal trzystu mieszkańców tego domu opieki nie ma już bliskich, którzy mogliby ich odwiedzać. Dlatego wieszając swoje prośby na bożonarodzeniowym drzewku, każdy z nich ma nadzieję, że jego życzenie zostanie spełnione przez ludzi odwiedzających budynek.</p>
      <p>Zasady funkcjonowania całej świątecznej akcji są proste. Kiedy jedna z kart z listą życzeń zostaje zrealizowana, na jej miejsce trafia kolejna. Taki system daje większe szanse na to, że marzenia wszystkich pensjonariuszy zostaną szybciej spełnione. </p>
      <p>
        <a href="https://www.polsatnews.pl/wiadomosc/2019-11-25/usa-do-bialego-domu-dostarczono-juz-choinke-na-boze-narodzenie/">
          <b>ZOBACZ: Biały Dom ma już choinkę na Boże Narodzenie. To 5-metrowe drzewko z Pensylwanii</b>
        </a>
      </p>
      <p>
        <b>Muzyka na życzenie i marzenia o sportowej potędze </b>
      </p>
      <p>- Ucieszyłaby mnie bardzo dobra muzyka. Kiedy byłem młody, nie lubiłem żadnych operetek, ale teraz dowiedziałem się, że są takie piękne utwory jak "Baron Cygański" – mówi 78-letni mieszkaniec domu opieki Günter Meyer w rozmowie z niemieckim dziennikiem BILD.</p>
      <p>Muzyczne marzenie ma też 91-letni Gert Gütschow, który niegdyś był aktorem. Senior chciałby posłuchać muzyki w miejscowej sali koncertowej. W domu opieki mieszka wraz z żoną. Kobieta porusza się za pomocą wózka inwalidzkiego i niestety z tego względu nie mogłaby towarzyszyć mężczyźnie podczas realizacji tego marzenia. </p>
      <p>Na liście życzeń byłego aktora widnieje również marzenie, którego rangę mogą zrozumieć tylko prawdziwi fani sportu. Gütschow życzy tytułu "Mistrza Niemiec" miejscowej drużynie piłkarskiej - RB Leipzig. Sam jednak przyznaje, że spełnienie tego marzenia przez św. Mikołaja jest wprost nierealne. </p>
      <p>
        <b>Drugie święta bez męża</b>
      </p>
      <p>Życie 85–letniej Giselii Stephan, mieszkanki domu seniora w Lipsku, nie należy do najłatwiejszych. Najpierw zmagała się ze złamaniem szyjki kości udowej, a następnie zachorowała na raka.</p>
      <p>
        <a href="https://www.polsatnews.pl/wiadomosc/2019-12-09/toksyczne-bombki-choinki-i-inne-ozdoby-swiateczne-eksperci-alarmuja/">
          <b>ZOBACZ: Toksyczne choinki, bombki i inne ozdoby świąteczne. Eksperci alarmują</b>
        </a>
      </p>
      <p>Do domu opieki przeprowadziła się z mężem, który zmarł po 6 tygodniach. To będą już drugie święta bez niego. Na liście życzeń kobiety znalazł się m.in. spacer po Südfriedhof – lokalnym cmentarzu w Lipsku.</p>
      <p>
        <b>Od kulinarnych zachcianek po zwyczajne prośby</b>
      </p>
      <p>Gisela chciałaby też dostać mięso - przyrządzone w taki sposób, by kobieta mogła je z łatwością spożyć. Z kolei 86-letnia Marga Knott marzy, by po prostu odwiedzić zoo. A później zjeść kultowy niemiecki przysmak, czyli Bratwurst.</p>
      <p>- Jako dzieci mieliśmy bardzo zły czas i żadnych życzeń, ponieważ moich rodziców nie było na nic stać. Dlatego zawsze trudno mi czegoś chcieć - podkreśla 83-letnia Ursula Stinner. Na jej liście życzeń pojawiła się malowanka oraz piórnik. </p>
      <p>O czekoladkach z nadzieniem brandy i kolorowym magazynie marzy natomiast 89-letnia Helga Ittner. Kobieta po upadku trafiła domu opieki w Lipsku i przyznaje, że czasami czuje się samotna. </p>
      <p>Akcja z bożonarodzeniowym drzewkiem, na którym pojawiły się listy z życzeniami seniorów w lipskim domu spokojnej starości została zorganizowana po raz drugi. </p>
      <p>
        <a href="https://www.polsatnews.pl/wideo/wybuch-gazu-w-bloku-na-slowacji-nie-zyje-piec-osob_6761214/">WIDEO - Wybuch gazu w bloku na Słowacji. Nie żyje pięć osób</a>
      </p>
      <figure>
        <img src="https://r.dcs.redcdn.pl/http/o2/redefine/cp/5u/5u5ronn83957hi65dgmu5mjisa96x6un.jpg"/>
      </figure>
    </article>
  </body>
</html>