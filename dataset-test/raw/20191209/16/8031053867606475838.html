<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%ce%b5%ce%ba%cf%84%ce%b1%ce%ba%cf%84%ce%bf-%ce%b4%ce%ad%ce%bd%ce%b4%ce%b9%ce%b1%cf%82-%cf%80%cf%81%ce%bf%cf%82-%cf%84%ce%bf%cf%85%cf%81%ce%ba%ce%af%ce%b1-%ce%b8%ce%b1-%cf%85%cf%80%ce%b5%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T16:33:10+00:00"/>
    <meta property="og:title" content="Δένδιας προς Τουρκία: «Θα υπερασπιστούμε τα κυριαρχικά μας δικαιώματα» – «Μας στηρίζουν Ιταλία, Γαλλία, Κύπρος, Ολλανδία»"/>
    <meta property="og:description" content="Αυστηρό μήνυμα κατά της Τουρκικής προκλητικότητας έστειλε ο υπουργός Εξωτερικών Νίκος Δένδιας, σε δηλώσεις του μετά την ολοκλήρωση του Συμβουλίου Υπουργών Εξωτερικών της ΕΕ, αποκαλύπτοντας πως σημαντικές χώρες με συμφέροντα στην περιοχή υποστηρίζουν ανοικτά την Ελλάδα."/>
  </head>
  <body>
    <article>
      <h1>Δένδιας προς Τουρκία: «Θα υπερασπιστούμε τα κυριαρχικά μας δικαιώματα» – «Μας στηρίζουν Ιταλία, Γαλλία, Κύπρος, Ολλανδία»</h1>
      <address>
        <time datetime="2019-12-09T16:33:10+00:00">09 Dec 2019, 16:33</time>
      </address>
      <p>
        <b>Αυστηρό μήνυμα κατά της Τουρκικής προκλητικότητας έστειλε ο υπουργός Εξωτερικών Νίκος Δένδιας, σε δηλώσεις του μετά την ολοκλήρωση του Συμβουλίου Υπουργών Εξωτερικών της ΕΕ, αποκαλύπτοντας πως σημαντικές χώρες με συμφέροντα στην περιοχή υποστηρίζουν ανοικτά την Ελλάδα.</b>
      </p>
      <p>Κυρώσεις κατά της Τουρκίας ζήτησε από το Συμβούλιο Εξωτερικών Υποθέσεων της ΕΕ ο Υπουργός Εξωτερικών της Ελλάδας Νίκος Δένδιας σε περίπτωση που η Τουρκία και η κυβέρνηση της Τρίπολης δεν συμμορφωθούν.</p>
      <p>Ο Έλληνας ΥΠΕΞ τόνισε ότι η χώρα θα κάνει ό,τι χρειάζεται για να υπερασπίσει την κυριαρχία της και τα κυριαρχικά της δικαιώματα. Με ιδιαίτερη ικανοποίηση, ο κ. Δένδιας δήλωσε, μετά την ολοκλήρωση του Συμβουλίου Εξωτερικών Υποθέσεων της ΕΕ στις Βρυξέλλες, πως η χώρα μας έλαβε ευρύτατη στήριξη και σημείωσε πως τελικές αποφάσεις θα ληφθούν στο Ευρωπαϊκό Συμβούλιο.</p>
      <p>
        <b>Πιο συγκεκριμένα, μιλώντας σε δημοσιογράφους ανέφερε:</b>
      </p>
      <p>
        <i>«Ανέπτυξα σήμερα στο Συμβούλιο Εξωτερικών Υποθέσεων τα ζητήματα τα οποία δημιουργούνται από την υπογραφή των δ<b>ύο άκυρων μνημονίων μεταξύ της Τουρκίας και της κυβέρνησης της Τρίπολης</b>, την παραβίαση της συμφωνίας του Σκυράτ, την ευθεία παραβίαση του Διεθνούς Δικαίου και του Δικαίου της Θάλασσας.</i>
      </p>
      <p>
        <i>Ανέδειξα το μοντέλο της τουρκικής παραβατικότητας, τόσο στο Αιγαίο, όσο και στην Κύπρο και στην Ανατολική Μεσόγειο. <b>Ζήτησα τη ρητή καταδίκη των συγκεκριμένων μνημονίων, τη δημιουργία πλαισίου κυρώσεων αν η Τουρκία και η κυβέρνηση της Τρίπολης δε συμμορφωθούν και βεβαίως τη στήριξη της Ελλάδας και της Κύπρου.</b></i>
      </p>
      <p>
        <i>Εξήγησα επίσης με τον πιο σαφή τρόπο, ότι <b>η Ελλάδα θα κάνει ό,τι χρειάζεται για να υπερασπίσει την κυριαρχία της και τα κυριαρχικά της δικαιώματα.</b></i>
      </p>
      <p>
        <i>Πρέπει να πω ότι <b>βρήκαμε ευρύτατη στήριξη, από την Ιταλία, τη Γαλλία, την Ολλανδία, από την Κύπρο. Μάλιστα με τον Ιταλό Υπουργό τον κ. Ντι Μάιο συνεννοηθήκαμε για μια άμεση επίσκεψή μου στη Ρώμη ώστε να συντονίσουμε τις ενέργειές μας.</b> Τελικές αποφάσεις θα λάβει το Ευρωπαϊκό Συμβούλιο με τη συμμετοχή των αρχηγών Κρατών και κυβερνήσεων στο οποίο θα μετάσχει ο Πρωθυπουργός της Ελλάδας ο Κυριάκος Μητσοτάκης».</i>
      </p>
      <h3>Η συμφωνία Τουρκίας – Λιβύης θα μπορούσε να προκαλέσει πρόβλημα σε ελληνικά νησιά</h3>
      <p>Στο πλευρό της Ελλάδας -τουλάχιστον από την άποψη της φραστικής καταδίκης των τουρκικών ενεργειών- στέκεται η Ευρωπαϊκή Ένωση, εκφράζοντας την ανησυχία της για την κλιμάκωση των προκλήσεων από την πλευρά της Άγκυρας.</p>
      <p>Ο νέος επικεφαλής της ευρωπαϊκής διπλωματίας, Ζοζέπ Μπορέλ, τόνισε συγκεκριμένα ότι οι πρόσφατες ενέργειες της Τουρκίας στην ανατολική Μεσόγειο «εγείρουν ανησυχίες», ενώ προσέθεσε ότι οι υπηρεσίες της Κομισιόν μελετούν το έγγραφο της συμφωνίας της Τουρκίας με τη Λιβύη. «Ασχοληθήκαμε με το Μνημόνιο Κατανόησης που υπέγραψε η Τουρκία με τη Λιβύη» ανέφερε, μιλώντας στη συνέντευξη Τύπου μετά την συνεδρίαση των υπουργών Εξωτερικών της ΕΕ.</p>
      <p><i><b>«Το συζητήσαμε και είναι ξεκάθαρο από τις συζητήσεις μας ότι αυτό το έγγραφο δημιουργεί μεγάλες ανησυχίες. Εκφράσαμε την αλληλεγγύη και την υποστήριξη μας σε Ελλάδα και Κύπρο και θα συνεχίσουμε να το κάνουμε»</b></i> σημείωσε. Ερωτηθείς από δημοσιογράφο, υπογράμμισε ακόμη: <i><b>«Δεν είπα ότι είναι νόμιμο. Μας ανησυχεί. Μελετάμε το έγγραφο. Είναι ξεκάθαρο ότι είναι προβληματικό. Έχει επίσης προκαλέσει μεγάλη ανησυχία σε Ελλάδα και Κύπρο όσον αφορά τα προβλήματα που προκαλεί. Η συμφωνία θα πρέπει να σέβεται το διεθνές δίκαιο».</b></i></p>
      <p>Ο κ. Μπορέλ προσέθεσε, δε, ότι η συμφωνία Τουρκίας – Λιβύης <i><b>«θα μπορούσε να προκαλέσει πρόβλημα σε ελληνικά νησιά». </b></i>Αξίζει να σημειωθεί ότι, μιλώντας μετά την ίδια συνεδρίαση, ο υπουργός των Εξωτερικών, Νίκος Δένδιας, υπογράμμισε ότι η Ελλάδα ζήτησε και έλαβε ευρύτατη στήριξη απέναντι στην τουρκική προκλητικότητα.</p>
      <p>Από την πλευρά της, η πρόεδρος της Κομισιόν έδωσε «ηχηρή» και γεμάτη νόημα απάντηση στην ερώτηση του γραμματέα της Κοινοβουλευτικής Ομάδας της ΝΔ, Σταύρου Καλαφάτη, ο οποίος αναφέρθηκε στην τουρκική προκλητικότητα και παραβατικότητα απέναντι στην Ελλάδα και στην Κύπρο. <i><b>«Είμαστε με σθένος στο πλευρό σας, είναι απαράδεκτη η δράση της Τουρκίας στο Αιγαίο, θα δώσουμε σαφές μήνυμα στην Τουρκία»</b></i> τόνισε χαρακτηριστικά η Ούρσουλα φον ντερ Λάιεν.</p>
      <p>Η δήλωσή της έγινε κατά την πρώτη Διάσκεψη Κορυφής των προέδρων των Κοινοβουλευτικών ομάδων του ΕΛΚ, στο ευρωπαϊκό και τα εθνικά κοινοβούλια, για τη νέα νομοθετική περίοδο, που διοργάνωσε ο αντιπρόεδρος της Κοινοβουλευτικής Ομάδας του ΕΛΚ, υπεύθυνος για τις σχέσεις με τα εθνικά κοινοβούλια, Βαγγέλης Μεϊμαράκης.</p>
    </article>
  </body>
</html>