<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/12/amateuristische-npo-maakt-potje-van-opvolging-eva-en-pauw-komt-met-ingewikkelde-wisselende-duos/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-12-09T16:00:53+00:00"/>
    <meta property="og:title" content="Amateuristische NPO maakt potje van opvolging Eva en Pauw, komt met ingewikkelde wisselende duo’s"/>
    <meta property="og:description" content="De NPO heeft echt een ratjetoe gemaakt van de opvolging van Eva Jinek en Jeroen Pauw. Die laatste kondigde aan ook per het einde van het jaar te vertrekken. De oplossing van Hilversum is nu om met een heel ingewikkeld rooster te gaan werken met vijf presentatieduo’s, één van elke omroep. Omroep MAX graaft wat oude lijken op, zoals Charles Groenhuijsen, en BNNVARA komt met die vervelende ‘jakhaks’ Erik Dijkstra aanzetten. Dat wordt lachen, man. Quantumfysici staan voor een raadsel: hoe kunnen er in Nederland zoveel zwarte gaten staan, maar het land tóch nog overeind blijven? Heel de landmassa, alle inwoners en ál hun financiële middelen hadden allang weggezogen moeten worden in het niets. Of naar een andere dimensie. Hoe dan ook: hoe staat dit land nog overeind, dan?! De NPO heeft die verbazingwekkende waarheid vandaag weer eens eer aangedaan, door nog weer eens te laten zien dat ze dagelijks miljoenen kijkers trekken, ondanks hun tenenkrommende gestuntel. Want aan de inzet van de publieke omroep ligt het niet:…"/>
  </head>
  <body>
    <article>
      <h1>Amateuristische NPO maakt potje van opvolging Eva en Pauw, komt met ingewikkelde wisselende duo’s</h1>
      <address><time datetime="2019-12-09T16:00:53+00:00">09 Dec 2019, 16:00</time> by <a rel="author">Tim Engelbart</a></address>
      <p>
        <b>De NPO heeft echt een ratjetoe gemaakt van de opvolging van Eva Jinek en Jeroen Pauw. Die laatste kondigde aan ook per het einde van het jaar te vertrekken. De oplossing van Hilversum is nu om met een heel ingewikkeld rooster te gaan werken met vijf presentatieduo’s, één van elke omroep. Omroep MAX graaft wat oude lijken op, zoals Charles Groenhuijsen, en BNNVARA komt met die vervelende ‘jakhaks’ Erik Dijkstra aanzetten. Dat wordt lachen, man.</b>
      </p>
      <p>Quantumfysici staan voor een raadsel: hoe kunnen er in Nederland zoveel zwarte gaten staan, maar het land tóch nog overeind blijven? Heel de landmassa, alle inwoners en ál hun financiële middelen hadden allang weggezogen moeten worden in het niets. Of naar een andere dimensie. Hoe dan ook: hoe staat dit land nog overeind, dan?! De NPO heeft die verbazingwekkende waarheid vandaag weer eens eer aangedaan, door nog weer eens te laten zien dat ze dagelijks miljoenen kijkers trekken, ondanks hun tenenkrommende gestuntel.</p>
      <p>Want aan de inzet van de publieke omroep ligt het niet: zíj doen er alles aan om de hele bende in het honderd te sturen. Neem bijvoorbeeld de talkshowsituatie. Eva Jinek is weg, en Jeroen Pauw gaat ook weg. In de coulissen staat genoeg talent klaar, zoals Jort Kelder en Fidan Ekiz. Nou, die mogen straks ook meedoen – misschien. Maar moeten het <i>timeslot</i> wel delen met grote genieën als Charles Groenhuijsen, Hugo Logtenberg (wie?) en Carrie ten Napel. Juist ja, talkshows op NPO1 <a href="https://nos.nl/artikel/2314008-drie-duopresentatoren-nieuwe-talkshow-npo-1-bekend.html"><b>worden één grote tombola</b></a>:</p>
      <blockquote>“Er zijn drie duo’s bekendgemaakt die de nieuwe talkshow Op1 zullen presenteren. Het gaat om Willemijn Veenhoven en Erik Dijkstra; Carrie ten Napel en Charles Groenhuijsen; en Sophie Hilbrand en Hugo Logtenberg. Binnenkort komt de NPO met meer presentatoren die het team uitbreiden.<br/>Vanaf 6 januari ontvangen de duo’s elke werkdag rond 22.30 uur verschillende gasten. De nieuwe talkshow op NPO 1 vervangt het tijdslot van Eva Jinek.”</blockquote>
      <p>Het is nu dus officieel: bij de NPO hebben ze het geheugen van een goudvis. Want die wisselende presentatoren hebben ze al eens gedaan, in 2010 en 2011 met <i>Uitgesproken</i> – de vervanger van de herkenbare actualiteitenrubriek <i>Netwerk</i>. Dat programma was door alle wisselingen zo rommelig dat de kijker er niets meer van snapte, en het snel weer van de tv moest.</p>
      <p>Het lijkt een lot dat ook voor ‘<i>Op1</i>‘ op de loer ligt.</p>
    </article>
  </body>
</html>