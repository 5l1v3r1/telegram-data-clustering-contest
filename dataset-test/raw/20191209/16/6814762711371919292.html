<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SPgfi/v-byte-se-nasel-mrtvy-muz-a-spousta-chemikalii-v-brne-zavreli-celou-ulici"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T16:28:00+00:00"/>
    <meta property="og:title" content="V bytě se našel mrtvý muž a spousta chemikálií. V Brně zavřeli celou ulici"/>
    <meta property="og:description" content="Mrtvého muže a velké množství chemikálií nalezli v pondělí policisté v bytě v brněnské Šámalově ulici v Židenicích. Kvůli chemikáliím ulici uzavřeli a evakuovali z ní 25 lidí, situace se podle policie jeví jako nebezpečná. Na místě je pyrotechnik. Příčinu mužova úmrtí policie vyšetřuje. Řekl to mluvčí policie Bohumil Malášek."/>
  </head>
  <body>
    <article>
      <h6 class="kicker">Chemikálie v Brně</h6>
      <h1>V bytě se našel mrtvý muž a spousta chemikálií. V Brně zavřeli celou ulici</h1>
      <address><time datetime="2019-12-09T16:28:00+00:00">09 Dec 2019, 16:28</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Mrtvého muže a velké množství chemikálií nalezli v pondělí policisté v bytě v brněnské Šámalově ulici v Židenicích. Kvůli chemikáliím ulici uzavřeli a evakuovali z ní 25 lidí, situace se podle policie jeví jako nebezpečná. Na místě je pyrotechnik. Příčinu mužova úmrtí policie vyšetřuje. Řekl to mluvčí policie Bohumil Malášek.</b>
      </p>
      <p>Malášek řekl, že o muže měli obavy sousedé. „Byt jsme otevřeli, soused byl bohužel nalezený bez známek života s tím, že v tom bytě je spousta chemikálií,“ řekl Malášek. Informace od pyrotechnika na místě policie vyhodnocuje. „Jeví se to jako nebezpečné. Ulice Šámalova je pro pěší i dopravu uzavřena. Celkem 25 lidí z okolních dvou domů jsme z bezpečnostních důvodů evakuovali,“ uvedl mluvčí.</p>
      <p>Byt je podle policie nyní vyklízen. Zatím není jasné, jaké množství chemikálií v něm je a ani, kdy se budou moci evakuovaní lidé vrátit do svých domovů. „Evakuace trvá, velitel opatření někdy v pozdějších odpoledních hodinách, nebo večer rozhodne, jak dál postupovat, aby všichni zůstali v bezpečí. Spolupracujeme i s městskou částí, abychom byli připraveni na to, kdyby se ti lidé zatím nemohli vrátit domů,“ řekl Malášek.</p>
      <p>Na místě je i chemická laboratoř hasičů. „Policie provádí pyrotechnický průzkum v bytě jednoho z domů, my jí asistujeme, máme na místě chemickou laboratoř. Evakuováno je 25 lidí z okolí,“ uvedl mluvčí hasičů Jaroslav Mikoška. Dodal, že pro místní přistavili autobus, ten ale zatím zůstal prázdný, protože evakuovaní se rozešli do okolí.</p>
      <p>Záchranáři zatím nikoho ošetřovat nemuseli. „Byli jsme požádáni Policií České republiky, abychom tady byli v případě potřeby schopni poskytnout první pomoc zasahujícím složkám, pokud by se někdo zranil. Měli jsme tu lékařskou posádku, kterou vystřídal inspektor provozu,“ řekla mluvčí jihomoravských záchranářů Michaela Bothová.</p>
      <related>
        <a href="https://echo24.cz/a/SjUcN/hrozi-ekologicky-cernobyl-opustena-chemicka-na-sibiri-budi-u-expertu-zdeseni"/>
      </related>
    </article>
  </body>
</html>