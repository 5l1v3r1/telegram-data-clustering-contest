<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SXVdb/ve-34-letech-nejmladsi-premierkou-sveta-finskou-politiku-ovladly-zeny"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T16:53:00+00:00"/>
    <meta property="og:title" content="Ve 34 letech nejmladší premiérkou světa. Finskou politiku ovládly ženy"/>
    <meta property="og:description" content="Finská ministryně dopravy a komunikací Sanna Marinová byla ve svých 34 letech v neděli zvolena svojí sociálnědemokratickou stranou jako kandidátka do čela kabinetu. Stane se tak zřejmě nejmladší premiérkou na světě, nejmladší předsedkyní vlády v historii Finska a třetí ženou, která ve Finsku tuto pozici zastávala. Minulý týden z funkce premiéra odstoupil Antti Rinne kvůli koaličnímu sporu. Finskou vládní politiku tak bude určovat pět žen."/>
  </head>
  <body>
    <article>
      <h6 class="kicker">Nejmladší premiérka na světě</h6>
      <h1>Ve 34 letech nejmladší premiérkou světa. Finskou politiku ovládly ženy</h1>
      <address><time datetime="2019-12-09T16:53:00+00:00">09 Dec 2019, 16:53</time> by <a rel="author" href="https://echo24.cz/author/jik" target="_blank">jik</a></address>
      <p>
        <b>Finská ministryně dopravy a komunikací Sanna Marinová byla ve svých 34 letech v neděli zvolena svojí sociálnědemokratickou stranou jako kandidátka do čela kabinetu. Stane se tak zřejmě nejmladší premiérkou na světě, nejmladší předsedkyní vlády v historii Finska a třetí ženou, která ve Finsku tuto pozici zastávala. Minulý týden z funkce premiéra odstoupil Antti Rinne kvůli koaličnímu sporu. Finskou vládní politiku tak bude určovat pět žen.</b>
      </p>
      <p>Sociálnědemokratická strana totiž stojí v čele koalice celkem pěti stran a všechny partaje vedou ženy, z nichž tři jsou mladší 35 let. Kromě Marinové je to Li Anderssonová (32) z Levicového svazu, Maria Ohisalová (34) ze Zeleného svazu, Anna-Maja Henrikssonová (55) ze Švédské lidové strany a Katri Kulmnuniová (32) z Finského středu.</p>
      <p>„Čeká nás spousta práce s obnovou důvěry,“ uvedla po těsném vítězství v hlasování předsednictva strany Marinová. Dodala však, že koalici drží „slepenou pohromadě“ společný program pěti stran. Zároveň se zbavila všech otázek, které se týkají jejího věku: „Nikdy jsem nemyslela na svůj věk nebo pohlaví. Myslím na důvody, kvůli kterým jsem vstoupila do politiky, a na věci, díky kterým jsme získali důvěru voličů.“</p>
      <figure>
        <iframe data-src="https://twitter.com/TNiskakangas/status/1203729511658995713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Marinová se narodila v Helsinkách v rodině osob stejného pohlaví – vychovávala ji matka a matčina partnerka. V roce 2015 pro web <a href="https://www.menaiset.fi/artikkeli/ajankohtaista/ihmiset/sateenkaariperheessa_kasvanut_sanna_marin_sateenkaariperheessa">Menaiset</a> řekla, že se jako dítě cítila „neviditelná“, protože nemohla otevřeně mluvit o své rodině. Její rodina ji však prý vždy podporovala a přiměla ji, aby věřila, že může dělat, co chce.</p>
      <p>Po studiu managementu na univerzitě rychle stoupala v řadách sociálních demokratů. V roce 2012 ji zvolili do rady města Tampere a o rok později se stala starostkou. V roce 2015 se dostala jako poslankyně do finského parlamentu. Marinová není vdaná, má dítě se svým dlouholetým partnerem Markusem Räikkönenem.</p>
      <p>Sociální demokraté jako vítězná strana dubnových voleb mají právo jmenovat předsedu vlády, který povede kabinet. Ve funkci premiéra by měla Marinová vystřídat Anttiho Rinna, který odstoupil minulé úterý poté, co se jeho vláda dostala pod tlak v souvislosti s dvoutýdenní stávkou poštovních úředníků, která se rozšířila i do letectví a dalších odvětví. Postup sociálních demokratů při řešení tohoto problému kritizovala koaliční liberální strana Finský střed s tím, že v premiéra ztratili důvěru.</p>
      <related>
        <a href="https://echo24.cz/a/Sdi85/neudrzitelne-a-bez-vysledku-kanada-i-finsko-konci-experiment-zakladniho-prijmu"/>
      </related>
    </article>
  </body>
</html>