<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/analizi/2019/12/09/4003212_strategichesko_partnyorstvo_po_bulgarski_tihomulkom/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T16:50:00+00:00"/>
    <meta property="og:title" content="Стратегическо партньорство по български: Тихомълком договор с Русия"/>
    <meta property="og:description" content="Докато Тръмп и Борисов се договарят за укрепване на енергийната сигурност, &quot;Росатом&quot; подписа с АЕЦ &quot;Козлодуй&quot; анекс за доставка на ядрено гориво до 2025 г."/>
  </head>
  <body>
    <article>
      <h1>Стратегическо партньорство по български: Тихомълком договор с Русия</h1>
      <address><time datetime="2019-12-09T16:50:00+00:00">09 Dec 2019, 16:50</time> by <a rel="author" href="https://www.dnevnik.bg/author/744" target="_blank">Георги Касчиев, Фактор</a></address>
      <p>
        <i>Проф. д-р Георги Касчиев е атомен физик, бивш председател на Комитета за използване на атомната енергия за мирни цели, работил в Института за изследване на риска към Виенския университет, научен ръководител за пуска на пети блок на АЕЦ "Козлодуй". Анализът му е препубликуван от <a href="https://faktor.bg/bg/articles/strategichesko-partnyorstvo-po-balgarski-provalenata-vazmozhnost-za-diversifikatsiya-na-dostavkite-na-yadreno-gorivo">"Фактор".</a> Заглавието е на "Дневник".</i>
      </p>
      <p>На 16 ноември в София беше Кристофър Форд, високопоставен служител в Държавния департамент на САЩ. Той се среща с нашия премиер като част от подготовката за срещата му с президента Доналд Тръмп. След срещата г-н Форд заявява, че САЩ могат да помогнат и за диверсификацията при доставките на ядрено гориво и по този начин да се разбие пълният контрол на руската ядрена индустрия.</p>
      <p>След срещата с президента Тръмп на 25 ноември Бойко Борисов заявява, че от компанията Westinghouse може да се купува ядрено гориво, което звучи като реално намерение. Става ясно, че е договорено у нас да пристигне екип от американски експерти, които заедно с българските специалисти да проучат какви са възможностите за задълбочаване на стратегическото партньорство в тази област. Включително да посетят АЕЦ "Козлодуй", очевидно</p>
      <p>
        <b>за разговори относно доставките на ядрено гориво. Този екип трябва да пристигне на 10 декември.</b>
      </p>
      <p>Компанията Westinghouse снабдява с ядрено гориво около една трета от реакторите в света. Освен "ТВЕЛ-Росатом" тя е единствената, която произвежда гориво за реакторите ВВЕР-1000. През 1994 год. Westinghouse е избрана да доставя гориво за строящата се АЕЦ "Темелин" (два реактора ВВЕР-1000) в Чехия. През 2005 г. компанията започва да доставя гориво и за Южноукраинската АЕЦ в Украйна. Въпреки редицата модификации компанията не успява да реши някои проблеми и от 2010 г. чешката АЕЦ минава на руско гориво. Всъщност и с руското гориво за АЕЦ "Козлодуй" през 1992-94 г. има подобни проблеми с изкривяване на касетите, които са решени. Очевидно и Westinghouse ги е решила, тъй като нейното гориво се използва в шестте реактора на Запорожката АЕЦ и в един на Южноукраинската АЕЦ, който вече е изцяло зареден с него. Останалите 8 реактора се зареждат с гориво от "ТВЕЛ-Росатом". По този начин Украйна диверсифицира доставките на ядрено гориво в съответствие с европейските изисквания.</p>
      <p>В интернет все още има публикации, в които се отбелязва, че на 27 май 2011 г. премиерът Борисов се е срещнал с американска делегация, след което е заявил пред депутатите, че</p>
      <p>
        <b>Westinghouse "ще доставя ядрено гориво за страната ни като възможност за диверсифициране".</b>
      </p>
      <p>Разбира се, през следващите години нищо не се променя.</p>
      <p>Проблемът с руския монопол в АЕЦ "Козлодуй" отдавна безпокои нашите партньори в Европейския съюз. На 28.05.2014 г. е приета "European energy security strategy", която изисква диверсификация на енергийните доставки, включително и на ядрено гориво, материали и др. За изпълнение на изискванията в нея в края на ноември 2015 г. у нас е създадена работна група, която е разработила план за действия, включващ провеждане на търг за доставка на ядрено гориво.</p>
      <p>През февруари 2016 г. екип от АЕЦ "Козлодуй" посещава завода Vasteras за производство на ядрено гориво на Westinghouse в Швеция и се запознава с процесите на производство и методите за контрол на качеството. Договорът с "ТВЕЛ-Росатом" е до 2020 г. и планът включва още в началото на 2018 г. да се започнат тръжни процедури. Той е изпратен на Агенцията по доставките към Евратом (ESA). Известно е, че в средата на 2016 г. в писмо до АЕЦ "Козлодуй" ESA подкрепя тези действия и същевременно</p>
      <p>
        <b>изразява безпокойство от намерението да се внедри новия тип ядрено гориво ТВСА-12.</b>
      </p>
      <p>Изразено е мнение, че това би обезсмислило провеждането на търг. Касетите тип ТВСА-12 уран съдържат повече уран, който е и с по-високо обогатяване. Това гориво позволява постепенен преход от 12- към 18-месечен цикъл на работа, докато Westinghouse произвежда за ВВЕР-1000 само гориво за 12-месечна работа. Създаването на гориво за 18-месечна работа и неговото изпитване би отнело доста години. Последващата комуникация между АЕЦ "Козлодуй" и ESA не е публично достъпна.</p>
      <p>Въпреки настояването на ESA от края на 2016 г. горивото ТВСА-12 постепенно се внедрява на 6-и блок на АЕЦ "Козлодуй". През април т.г. ТВЕЛ (забележете – не АЕЦ "Козлодуй" или Министерството на енергетиката) обявява, че от 2020 г. и в 5-и блок ще се зарежда ТВСА-12. Въпреки това се смяташе, че има неофициална договореност то да се зарежда само в 6-и блок, а за 5-и да се проведе търг и по този начин искането за диверсификация поне частично да се изпълни. Още повече че през миналата година чрез обществена поръчка (публикувана и в официалното издание на ЕС) АЕЦ "Козлодуй" възлага на Westinghouse да разработи технико-икономическа обосновка за лицензиране и внедряване на усъвършенствано гориво на 5 и 6 блок, което е изпълнено. На 28 февруари т.г. под заглавие "АЕЦ "Козлодуй" изпълнява европейските изисквания за диверсификация на доставките на ядрено гориво" от централата обясняват следващите стъпки на процеса на лицензиране. Съобщението завършва с уверение как с участието на различни производители в процедурата за доставка на свежо ядрено гориво за 5 и 6 блок ще се постигне съответствие с европейските изисквания. Считаше се, че една от основните цели на екипа американски експерти ще е да подпомогне този процес.</p>
      <p>Междувременно у нас се започва кампания срещу горивото на Westinghouse. То е обявено за опасно, носещо огромни рискове за българите. Говори се за "зловещ експеримент", за опасност от "взривяване на централата", твърди се, че за неговото използване трябвало да се иска одобрение от "Росатом" и т.н.<br/>Вчера, 4 декември, от български и руски СМИ стана известно, че още</p>
      <p>
        <b>на 30 ноември т.г. АЕЦ "Козлодуй" е подписала анекс с "ТВЕЛ - Росатом"</b>
      </p>
      <p>съгласно който доставките на руско ядрено гориво се удължават до 2025 г. вкл. Разбира се, без да е проведен търг, защото той щял да бъде излишен. Без съмнение преговорите и подготовката на анекса са започнали месеци преди това. Изключено е това да е станало само по инициатива на централата и без знанието и одобрението на министър Петкова и премиера Борисов. Според ръководството на АЕЦ "Козлодуй" удължаването на договора е съгласувано с ESA. Предстои да се изясни дали това е вярно.</p>
      <p>И така, докато тече подготовката и се провежда историческата среща Борисов – Тръмп, от наша страна решително се настоява за задълбочаване на стратегическото партньорство и укрепване на енергийната сигурност чрез разнообразяване на доставките на природен газ и ядрено гориво. Изричат се купища правилни и добре приети приказки.</p>
      <p>Същевременно тихомълком се подготвя и се подписва договор с Русия, който напълно обезсмисля обявената договореност за диверсификация на доставките на ядрено гориво. Очевидно това е специфичен български подход за укрепване на стратегическото партньорство със САЩ, който отразява разбирането на управляващите за лоялно и коректно отношение към нашите съюзници и партньори.</p>
      <p>Кънграчулейшънс, господа! Добре дошли в българската реалност!</p>
    </article>
  </body>
</html>