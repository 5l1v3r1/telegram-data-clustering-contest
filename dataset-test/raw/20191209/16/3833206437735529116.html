<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Obyaviha-nominaciite-za-Zlaten-globus-920543"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T16:23:00+00:00"/>
    <meta property="og:title" content="Обявиха номинациите за &quot;Златен глобус&quot;"/>
    <meta property="og:description" content="Сърцераздирателната сага за развода &quot;Брачна история&quot; оглави номинациите за &quot;Златен глобус&quot; с цели 6,..."/>
  </head>
  <body>
    <article>
      <h1>Обявиха номинациите за "Златен глобус"</h1>
      <address>
        <time datetime="2019-12-09T16:23:00+00:00">09 Dec 2019, 16:23</time>
      </address>
      <p>Сърцераздирателната сага за развода "Брачна история" оглави номинациите за "Златен глобус" с цели 6, включително за най-добра драма, стартирайки залаганията и за "Оскар"-ите, предаде БГНЕС.</p>
      <p>Гангстерската епопея на Мартин Скорсезе "Ирландецът" и "Имало едно време в Холивуд" - носталгичният поглед на Куентин Тарантино към 60-те години на миналия век, я следват по петите с по 5.</p>
      <p>"Брачна история“ спечели номинации за най-добри актьорски постижения за своите звезди Скарлет Йохансон и Адам Драйвър и за сценарий, но режисьорът Ноа Баумбах беше пропуснат.</p>
      <p>Скорсезе е номиниран за най-добър режисьор за "Ирландецът“, но звездата на филма Робърт Де Ниро не получи номинация. За сметка на това пък Ал Пачино и Джо Пеши бяха номинирани за поддържащи роли.</p>
      <p>Ватиканската драма "Двамата папи" също се представи отлично, а мрачната приказка по комикс "Жокер" получи признание за най-добра драма, най-добър актьор и най-добър режисьор.</p>
      <p>Номинациите бяха обявени на церемония в Бевърли Хилс от актьора Тим Алън и актрисите Дакота Фанинг и Сюзън Уотсън. Глобусите се разглеждат като ключов предвестник на февруарските награди на Академията.</p>
      <p>77-ите награди "Златен глобус“, които включват и телевизионни постижения, ще бъдат връчени в Бевърли Хилс на 5 януари, два дни преди приключването на гласуването за "Оскар“. Домакин на церемонията по връчването на наградите ще бъде британския комик Рики Джървейс</p>
    </article>
  </body>
</html>