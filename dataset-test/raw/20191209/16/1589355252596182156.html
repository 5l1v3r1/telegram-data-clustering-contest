<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/ministerka-zdravotnictva-kalavska-konci-rozhodla-sa-podat-demisiu.html"/>
    <meta property="og:site_name" content="TREND.sk"/>
    <meta property="article:published_time" content="2019-12-09T16:55:00+00:00"/>
    <meta property="og:title" content="Kalavská chce skončiť, rozhodla sa podať demisiu. Cítila som sa veľmi zle, hovorí"/>
    <meta property="og:description" content="Ministerke zdravotníctve pred nedávnom neschválili veľkú reformu stratifikácie nemocníc"/>
  </head>
  <body>
    <article>
      <h1>Kalavská chce skončiť, rozhodla sa podať demisiu. Cítila som sa veľmi zle, hovorí</h1>
      <address><time datetime="2019-12-09T16:55:00+00:00">09 Dec 2019, 16:55</time> by <a rel="author">TASR</a></address>
      <p>
        <b>Ministerka zdravotníctva Andrea Kalavská (nominantka Smeru-SD) podá demisiu. Informovala o tom v pondelok hovorkyňa ministerstva zdravotníctva Zuzana Eliášová.</b>
      </p>
      <p>Kancelária ministerky bude v tejto veci v utorok (10. 12.) kontaktovať prezidentský palác. A. Kalavská ponúkla svoju demisiu po tom, ako vláda v stredu (4. 12.) stiahla návrh reformy nemocníc, tzv. stratifikáciu, z rokovania parlamentu.</p>
      <related>
        <a href="https://www.etrend.sk/ekonomika/kalavska-reaguje-na-stiahnutie-reformy-ponukla-premierovi-svoju-funkciu.html"/>
      </related>
      <p>„Viete, veľa som nad tým, samozrejme, rozmýšľala. V stredu som mala chuť, stále má človek chuť odísť, pretože tak, ako sa správa niekto k svojmu ministrovi, ako sa správali ku mne, si myslím, že nie je adekvátne. Cítila som sa veľmi zle,“ komentovala. „Stále si myslím, že takto sa nemá správať k svojmu ministrovi, ako sa zachovala strana Smer-SD ku mne,“ podotkla.</p>
      <p>S A. Kalavskou sa vo štvrtok (5. 12.) stretol premiér Peter Pellegrini (Smer-SD). Po rokovaní vyhlásil, že chce, aby Kalavská na ministerstve zotrvala a vyjadril jej plnú podporu.</p>
      <p>Predseda vlády veril, že ministerka svoj postoj prehodnotí. Rozhodnutie stiahnuť reformu z parlamentu nepovažuje za A. Kalavskej neúspech. „Práve naopak, pani ministerku považujem za správnu osobu na správnom mieste,“ skonštatoval premiér s tým, že urobila v rezorte obrovské množstvo práce a je čo ešte robiť aj do konca volebného obdobia.</p>
    </article>
  </body>
</html>