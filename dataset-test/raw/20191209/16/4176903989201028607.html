<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/u-vranju-obelezeno-19-godina-razvojne-saradnje-nemacke-i-srbije/"/>
    <meta property="og:site_name" content="Krstarica"/>
    <meta property="article:published_time" content="2019-12-09T16:40:06+00:00"/>
    <meta property="og:title" content="U Vranju obeleženo 19 godina razvojne saradnje Nemačke i Srbije"/>
    <meta property="og:description" content="U Vranju je danas svečano obeleženo 19 godina Nemačko-srpske razvojne saradnje, u okviru koje je Nemačka podržala Srbiju sa više od dve milijarde evra,"/>
  </head>
  <body>
    <article>
      <h1>U Vranju obeleženo 19 godina razvojne saradnje Nemačke i Srbije</h1>
      <address><time datetime="2019-12-09T16:40:06+00:00">09 Dec 2019, 16:40</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/12/Beta-jslw54xxo7.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>U Vranju je danas svečano obeleženo 19 godina Nemačko-srpske razvojne saradnje, u okviru koje je Nemačka podržala Srbiju sa više od dve milijarde evra, saopšteno je danas.</p>
      <p>Kako se navodi u saopštenju, Nemačka je dala podršku veću od dve milijarde evra od 2000. godine kroz programe saradnje s Vladom Republike Srbije, lokalnim institucijama, Nemačkom organizacijom za medjunarodnu saradnju GIZ, Nemačkom razvojnom bankom KfW i drugim partnerima.</p>
      <p>Podržane su reforme i promene usmerene na održiv ekonomski razvoj, životnu sredinu i unapredjenje demokratskog gradjanskog društva i državne administracije.</p>
      <p>Šefica Odeljenja Ambasade Nemačke za razvojnu saradnju, Leoni Rajmers rekla je u Vranju da „Nemačka podržava Srbiju na njenom putu ka Evropskoj Uniji, i upravo zbog toga i postoji razvojna saradnja“.</p>
      <p>„Veoma se radujemo što upravo ovde u Vranju imamo priliku da vidimo šta znači ta saradnja i kakvi se projekti sprovode. Danas vidimo vrlo konkretne rezultate, korisne za gradjane… u oblasti vodosnabdevanja, upravljanja otpadnim vodama, a pre svega u školovanju“, kazala je Rajmers.</p>
      <p>Po podacima lokalne vlasti Vranja, Nemačka koja, izmedju ostalog preko razvojne banke KfW kreditira i podržava zamenu kanalizacionih i vodovodnih cevi, kao i izgradnju postrojenja za prečišćavanje otpadnih voda, jedan je od najvećih stranih investitora u Vranju.</p>
      <p>Predsednik Skupštine Vranja Dejan Tričković je rekao da je „Savezna Republika Nemačka jedan od boljih primera dobrog upravljanja i održivog razvoja“, o čemu „najbolje govore impresivni rezultati nemačke privrede u proteklim decenijama“.</p>
      <p>Tokom svečanosti je u pozorištu „Bora Stanković“ izvedena pozorišna predstava „Punoletstvo“, i otvorena izložba pod nazivom „Dela znače“ na kojoj su prikazani projekti koji se uz podršku Nemačke sprovode u Srbiji.</p>
      <p>(Beta)</p>
    </article>
  </body>
</html>