<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/konwencja-szymona-holowni-radni-pis-pytaja-o-udostepnienie-teatru-szekspirowskiego/r95ryd4"/>
    <meta property="og:site_name" content="Onet Wiadomości"/>
    <meta property="article:published_time" content="2019-12-09T16:19:19+00:00"/>
    <meta property="og:title" content="Kto i ile zapłacił za niedzielną konwencję Szymona Hołowni w Gdańsku? Pytają radni PiS, odpowiada miasto"/>
    <meta property="og:description" content="Nie milkną echa wczorajszej konwencji Szymona Hołowni w Gdańsku. Głos zabrali także lokalni radni Prawa i Sprawiedliwości, którzy mają tutaj kilka pytań do miasta, m.in. o to, na jakich zasadach i za jaką kwotę Teatr Szekspirowski udostępnił swoją przestrzeń dla kandydata na prezydenta. Magistrat w rozmowie z Onetem odpowiada na kilka znaków zapytania."/>
  </head>
  <body>
    <article>
      <h1>Kto i ile zapłacił za niedzielną konwencję Szymona Hołowni w Gdańsku? Pytają radni PiS, odpowiada miasto</h1>
      <h2>Nie milkną echa wczorajszej konwencji Szymona Hołowni w Gdańsku. Głos zabrali także lokalni radni Prawa i Sprawiedliwości, którzy mają tutaj kilka pytań do miasta, m.in. o to, na jakich zasadach i za jaką kwotę Teatr Szekspirowski udostępnił swoją przestrzeń dla kandydata na prezydenta. Magistrat w rozmowie z Onetem odpowiada na kilka znaków zapytania.</h2>
      <address><time datetime="2019-12-09T16:19:19+00:00">09 Dec 2019, 16:19</time> by <a rel="author" href="https://wiadomosci.onet.pl/autorzy/piotr-olejarczyk" target="_blank">Piotr Olejarczyk</a></address>
      <ul>
        <li>Konwencja Szymona Hołowni, na której ogłosił swój start w wyborach prezydenckich, miała miejsce wczoraj w gdańskim Teatrze Szekspirowskim (GTS)</li>
        <li>Radni PiS zwracają uwagę, że GTS jest samorządową instytucją kultury, dotowaną m.in. z budżetu Gdańska</li>
        <li>Pytają, czy miasto dofinansowywało wczorajsze wydarzenie</li>
        <li>Rzecznik prezydent Dulkiewicz mówi Onetowi, że za wynajem płacił tutaj sztab Hołowni. Miało to być kilkanaście tysięcy złotych</li>
      </ul>
      <p>Jak <a href="https://wiadomosci.onet.pl/kraj/wybory-prezydenckie-2020-szymon-holownia-oglosil-swoj-start/d6jzm1x">pisaliśmy wczoraj w Onecie</a>, Szymon Hołownia ogłosił wczoraj w Gdańsku, że będzie startował w przyszłorocznych wyborach prezydenckich w Polsce. Jego konwencja miała miejsce w gdańskim Teatrze Szekspirowskim (GTS).</p>
      <ul>
        <li><b>Zobacz także</b>: <a href="https://wiadomosci.onet.pl/kraj/szymon-holownia-kandydatem-na-prezydenta-polski-komentarze/3jbl2eh">Hołownia chce być prezydentem. Pierwsze komentarze</a></li>
      </ul>
      <p>Zdaniem gdańskich radnych Prawa i Sprawiedliwości Przemysława Majewskiego i Andrzeja Skiby, miasto musi odpowiedzieć tutaj na kilka pytań. Autorzy interpelacji do prezydent Dulkiewicz przypominają, że GTS jest samorządową instytucją kultury, dotowaną m.in. z budżetu Gdańska.</p>
      <p>Radni chcą wiedzieć, na jakich zasadach i za jaką kwotę GTS udostępniło przestrzeń teatru sztabowi Hołowni. A także dopytują, czy Gdańsk dofinansowywał organizację wczorajszego wydarzenia.</p>
      <p>Majewski zapewnia, że interpelacja nie ma na celu politycznego przykrycia wystąpienia Hołowni. - Naszą interpelację złożyliśmy do władz miasta już w piątek gdy wydarzenie pojawiło się na portalu społecznościowym, a przed samą konwencją Szymona Hołowni. Liczyliśmy, że do tego czasu pojawią się informację na temat zasad udostępniania GTS, niestety tak się nie stało - tłumaczy w rozmowie z Onetem Majewski.</p>
      <p>- <a href="https://wiadomosci.onet.pl/tylko-w-onecie/urszula-brzezinska-kim-jest-zona-szymona-holowni/t0gy84s">Szymon Hołownia</a> nie odpowiedział na konwencji na pytania dot. finansowania jego kampanii, a uważamy, że transparentność finansów jest w przypadku kandydata na kandydata na urząd prezydenta bardzo ważna. Jawność finansów jest tez istotna dla władz miasta Gdańska - dopowiada radny PiS.</p>
      <p>O komentarz poprosiliśmy miasto. Rzecznik prezydent Dulkiewicz Daniel Stenzel mówi Onetowi, że umowę z Hołownią zawarł Gdański Teatr Szekspirowski i że wszystkie wydatki pokrywał tutaj sztab kandydata. Gdy pytamy o szczegóły Stenzel odpowiada nam, że "w przypadku zaangażowania podobnego do spotkania autorskiego p. Szymona Hołowni to koszt od 15 do 20 tys zł. netto, bez kosztów obsługi technicznej". I że "organizatorzy tego spotkania, podobnie jak organizatorzy innych wydarzeń, zastrzegli sobie szczegóły dot. kosztów wynajmu".</p>
      <p>Z nieoficjalnych informacji wynika, że Hołownia za wczorajsze wydarzenie w GTS zapłacił kilkanaście tysięcy złotych.</p>
      <p>
        <a href="http://onet.tv/i/news/poslanka-lewicy-wiemy-kto-bedzie-od-nas-kandydowac-na-prezydenta/m1m0b0">Posłanka Lewicy: wiemy, kto będzie od nas kandydować na prezydenta</a>
      </p>
      <p>(pmd)</p>
    </article>
  </body>
</html>