<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727773/spetsializiraniyat-nakazatelen-sad-zadarzha-petimata-obvineni-za-prane-na-pari-pridobiti-ot-kompyutarni-izmami.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T16:22:00+00:00"/>
    <meta property="og:title" content="Специализираният наказателен съд задържа петимата обвинени за пране на пари, придобити от компютърни измами"/>
    <meta property="og:description" content="София. Специализираният наказателен съд задържа под стража петимата участници в организираната престъпна група за пране на пари, придобити чрез компютърни измами (известна като „Ливанската пералня“), за които Специализираната прокуратура поиска най-тежката мярка за неотклонение. Това съобщиха от пресцентъра на Специализираната прокуратура. Шестият обвинен за участие е с парич"/>
  </head>
  <body>
    <article>
      <h1>Специализираният наказателен съд задържа петимата обвинени за пране на пари, придобити от компютърни измами</h1>
      <address><time datetime="2019-12-09T16:22:00+00:00">09 Dec 2019, 16:22</time> by <a rel="author">Агенция "Фокус"</a></address>
      <p><b><i>София. </i></b>Специализираният наказателен съд задържа под стража петимата участници в организираната престъпна група за пране на пари, придобити чрез компютърни измами (известна като „Ливанската пералня“), за които Специализираната прокуратура поиска най-тежката мярка за неотклонение. Това съобщиха от пресцентъра на <b>Специализираната прокуратура</b>. Шестият обвинен за участие е с парична гаранция заради влошено здраве.<br/><br/>От събраните до момента доказателства може да се направи обосновано предположение обвинените да са извършили престъплението, за които са обвинени, има опасност да извършат ново престъпление или да се укрият, прие съдът.<br/>Участниците в групата, сред които ливанец и иракчанин с българско гражданство, бяха задържани на 4 декември 2019 г. в София, Своге и с.<br/>Новачене при съвместни действия по разследването на Отдел „Следствен“ при Специализираната прокуратура и ГДБОП. Иззети бяха компютърни конфигурации, таблети, документи, мобилни телефони, чужди лични документи и банкови карти.<br/><br/>Българските участници в групата са осигурявали т.нар финансови мулета, които са получавали в „свои“ банкови сметки и превеждали чрез онлайн банкиране в Китай и Хонг Конг огромни суми, придобити чрез компютърни измами, ощетили компании в Европа и САЩ.<br/>В България финансови мулта били набирани сред лица с нисък социален статус, които се съгласявали срещу сума от 50 до 500 лева на тяхно име да бъде регистрирана фирма и банкова сметка с активирана услуга онлайн банкиране. А правата върху въпросната банкова сметка – да бъдат предоставени на членовете на групата.<br/><br/>Извън страната хакери „влизали“ в кореспонденцията на търговски компании.<br/>При сключване на сделка и изпращане на проформа фактура от страна на продавача, те „по спешност“ информирали от негово име за промяна банковата сметка за превеждане на парите. Така сумите били отклонявани по сметки на международната престъпната група.<br/>От 2016 г. до ноември 2019 г. в България са били регистрирани над 90 търговски дружества, чиито сметки са използвани или са подготвени за изпиране на пари от компютърни измами, извършени в чужбина. Общият размер на осъществените измами в САЩ и Европа възлиза на над 44 000 000 евро и 15 000 000 щатски долара.</p>
    </article>
  </body>
</html>