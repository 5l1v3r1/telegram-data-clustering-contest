<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/boxing/kak-mechtite-na-kubrat-pulev-i-antyni-dzhoshua-gi-zadylzhiha-da-se-sreshtnat-na-ringa-1413994.html"/>
    <meta property="og:site_name" content="SPORT LIVE"/>
    <meta property="article:published_time" content="2019-12-09T16:31:00+00:00"/>
    <meta property="og:title" content="Как мечтите на Кубрат Пулев и Антъни Джошуа ги задължиха да се срещнат на ринга"/>
    <meta property="og:description" content="Завръщането на трона в тежка категория на Антъни Джошуа продължава да е тема №1 в световния бокс Британецът отмъсти за поражението от Анди Руис през юни в Медисън Скуеър Гардън и изнесе истински урок на мексиканеца, методично побеждавайки вече бившия шампион в 12 рунда"/>
  </head>
  <body>
    <article>
      <h1>Как мечтите на Кубрат Пулев и Антъни Джошуа ги задължиха да се срещнат на ринга</h1>
      <address><time datetime="2019-12-09T16:31:00+00:00">09 Dec 2019, 16:31</time> by <a rel="author">Иво Вецев</a></address>
      <p>Завръщането на трона в тежка категория на <b><a href="https://www.sportlive.bg/tags/49577">Антъни Джошуа</a></b> продължава да е тема №1 в световния бокс. Британецът отмъсти за поражението от Анди Руис през юни в "Медисън Скуеър Гардън" и изнесе истински урок на мексиканеца, методично побеждавайки вече бившия шампион в 12 рунда. По този начин Ей Джей си върна шампионските пояси на IBF, WBO и WBA, но сега на дневен ред за него стои въпросът как да задържи титлите си, без да се налага да се отказва доброволно от тях, или да му бъдат отнети принудително.</p>
      <p>Желанието на автора на 21 нокаута в кариерата си е да стане абсолютен световен шампион, побеждавайки един измежду Дионтей Уайлдър или Тайсън Фюри, тъй като един от двамата ще е носител на последния важен шампионски колан (този на WBC) след двубоя им през февруари. Но, за да стигне до този двубой, Джошуа трябва да извърви дълъг път на защити на настоящите си титли. А това минава през задължителен двубой срещу българския боксьор <b><a href="https://www.sportlive.bg/tags/1593">Кубрат Пулев</a></b>. </p>
      <p>
        <b>Ситуацията около поясите на IBF и WBO </b>
      </p>
      <p>Международната боксова федерация и Световният боксов съвет са двете организации, които настояха за задължителни защити на техните титли. Президентът на WBO използва правото на федерацията да поиска <b><a href="https://www.sportlive.bg/sport/boxing/Narediha-na-Antyni-Dzhoshua-zadylzhitelna-zashtita-na-titlata-no-ne-sreshtu-Kubrat-Pulev-1413548.html">двубой между претендента Олександър Усик и новия шампион Антъни Джошуа, който трябва да се проведе в рамките на 180 дни</a></b>. От IBF обаче веднага контрираха с това, че следващата задължителна защита е предвидена именно за техния колан и желанието е изразено още преди провеждането на битката между Ей Джей и Анди Руис в Саудитска Арабия. </p>
      <p>Както е известно, главният претендент на Международната боксова федерация е Кубрат Пулев, а от неговия щаб обещаха, че няма да правят компромиси и ще настояват в първата половина на 2020 година Кобрата да се качи на ринга в опит да стане световен шампион. Независимо дали ще е срещу Антъни Джошуа, или срещу определен от IBF съперник, ако Ей Джей се откаже от титлата си. Британецът вече заяви, че е готов да проведе всяка една защита на коланите си, а това означава, че Кубрат ще получи нов шанс да се кажи на ринга срещу Джошуа, след като двубоят между двамата през 2017 година се провали заради контузия на българина. </p>
      <p>
        <b>Защо Усик, а не Пулев, ще чака за шанса си за титлата</b>
      </p>
      <p>Украинецът вече дебютира с победа при най-тежките, след като няколко години всяваше ужас в съперниците си в полу-тежка категория. Усик иска да докаже, че е най-добрият боксьор на планетата и това е причината да се качи в горната категория и да се опита да разруши доминацията на триото Джошуа - Уайлдър - Фюри. В същото време, той все още няма достатъчно натрупан опит при тежките и, вместо да се бие за титлата на WBO, е готов да се изправи срещу Дерек Чисора в близките месеци. </p>
      <figure>
        <img src="https://i.actualno.com/actualno_2013/upload/2019/10/13/0832961001570947996_big.jpg"/>
      </figure>
      <p>Основната причина обаче се крие във факта, че Усик е клиент на "<b>Matchroom</b>" - промоутърската компания на Еди Хърн, който от своя страна е мениджър както на украинеца, така и на Антъни Джошуа. Най-лесно за Хърн е да организира двубой между двамата си маркови клиенти и да убеди украинеца да почака за шанса си за титла, докато се подготвя с подгряващи двубои, трупайки опит в тежка категория. </p>
      <p>
        <b>Ролята на Боб Аръм и Ивайло Гоцев</b>
      </p>
      <p>За разлика от началото на кариерата си, когато Кобрата се довери на германците от "Зауерланд", Кубрат Пулев има изключителен мениджърски екип зад гърба си в лицето на Ивайло Гоцев и най-вече Боб Аръм - човекът зад "<b>Top Rank</b>", която се явява най-голямата конкуренция на движената от Еди Хърн "Matchroom". Тандемът е с много стабилни връзки в боксовия свят и вече повече от година промотират <b><a href="https://www.sportlive.bg/sport/boxing/Potvyrdeno-ot-shefa-na-IBF-Pobeditelqt-ot-Dzhoshua-Ruis-shte-se-bie-s-Pulev-bez-otlagane-1390669.html">мач на българина за световната титла</a></b> и сега, когато е на една ръка разстояние, няма да се спрат пред нищо, за да организират подобен двубой. Ако Джошуа предпочете друга битка пред тази с Пулев, той рискува титлата на IBF да му бъде отнета и, ако тя попадне на кръста на боксьор от "Топ Ранк" - какъвто е Кобрата, много трудно ще бъде даде шанс на Джошуа да си я върне обратно. Също така Еди Хърн няма да остане никак доволен, ако неговата компания изгуби още от влиянието си при най-тежките, и то за сметка на ветерана в професията Боб Аръм. </p>
      <figure>
        <img src="https://i.actualno.com/actualno_2013/upload/2018/12/09/0316726001544348849_big.jpg"/>
      </figure>
      <p>
        <b>Какво ще стане, ако WBO не се съобрази и настоява защитата да се проведе </b>
      </p>
      <p>Това е малко възможен вариант, тъй като федерациите работят много добре помежду си, когато става въпрос за задължителни защити на титлите на всяка една от тях. Но дори от Боксовия съвет да поискат двубой за шампионския пояс, по-вероятно е Джошуа и щабът му да се откажат от колана. След това обаче да организират веднага мач с победителя, който се очаква да е именно Усик, а договарянето на двубой между украинеца и британеца от страна на Еди Хърн ще е детска игра. </p>
      <p>
        <b>В Англия смятат Пулев за по-преодолим съперник за Антъни Джошуа </b>
      </p>
      <p>Британецът премина през много тежки месеци след поражението си от Анди Руис. За никого не остана тайна, че мексиканецът е много неудобен съперник за Ей Джей. Причините за това са ясни - бързината на бившия шампион, контраатакуващия стил и ръстът му. Тези фактори се забелязаха и в двубоя срещу Карлос Такам, който беше значително по-нисък от Джошуа. Британецът така и не се почувства комфортно срещу него и не успяваше да нанесе добри и чисти удари. </p>
      <p>Кубрат Пулев се вписва в профила на <b><a href="https://www.sportlive.bg/sport/other/top-10-naj-krasivite-nokauti-na-dzhoshua-i-klichko-(video)-608737.html">любимите "жертви" на Джошуа</a></b> - високи и не толкова бързи боксьори. Според анализаторите в Англия, за Ей Джей подобен двубой е далеч по-предпочитан от такъв срещу по-бързия Усик, а след тежките битки с Руис всеобщото мнение е, че на Джошуа му е необходим по-лек двубой, който по възможност да завърши с нокаут. Също така на Острова смятат, че Пулев вече бележи регрес в представянето си заради напредващата възраст и ще е удобен за Ей Джей съперник. </p>
      <p>Не трябва да бъде пренебрегван и фактът, че бившият световен шампион Владимир Кличко е един от съветниците на носителя на поясите на WBA, WBO и IBF, а украинецът е единственият, който до момента е побеждавал Кобрата на професионалния ринг. </p>
      <figure>
        <img src="https://i.actualno.com/actualno_2013/upload/2017/04/30/0163146001493510273_big.jpg"/>
      </figure>
      <p>
        <b>Кога да очакваме срещата между Джошуа и Пулев </b>
      </p>
      <p>Едно е сигурно - битката ще е в първата половина на 2020 година. По-добрата ситуация за Кубрат Пулев е да се проведе през март, за да не мине прекалено много време между двубоя за световната титла и последния му мач (през ноември срещу Райдел Букър). Датата обаче ще стане ясна по време на преговорите. Както е известно, Еди Хърн настоява Джошуа да играе максимум по два двубоя на година, а <b><a href="https://www.sportlive.bg/sport/boxing/Obrat-Dzhoshua-shte-se-bie-s-Kubrat-Pulev-qsno-e-koga-i-kyde-1413828.html">най-реалистичният период за двубоя срещу Кобрата е края на април - началото на май</a></b>. Това ще остави достатъчно време на Ей Джей за подготовка за защитата на пояса на WBO, тъй като никой в лагера на Джошуа не очаква загуба от Пулев. Ако до такава се стигне, със сигурност ще има реванш между двамата, подобно на този, който британецът изигра с Анди Руис. </p>
      <p>
        <b>Шансовете на Пулев </b>
      </p>
      <p>На Острова сериозно поставят под съмнение качествата на Кобрата, а основната причина за това е представянето му срещу Букър в последния двубой, както и срещу Богдан Дину по-рано през 2019 година. Българинът обаче е много опасен опонент за Джошуа заради по-класическия стил, изповядван от Пулев и който Ей Джей приложи срещу Анди Руис. Кобрата има богата визитка зад гърба си, а в последната година тренира усилено върху нови комбинации. Освен това защитата му е значително подобрена в сравнение с двубоя, в който отнесе много тежък нокаут от Владимир Кличко през 2014 година. </p>
      <figure>
        <img src="https://i.actualno.com/actualno_2013/upload/2017/09/11/0522696001505137614_big.jpg"/>
      </figure>
      <p>Ако успее да поддържа ниско темпо на двубоя и той се провежда в битка от дистанция, Кубрат Пулев има реален шанс да издържи дълго на ринга срещу Джошуа и да поднесе изненада. Също така факторът "напрежение" ще е на страната на българина, който няма какво да губи в мач за титлата, докато Ей Джей все още трябва да възстановява репутацията си след шокиращата загуба, която отнесе на 1-и юни. И, евентуално поражение от Кобрата, няма да помогне за реабилитирането на имиджа на Джошуа като най-доминиращата сила в световния <b><a href="https://www.sportlive.bg/sport/boxing">бокс</a></b>. </p>
      <p>Безспорно е едно - двамата боксьори имат своите мечти. Кобрата бленува да вдигне колана над главата си, наричайки се световен шампион. Ей Джей се подготвя от години за това да събере всички пояси в тежка категория и да се нарече абсолютен хегемон в бокса. И този път мечтите на двамата зависят изцяло от това да премерят сили на ринга след няколко месеца. </p>
      <p><b>Автор</b>: Иво Вецев</p>
      <related>
        <h4>Още по темата</h4>
        <a href="https://www.sportlive.bg/sport/boxing/Kubrat-Pulev-s-iznenadvasht-komentar-za-tezhkiq-nokaut-otnesen-ot-Vladimir-Klichko--1413859.html"/>
        <a href="https://www.sportlive.bg/sport/boxing/Reakciqta-na-Kubrat-Pulev-kogato-nauchi-che-Dzhoshua-iska-da-se-kachi-na-ringa-s-nego-1413845.html"/>
        <a href="https://www.sportlive.bg/sport/boxing/Promoutyryt-na-Dzhoshua-Pyrvo-e-Pulev-sled-tova-e-Usik-1413836.html"/>
        <a href="https://www.sportlive.bg/sport/boxing/Obrat-Dzhoshua-shte-se-bie-s-Kubrat-Pulev-qsno-e-koga-i-kyde-1413828.html"/>
        <a href="https://www.sportlive.bg/sport/boxing/Strqskashti-razkritiq-za-systoqnieto-na-Antyni-Dzhoshua-predi-zagubata-mu-ot-Andi-Ruis-1413748.html"/>
      </related>
    </article>
  </body>
</html>