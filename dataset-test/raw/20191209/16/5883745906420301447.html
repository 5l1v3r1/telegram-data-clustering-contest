<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://formula.hu/f1/2019/12/09/camilleri-leclerc-hez-hasonlo-tehetseg-csak-tizevente-bukkan-fel"/>
    <meta property="og:site_name" content="Formula.hu"/>
    <meta property="article:published_time" content="2019-12-09T16:25:00+00:00"/>
    <meta property="og:title" content="Camilleri: Leclerc-hez hasonló tehetség csak tízévente bukkan fel"/>
    <meta property="og:description" content="A Ferrari vezérigazgatója, Louis Camilleri azt mondja, Charles Leclerc olyan tehetség, amilyenből évtizedenként csak egyet termel ki az F1, ugyanakkor kiemelte, Sebastian Vetteltől sokat tanult idén."/>
  </head>
  <body>
    <article>
      <h1>Camilleri: Leclerc-hez hasonló tehetség csak tízévente bukkan fel</h1>
      <h2>A Ferrari vezérigazgatója, Louis Camilleri azt mondja, Charles Leclerc olyan tehetség, amilyenből évtizedenként csak egyet termel ki az F1, ugyanakkor kiemelte, Sebastian Vetteltől sokat tanult idén.</h2>
      <address><time datetime="2019-12-09T16:25:00+00:00">09 Dec 2019, 16:25</time> by <a rel="author">Héjas Szilárd; Fotó: DPPI</a></address>
      <p>Charles Leclerc idén a negyedik helyen zárta a világbajnokságot, 24 ponttal megelőzve négyszeres világbajnok csapattársát, aki az ötödik pozícióban végzett. A monacói a pole-pozíciók tekintetében is felülmúlta a németet, sőt mindenki mást is, hiszen hétszer indulhatott az első rajtkockából vasárnap.</p>
      <p>Futamgyőzelmet is többet szerzett Leclerc, itt azonban már nem olyan számottevő a különbség, hiszen itt csak 2-1 a monacói javára. Mindeközben Vettel szezonja egy óriási hullámvasút volt, mely hegy helyett inkább egy völgyben ért véget.</p>
      <p>Brazíliában ütközött a két pilóta, mely sokkal inkább Vettel számlájára volt írható, bár a Ferrari nem hibáztatta egyik pilótáját sem jobban a másiknál. Most a Scuderia vezérigazgatója, Louis Camilleri méltatta a fiatal monacói idei teljesítményét.</p>
      <p>„Olyan pilóták, mint Charles, tízévente, vagy még ritkábban bukkannak fel” – mondta Camilleri a The Financial Timesnak. „Hihetetlenül tehetséges, koncentrált és érett a korához képest, emellett pedig földhözragadt és csak egyre jobb lesz.”</p>
      <p>„Ugyanakkor sokat tanult idén Sebtől, ezt ő is elismerné, de minden megvan benne, hogy sikeres lehessen, egy született tehetség.” Ezután Camilleri megkapta a már-már szokásossá váló Hamilton-Ferrari-teóriáról szóló kérdést is: „Megkockáztatom, hogy a mezőny bármely tagja szeretne a Ferrarinál vezetni. <a href="https://formula.hu/f1/2019/12/08/ecclestone-a-ferrarinak-koszonheto-az-f1-naggya-valasa">Hogy miért? Mert annyira erőteljes a nevünk!</a>”</p>
    </article>
  </body>
</html>