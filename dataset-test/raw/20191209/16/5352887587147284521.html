<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kriminalai/darius-mockus-dovanodavome-nebent-koki-buteli-1756257/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T16:22:00+00:00"/>
    <meta property="og:title" content="Darius Mockus: dovanodavome nebent kokį butelį"/>
    <meta property="og:description" content="Reklama"/>
  </head>
  <body>
    <article>
      <h1>Darius Mockus: dovanodavome nebent kokį butelį</h1>
      <address><time datetime="2019-12-09T16:22:00+00:00">09 Dec 2019, 16:22</time> by <a rel="author" href="https://www.ve.lt/autoriai/elta/" target="_blank">ELTA</a></address>
      <p>Reklama</p>
      <p>
        <b>Pirmadienį „MG Baltic“ bylos teismo posėdyje „MG Baltic“ prezidentas Darius Juozas Mockus teigė, kad su partijomis koncernas santykių nepalaikė, o pietus su bylos kaltinamaisiais jis sieja su paprastu mandagumu.</b>
      </p>
      <p>D. Mockus pripažino, kad Raimundą Kurlianskį ir Gintarą Steponavičių pažįsta nuo studijų laikų.</p>
      <p>„Bendramokslis, mes kartu mokėmės (...) mano bendražygis, užėmė įvairias pareigas (...) Eligijų Masiulį pažįstu kaip Liberalų sąjūdžio partijos pirmininką, artimų santykių nepalaikėm (...) Susitikdami sveikindavomės“, – Vilniaus apygardos teismo posėdyje pirmadienį teigė D. Mockus.</p>
      <p>Vytautą Gapšį bei Šarūną Gustainį teigė pažįstantis mažiausiai ir jokių darbinių santykių su jais nepalaikė.</p>
      <figure>
        <img src="https://www.ve.lt/uploads/img/000001/3_2.jpg"/>
      </figure>
      <p>Anot D. Mockaus, R. Kurlianskis nebuvo koncerno viceprezidentu 2015-2016 m., o tik priklausė koncerno valdybai.</p>
      <p>Reklama</p>
      <p>"Į „MG Baltic" valdybą įėjo R. Kurlianskis (...) jis buvo komunikacijos grupės vadovas“, – kalbėjo D. Mockus.</p>
      <p>Teisėjai Nijolei Žimkienei jis atsakė ir apie R. Kurlianskio tiesioginius ryšius su „MG Baltic“ dukterinėmis įmonėmis.</p>
      <p>„Tiesioginio ryšio su „MG Valda“ nebuvo, nes R. Kurlianskis dirbo su komunikacija, o „MG Valda“ buvo visai kita, specifinė sritis – nekilnojamas turtas“, – sakė D. Mockus.</p>
      <p>Koncerno vadovas teigė, kad „MG Baltic“ nepalaikė santykių su politinėmis partijomis.</p>
      <p>„Santykių su partijomis nepalaikome, nes tai atskiros rinkos. Sąsajos, kontaktas galėjo būti per žiniasklaidą“, – sakė „MG Baltic“ prezidentas.</p>
      <p>D. Mockus teigė, kad tuomet, kai jis buvo Lietuvos prekybos, pramonės ir amatų rūmų asociacijos prezidentu (2003-2008 m.), palaikė santykius su aukščiausiais šalies vadovais, tarp jų – ir su prezidentu Valdu Adamkumi.</p>
      <p>Reklama</p>
      <p>Pasak verslininko, prasidėjus krizei jis nebekandidatavo vėl tapti Prekybos, pramonės ir amatų rūmų asociacijos vadovu, todėl santykiai su politikais nutrūko. „Aš nekandidatavau dėl krizės“, – teigė jis.</p>
      <p>D. Mockus taip pat teigė, kad apskritai santykiai tarp verslo ir politikų susiaurėjo prezidente tapus Daliai Grybauskaitei.</p>
      <figure>
        <img src="https://www.ve.lt/uploads/img/000001/2_7.jpg"/>
      </figure>
      <p>D. Mockus stebėjosi, kad teisėsauga nusprendė sekimą pradėti 2015 m., kuomet su politikais santykių jis beveik nebepalaikė. Anot jo, jei būtų sekę tuomet, kai jis buvo Lietuvos prekybos, pramonės ir amatų rūmų asociacijos vadovu, tuomet „teisėsaugai būtų reikėję klausytis ne trijų, o du šimtus valandų pokalbių įrašų“.</p>
      <p>Teisėjos N. Žimkienės paklaustas, kodėl tuomet jis lankėsi partijų štabuose per rinkimus, D. Mockus teigė, kad buvo įdomu pažiūrėti, kas vyksta štabuose per rinkimus.</p>
      <p>„Aplankėme šešias partijų būstines (...) Buvo įdomu pasižiūrėti, tai buvo vienkartinis apsilankymas. Kartu vyko R. Kurlianskis (...) Vėliau ta iniciatyva išblėso ir mes to nebedarėme“, – teigė jis.</p>
      <p>Reklama</p>
      <p>D. Mockus liudijo ir dėl teisėsaugos užfiksuotų „MG Baltic“ kalėdinių vakarienių su Liberalų Sąjūdžio nariais: E. Masiuliu ir G. Steponavičiumi bei kitą kartą – su buvusiu „darbiečiu“ V. Gapšiu. Anot jo, nereikėtų sureikšminti šių vakarienių, nes tai buvo tik mandagumo gestas.</p>
      <p>„Kalėdiniai susitikimai vykdavo kartą per metus. Kalėdiniai pietūs ir tiek, sureikšminti nereikėtų (...) eilinis mandagumas“, – sakė koncerno vadovas.</p>
      <p>„2015 m. pietūs su V. Gapšiu. Man apie juos pasakė Raimundas, o kas suorganizavo nežinau“, – teigė jis.</p>
      <p>Paklaustas, ar buvo dovanojamos dovanos, D. Mockus teigė: „Maksimum kokį butelį“.</p>
      <p>Paklaustas apie Seime svarstytus įstatymų projektus, jis teigė nieko nežinantis ir sunkiai ką prisimenantis.</p>
      <p>„Man nieko nėra žinoma, nes aš nelabai ką žinau, apie ką tie projektai apskritai“, – teigė jis.</p>
      <p>Reklama</p>
      <p>ELTA primena, kad teisėsauga 2015 metų gruodį fiksavo bylai svarbią vakarienę „Meat Steak House“ restorane, per kurią, įtariama, byloje kaltinamas buvęs Liberalų sąjūdžio lyderis Eligijus Masiulis su Raimondu Kurlianskiu susitarė dėl kyšio. Vakarienėje tuomet dalyvavo koncerno „MG Baltic“ prezidentas D. Mockus, R. Kurlianskis, R. Raulynaitis, E. Masiulis bei G. Steponavičius.</p>
      <p>Praėjusiame teismo posėdyje „MG Baltic“ koncerno vadovas D. Mockus ir R. Raulynaitis išklausė 2015 metų gruodį teisėsaugos užfiksuotą beveik trijų valandų garso įrašą.</p>
      <p>Teismo posėdyje R. Raulynaitis teigė neprisimenantis, ar vakarienės metu buvo kalbama apie pinigus bei paramą.</p>
      <p>D. Mockus ir R. Raulynaitis 2016 m. rugsėjį Specialiųjų tyrimų tarnyboje (STT) galimos politinės korupcijos byloje buvo apklausti kaip specialūs liudytojai. Po Valstybės saugumo departamento (VSD) paviešintos ataskaitos D. Mockus tvirtino, kad neturi jokio tikslo lįsti į politiką ir kategoriškai atmeta visus kaltinimus dėl koncerno siekio paveikti politikus ir šalyje vykstančius politinius procesus.</p>
      <p>Vėliau VSD paviešintą ataskaitą D. Mockus įvertino kaip labai abejotinos vertės dokumentą, kuris, pasak jo, rodo, kad arba VSD sąmoningai klastoja informaciją, arba yra tiesiog nekompetentingas.</p>
      <p>ELTA primena, kad „MG Baltic“ politinės korupcijos byloje įtariama, jog politikai, imdami kyšius iš „MG Baltic“, palaikė ar inicijavo koncernui palankius sprendimus Seime bei kitose valstybės institucijose, taip pat darė poveikį nulemiant viešųjų pirkimų laimėtojus.</p>
      <p>Reklama</p>
      <p>Įtariama, kad buvęs Liberalų sąjūdžio tarybos narys Šarūnas Gustainis gavo daugiau nei 8 tūkst. eurų kyšį, buvęs „darbietis“ Vytautas Gapšys – daugiau nei 27 tūkst. eurų. Seimo narys G. Steponavičius kaltinamas piktnaudžiavimu, nesant kyšininkavimo požymių. Buvęs Liberalų sąjūdžio pirmininkas E. Masiulis įtariamas paėmęs daugiau nei 106 tūkst. eurų kyšį.</p>
      <p>Darbo partija įtariama kyšininkavimu ir prekyba poveikiu, Liberalų sąjūdis – kyšininkavimu, prekyba poveikiu ir piktnaudžiavimu, o „MG Baltic“ įtariamas šių partijų papirkimu ir prekyba poveikiu.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kriminalai/raimondas-kurlianskis-norejo-isvykti-i-dubaju-bendrauti-su-dariumi-mockumi-ir-romanu-raulynaiciu-1653623/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/kas-sieja-mg-baltic-savininka-ir-vilniaus-brigada-1652351/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/ar-darius-mockus-begs-is-lietuvos-1640698/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/klausimas-verslininkui-dariui-mockui-kaip-bus-su-zadetu-milijonu-1544387/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/darius-mockus-del-premijos-uz-vasario-16-osios-akta-yra-papildomu-salygu-1542925/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/vmi-atlieka-mg-baltic-savininko-dariaus-mockaus-patikrinima-1500091/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/mg-baltic-prezidentas-apklausiamas-stt-1491329/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/darius-mockus-apie-politines-korupcijos-tyrima-po-rinkimu-viskas-greitai-issispres-1477944/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>