<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/tourkia-kamia-ypoxorisi-se-kypro-aigaio-kai-anatoliki-mesogeio-leei-o-antiproedros/2932853/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T16:55:52+00:00"/>
    <meta property="og:title" content="Τουρκία: Καμία υποχώρηση σε Κύπρο, Αιγαίο και Ανατολική Μεσόγειο λέει ο αντιπρόεδρος"/>
    <meta property="og:description" content="Η Τουρκία δεν πρόκειται να κάνει την παραμικρή υποχώρηση ούτε στην Κύπρο, ούτε στην Ανατολική Μεσόγειο, ούτε και στο Αιγαίο, δήλωσε ο Τούρκος αντιπρόεδρος Φουάτ Οκτάι."/>
  </head>
  <body>
    <article>
      <h1>Τουρκία: Καμία υποχώρηση σε Κύπρο, Αιγαίο και Ανατολική Μεσόγειο λέει ο αντιπρόεδρος</h1>
      <h2>Η Τουρκία δεν πρόκειται να κάνει την παραμικρή υποχώρηση ούτε στην Κύπρο, ούτε στην Ανατολική Μεσόγειο, ούτε και στο Αιγαίο, δήλωσε ο Τούρκος αντιπρόεδρος Φουάτ Οκτάι.</h2>
      <address><time datetime="2019-12-09T16:55:52+00:00">09 Dec 2019, 16:55</time> by <a rel="author">Newsit Newsroom</a></address>
      <p>Παράλληλα ο κ. Οκτάι ξεκαθάρισε πως η Τουρκία θα συνεχίσει την “ενεργητική στρατηγική” της. Συγκεκριμένα κατά την κατάθεση του προϋπολογισμού στην τουρκική εθνοσυνέλευση, δήλωσε ότι τα τουρκικά γεωτρύπανα Φατίχ και Γιαβούζ θα συνεχίσουν να διεξάγουν δραστηριότητες γεώτρησης στην Ανατολική Μεσόγειο.</p>
      <p>“Τα εθνικά μας πλοία μέσα στο 2020 θα διεξάγουν άλλες πέντε γεωτρήσεις, θα συνεχίσουμε μια ενεργητική στρατηγική”, ανέφερε ο Τούρκος αξιωματούχος.</p>
      <p>Ο Φουάτ Οκτάι αναφερόμενος πρώτα στο συριακό και την τρομοκρατία, είπε ότι “το άλλο παράδειγμα της αποφασιστικής εξωτερικής μας πολιτικής είναι η μη υποχώρησή μας στο θέμα του διαμοιρασμού των υδρογονανθράκων της ανατολικής Μεσογείου”</p>
      <p>“Αυτή την αποφασιστικότητά μας την δείχνουμε όχι μόνο στο διπλωματικό πεδίο αλλά και στο πεδίο των ερευνών”, ανέφερε, προσθέτοντας ότι “η Τουρκία ούτε στην Κύπρο, ούτε στην Ανατολική Μεσόγειο, ούτε στο Αιγαίο δεν θα κάνει την παραμικρή υποχώρηση”.</p>
      <p>Ο Τούρκος αξιωματούχος είπε ακόμη ότι “με τη συμφωνία με την Λιβύη έχουμε ενώσει τις ακτές των δύο χωρών με μια γέφυρα φιλίας”. “Η συμφωνία αυτή που επικυρώθηκε από την τουρκική εθνοσυνέλευση και υπογράφηκε από τον Πρόεδρό μας από χθες εγκρίθηκε από το Προεδρικό Συμβούλιο της Κυβέρνησης Ενότητας της Λιβύης”, ανέφερε.</p>
      <related>
        <h4>Click4more:</h4>
        <a href="https://www.newsit.gr/kosmos/symfonia-tourkias-livyis-i-epistoli-katapeltis-tou-proedrou-tis-voulis-ston-oie/2932699/"/>
      </related>
      <h3>“Σοβαρή ανησυχία” στην ΕΕ για το μνημόνιο συνεργασία ανάμεσα σε Τουρκία και Λιβύη</h3>
      <p>«Σοβαρή ανησυχία» προκαλεί το μνημόνιο συνεργασίας Τουρκίας-Λιβύης δήλωσε ο αντιπρόεδρος της Ευρωπαϊκής Επιτροπής και ύπατος εκπρόσωπος της ΕΕ για ζητήματα εξωτερικής πολιτικής, Γιοσέπ Μπορέλ εκφράζοντας την «αλληλεγγύη» και τη «στήριξη» της ΕΕ στην Ελλάδα και την Κύπρο.</p>
      <p>«Είναι σαφές ότι αυτό το έγγραφο προκαλεί σοβαρή ανησυχία. Εκφράζουμε την αλληλεγγύη μας και τη στήριξή ας στην Ελλάδα και την Κύπρο», δήλωσε κατά τη διάρκεια της συνέντευξης Τύπου που παραχώρησε μετά το πέρας της συνόδου των υπουργών Εξωτερικών στις Βρυξέλλες.</p>
      <p>Ερωτηθείς σχετικά, ο νέος ύπατος εκπρόσωπος σημείωσε επίσης ότι η συμφωνία έγινε γνωστή στις Βρυξέλλες «πολύ αργά» και ότι αυτή τη στιγμή οι ευρωπαϊκές αρχές την «εξετάζουν». «Στη σημερινή συζήτηση σε πολιτικό επίπεδο έγινε σαφές ότι η συμφωνία είναι προβληματική για κάποιες χώρες και συγκεκριμένα για την Ελλάδα και την Κύπρο σε ό,τι αφορά τα χωρικά ύδατα» είπε, προσθέτοντας ότι θα «μπορούσε να προκαλέσει πρόβλημα σε ελληνικά νησιά».</p>
      <p>Τέλος, ο Γ. Μπορέλ επανέλαβε τη θέση της Επιτροπής ότι «όποια συμφωνία θα πρέπει να σέβεται το διεθνές δίκαιο».</p>
    </article>
  </body>
</html>