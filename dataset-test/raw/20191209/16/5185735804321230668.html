<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://namayande.com/news/158562/%D8%AC%D8%B2%D8%A6%DB%8C%D8%A7%D8%AA-%D8%A8%D9%88%D8%AF%D8%AC%D9%87-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D8%AF%D8%B1-%D8%B3%D8%A7%D9%84-%DB%B9%DB%B9-%DA%A9%D8%A7%D9%87%D8%B4-%D8%A8%D9%88%D8%AF%D8%AC%D9%87-%D8%AF%D9%81%D8%A7%D8%B9%DB%8C-%D8%A8%D8%B1%D8%A7%DB%8C-%D8%AF%D9%88%D9%85%DB%8C%D9%86"/>
    <meta property="og:site_name" content="پایگاه خبری تحلیلی نماینده"/>
    <meta property="article:published_time" content="2019-12-09T16:45:54+00:00"/>
    <meta property="og:title" content="جزئیات بودجه نیروهای مسلح در سال ۹۹/ کاهش بودجه دفاعی برای دومین سال متوالی"/>
    <meta property="og:description" content="بررسی لایحه بودجه سال ۹۹ کل کشور نشان می‌دهد که بودجه امور دفاعی و امنیتی نسبت به سال ۹۸،‌ کاهش ۱۳۵۶ میلیارد تومانی داشته است."/>
  </head>
  <body>
    <article>
      <h1>جزئیات بودجه نیروهای مسلح در سال ۹۹/ کاهش بودجه دفاعی برای دومین سال متوالی</h1>
      <address>
        <time datetime="2019-12-09T16:45:54+00:00">09 Dec 2019, 16:45</time>
      </address>
      <pre>بررسی لایحه بودجه سال ۹۹ کل کشور نشان می‌دهد که بودجه امور دفاعی و امنیتی نسبت به سال ۹۸،‌ کاهش ۱۳۵۶ میلیارد تومانی داشته است. </pre>
      <p>به گزارش <a href="http://namayande.com/">«نماینده»</a>، انتشار متن لایحه بودجه سال ۱۳۹۹ کل کشور نشان می‌دهد که هرچند در مجموع به میزان کم، اما دولت برای دومین سال متوالی بودجه دفاعی کشور را کاهش داده است.</p>
      <p>
        <b>جزئیات لایحه بودجه سال آینده نشان می‌دهد که اعتبارات امور دفاعی و امنیتی شامل سه فصل دفاع، فصل حفظ نظم و امنیت عمومی و فصل تحقیق و توسعه در امور دفاعی و امنیتی به طور کلی از ۷۰ هزار و ۹۵۲ میلیارد تومان مصوب در سال ۹۸،‌ برای سال ۹۹ به میزان ۶۹ هزار و ۵۹۶ میلیارد تومان کاهش یافته که در مجموع ۱۳۵۶ میلیارد تومان کاهش داشته است.</b>
      </p>
      <figure>
        <img src="https://media.farsnews.com/Uploaded/Files/Images/1398/09/17/13980917000958_Test_NewPhotoFree.jpg"/>
      </figure>
      <p>
        <b>جدول بودجه فصل دفاعی- مبالغ به میلیون ریال</b>
      </p>
      <p>در این بین فصل دفاع از ۴۸ هزار و ۳۷۷ میلیارد تومان مصوب سال ۹۸، در سال ۹۹ به ۴۴ هزار و ۳۸۴ میلیارد تومان کاهش یافته است که حاکی از کاهش ۴ هزار میلیارد تومانی در اعتبارات این فصل است.</p>
      <p>فصل تحقیق و توسعه امور دفاعی امنیتی نیز از ۲ هزار و ۹۷ میلیارد تومان مصوب سال ۹۸ به ۲ هزار و ۶ میلیارد تومان در سال ۹۹ کاهش یافته است.</p>
      <p>تنها فصلی که در لایحه بودجه ارائه شده از سوی کشور افزایش داشته، فصل حفظ نظم و امنیت عمومی است که از ۲۲ هزار و ۳۶۵ میلیارد تومان مصوب سال ۹۸ به ۲۵ هزار میلیارد تومان در سال ۹۹ افزایش یافته است.</p>
      <p>از سویی در جدول شماره ۷ لایحه بودجه سال ۱۳۹۹ کل کشور مربوط به بودجه دستگاه های سیاست‌گذار نیز با وجود آنکه بودجه وزارت دفاع و پشتیبانی نیروهای مسلح با افزایش ۳ هزار میلیارد تومانی از ۳۸ هزار و ۱۳۱ میلیارد تومان در سال ۹۸ به ۴۱ هزار و ۵۷۵ میلیارد تومان در سال ۹۹ رسیده است، اما بودجه ستاد کل نیروهای مسلح با کاهشی ۱۰۰ میلیاردی مواجه بوده و از ۵۶ هزار و ۹۶۴ میلیارد تومان در سال ۹۸ به ۵۶ هزار و ۸۴۰ میلیارد تومان در سال ۹۹ رسیده است.</p>
      <p>همچنین بررسی جدول ۷-۱ لایحه بودجه کل کشور مربوط به اعتبارات هزینه‌ای دستگاه‌های مجری نیز حاکی از کاهش بودجه بسیاری از طرح‌های دفاعی است.</p>
      <p>بعنوان مثال ردیف مربوط به تقویت بنیه دفاعی وزارت دفاع و پشتیبانی نیروهای مسلح از میزان ۲ هزار و ۶۰۰ میلیارد تومان مصوب سال ۹۸،‌ در سال ۹۹ به هزار میلیارد تومان کاهش یافته است.</p>
      <p>ردیف مربوط به تقویت بنیه دفاعی در بودجه ستاد کل نیروهای مسلح نیز از میزان ۲ هزار و ۴۰۰ میلیارد تومان مصوب سال ۹۸، در لایحه دولت برای بودجه سال ۹۹ به هزار میلیارد تومان کاهش یافته است.</p>
      <p>از سویی بودجه سازمان بسیج مستضعفین نیز که طیف مختلفی از فعالیت‌ها و خدمات فرهنگی، اجتماعی، عمرانی و محرومیت‌زدایی را در سطح کشور ارائه می‌دهد نیز از میزان هزار و ۷۴۶ میلیارد تومان مصوب سال ۹۸ با ۴۷ درصد کاهش به ۹۲۳ میلیارد تومان برای سال ۹۹ رسیده است.</p>
      <p>
        <b>گفتنی است در لایحه بودجه کل کشور برای سال ۱۳۹۸ نیز فصل امور دفاعی با کاهش ۲۷ درصدی مواجه بود (<a href="https://www.farsnews.com/news/13971005000116/%D8%A8%D9%88%D8%AF%D8%AC%D9%87-%D8%AF%D9%81%D8%A7%D8%B9%DB%8C-%DA%A9%D8%B4%D9%88%D8%B1-%D8%A8%D8%B1%D8%A7%DB%8C-%D8%B3%D8%A7%D9%84-%DB%B9%DB%B8-%DA%86%D9%82%D8%AF%D8%B1-%DA%A9%D8%A7%D9%87%D8%B4-%DB%8C%D8%A7%D9%81%D8%AA%D9%87-%D8%A7%D8%B3%D8%AA--%D8%AC%D8%AF%D9%88%D9%84">اینجا را بخوانید</a>).</b>
      </p>
      <p>بنیه و توانمندی دفاعی-امنیتی کشور در طول ۴۰ سال گذشته همواره تکیه‌گاه مسئولان در عرصه‌های مختلف داخلی و بین‌المللی بوده است به طوری که امروز جمهوری اسلامی ایران در منطقه پر مخاطره و پر چالش غرب آسیا،‌ از امنیت پایدار و ثبات مثال زدنی برخوردار است.</p>
      <p>در حالیکه کشورهای منطقه با صرف هزینه‌های هنگفت و نجومی میلیارد دلاری در پی واردات امنیت به کشورهای خود هستند، امنیت و ثبات جمهوری اسلامی ایران با حداقل هزینه‌های ممکن به دست آمده و علاوه بر رقم زدن امنیت داخلی، عمق استراتژیک و توان بازدارندگی آن توانسته برای ملت‌های منطقه نیز امنیت را به ارمغان بیاورد.</p>
      <p>به همین دلیل است که انتظار می‌رود مجلس و دولت در حالی که کارکنان نیروهای مسلح به طور معمول از میزان پایین‌تر حقوق مزایا نسبت به دیگر کارکنان دولت برخوردار هستند، توجه جدی‌تری به بودجه نیروهای مسلح داشته باشند.</p>
    </article>
  </body>
</html>