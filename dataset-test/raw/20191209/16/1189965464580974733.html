<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/262270/o-zoologikos-kipos-toy-verolinoy-vaftise-ta-didyma-panta-100-meres-meta-ti-gennisi-toys"/>
    <meta property="og:site_name" content="LiFO"/>
    <meta property="article:published_time" content="2019-12-09T16:37:00+00:00"/>
    <meta property="og:title" content="Ο Ζωολογικός Κήπος του Βερολίνου «βάφτισε» τα δίδυμα πάντα 100 μέρες μετά τη γέννησή τους"/>
    <meta property="og:description" content="Ακολουθώντας την κινεζική παράδοση ο Ζωολογικός Κήπος του Βερολίνου έδωσε ονόματα στα δίδυμα πάντα εκατό μέρες αφού γεννήθηκαν"/>
  </head>
  <body>
    <article>
      <h1>Ο Ζωολογικός Κήπος του Βερολίνου «βάφτισε» τα δίδυμα πάντα 100 μέρες μετά τη γέννησή τους</h1>
      <h2>Ακολουθώντας την κινεζική παράδοση ο Ζωολογικός Κήπος του Βερολίνου έδωσε ονόματα στα δίδυμα πάντα εκατό μέρες αφού γεννήθηκαν</h2>
      <address><time datetime="2019-12-09T16:37:00+00:00">09 Dec 2019, 16:37</time> by <a rel="author">LIFOTEAM</a></address>
      <p>
        <b>Ο <a href="https://www.lifo.gr/tags/%CE%96%CF%89%CE%BF%CE%BB%CE%BF%CE%B3%CE%B9%CE%BA%CF%8C%CF%82+%CE%9A%CE%AE%CF%80%CE%BF%CF%82">Ζωολογικός Κήπος</a> του <a href="https://www.lifo.gr/tags/%CE%92%CE%B5%CF%81%CE%BF%CE%BB%CE%AF%CE%BD%CE%BF">Βερολίνου</a> αποφάσισε σήμερα να δώσει παραδοσιακά κινεζικά ονόματα στα δύο γιγάντια <a href="https://www.lifo.gr/tags/%CE%A0%CE%AC%CE%BD%CF%84%CE%B1">πάντα</a> που γεννήθηκαν σε αυτόν στα τέλη του Αυγούστου, ονομάζοντάς τα Μενγκ Γιουάν και Μενγκ Σιάνγκ.</b>
      </p>
      <p>Τα δύο πάντα «βαφτίστηκαν» σήμερα ακολουθώντας και πάλι την κινεζική παράδοση, η οποία θέλει να δίδεται το όνομα σε κάποιον 100 ημέρες μετά την γέννησή του, και παρουσιάστηκαν σε δημοσιογράφους από τον δήμαρχο της γερμανικής πρωτεύουσας Μίχαελ Μίλερ και τον Κινέζο πρεσβευτή Γου Κεν. Τα πάντα Μενγκ Σιάνγκ (Ποθητό Όνειρο) και Μενγκ Γιουάν (Όνειρο που έγινε Πραγματικότητα) γεννήθηκαν στις 31 Αυγούστου στον ζωολογικό κήπο με μέθοδο τεχνητής γονιμοποίησης για να αυξηθούν οι πιθανότητες αναπαραγωγής τους. Αυτά ζυγίζουν τώρα σχεδόν έξι κιλά έκαστο.</p>
      <figure>
        <img src="https://www.lifo.gr/uploads/image/1576857/zoologikos-khpos-verolino-panda_-3-_1.jpg"/>
        <figcaption>ΕΡΑ</figcaption>
      </figure>
      <figure>
        <img src="https://www.lifo.gr/uploads/image/1576858/zoologikos-khpos-verolino-panda_-4-.jpg"/>
        <figcaption>ΕΡΑ</figcaption>
      </figure>
      <p>Οι επισκέπτες του Ζωολογικού Κήπου του Βερολίνου, του ενός εκ των δύο που διαθέτει η γερμανική πρωτεύουσα, ο έτερος είναι ο Tierpark, θα μπορούν να δουν τα δύο μικρά πάντα μόνον μετά τις αρχές του 2020, αφού αυτά θα έχουν εξοικειωθεί με το περιβάλλον τους. Μαζί με τους γονείς τους, τη μητέρα τους Μενγκ Μενγκ (Μικρό Όνειρο) και τον πατέρα τους Τζιάο Τσινγκ (Μικρός Θησαυρός) που διαμένουν στην γερμανική πρωτεύουσα από τον Ιούνιο του 2017, είναι τα μόνα ζώα αυτού του είδους που μπορεί να δει κανείς σήμερα στη Γερμανία και η γέννηση των δύο μικρών τους ήταν κάτι πρωτόγνωρο για τη χώρα.</p>
      <p>Η μετακόμιση στο Βερολίνο πριν από δύο χρόνια αυτών των δύο γιγάντιων πάντα, τα οποία θεωρούνται εθνικοί θησαυροί στην Κίνα, συνιστούσε ένα νέο επεισόδιο στην «διπλωματία των πάντα» που καθιέρωσε το Πεκίνο για να διατηρεί καλές σχέσεις με τους εταίρους του. Η Κίνα έχει αποστείλει τέτοιους ειδικούς πρεσβευτές μόνον σε 12 χώρες, μεταξύ των οποίων και η Γαλλία, στην οποία γεννήθηκε ένα μωρό πάντα πέρυσι.</p>
      <figure>
        <img src="https://www.lifo.gr/uploads/image/1576859/zoologikos-khpos-verolino-panda_-6-.jpg"/>
        <figcaption>ΕΡΑ</figcaption>
      </figure>
      <figure>
        <img src="https://www.lifo.gr/uploads/image/1576856/zoologikos-khpos-verolino-panda_-2-.jpg"/>
        <figcaption>ΕΡΑ</figcaption>
      </figure>
      <figure>
        <img src="https://www.lifo.gr/uploads/image/1576855/zoologikos-khpos-verolino-panda_-1-.jpg"/>
        <figcaption>ΕΡΑ</figcaption>
      </figure>
      <p>Τα μικρά που γεννιούνται στο εξωτερικό φεύγουν εν γένει για την Κίνα έπειτα από τρία ή τέσσερα χρόνια αφού απογαλακτιστούν. Ο Ζωολογικός Κήπος του Βερολίνου καταβάλλει περίπου ένα εκατομμύριο δολάρια (περίπου 900.000 ευρώ) ετησίως στην Κίνα για τα ενήλικα πάντα που έχει. Το ποσό αυτό επενδύεται εκ νέου, σύμφωνα με το Πεκίνο, σε σχέδια προστασίας των πάντα, όπως μεταδίδει το γερμανικό πρακτορείο ειδήσεων DPA.</p>
      <p>Ο Ζωολογικός Κήπος του Βερολίνου δεν έχει δημοσιοποιήσει καμία πληροφορία σχετικά το ποσό που καταβλήθηκε για τα νεαρά πάντα.</p>
      <p>
        <i>Με πληροφορίες από ΑΠΕ-ΜΠΕ-AFP/Xinhua/Anadolu</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/249913/didyma-panta-gennithikan-sto-zoologiko-kipo-toy-verolinoy-tha-epistrafoyn-stin-kina"/>
      </related>
    </article>
  </body>
</html>