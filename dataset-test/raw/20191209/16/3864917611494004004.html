<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2834408-tramp-i-dali-namagaetsa-vtagnuti-ukrainu-v-amerikanski-vibori-urist-demokrativ.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T16:33:00+00:00"/>
    <meta property="og:title" content="Трамп і далі намагається втягнути Україну в американські вибори – юрист демократів"/>
    <meta property="og:description" content="Глава Білого дому Дональд Трамп не полишив зусиль щодо тиску на Україну, щоб втягнути її у вибори президента Сполучених Штатів."/>
  </head>
  <body>
    <article>
      <h1>Трамп і далі намагається втягнути Україну в американські вибори – юрист демократів</h1>
      <h2>Глава Білого дому Дональд Трамп не полишив зусиль щодо тиску на Україну, щоб втягнути її у вибори президента Сполучених Штатів.</h2>
      <address>
        <time datetime="2019-12-09T16:33:00+00:00">09 Dec 2019, 16:33</time>
      </address>
      <p>Про це заявив під час слухань з імпічменту глави Білого дому юридичний радник демократів у Палаті представників Деніел Голдман, повідомляє власний кореспондент Укрінформу.</p>
      <p>"Незважаючи на викриття схеми, що призвела до припинення президентом (Трампом – ред.) допомоги (Україні – ред.), він не зупинився. Він (Дональд Трамп – ред.) та його агенти продовжують прагнути втручання України в наші вибори, що спричиняє неминучу загрозу нашому виборчому процесу та нашій національній безпеці", - заявив Голдман під час слухань у Юридичному комітеті Палати представників.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2834322-demokrati-vvazaut-rizikom-ostannij-vizit-dzuliani-v-ukrainu.html">Демократи вважають "ризиком" останній візит Джуліані в Україну</a>
      </blockquote>
      <p>Він нагадав, що розслідування з імпічменту встановило факти створення президентом Трампом схеми тиску на Україну з метою початку розслідування на користь його кампанії з перевиборів, а "не на користь національних інтересів США". Голдман також звернув увагу законодавців, що для цього президент Трамп "використав офіційний кабінет та офіційні інструменти США", у тому числі дипломатію, а також затверджену Конгресом іноземну допомогу.</p>
      <p>Крім того, зазначив юрист, було встановлено, що всі в близькому оточенні президента були в курсі його намірів – від глави адміністрації до державного секретаря та віцепрезидента США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2833813-impicment-trampa-u-kongresi-mozut-progolosuvati-cogo-tizna.html">Імпічмент Трампа: у Конгресі можуть проголосувати цього тижня</a>
      </blockquote>
      <p>Як повідомляв Укрінформ, у Палаті представників американського Конгресу триває процес імпічменту президента Сполучених Штатів. Зараз слухання проходять в Юридичному комітеті, після чого мають бути сформовані офіційні звинувачення й передані на спільне голосування Палати представників. Якщо звинувачення будуть підтримані більшістю нижньої палати, процес імпічменту проходитиме в <a href="https://www.ukrinform.ua/tag-ssa">Сенаті Сполучених Штатів</a>.</p>
      <p>
        <i>Фото: The White House</i>
      </p>
    </article>
  </body>
</html>