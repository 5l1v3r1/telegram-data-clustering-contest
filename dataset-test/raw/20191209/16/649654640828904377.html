<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/u-parizu-poceo-samit-o-okoncanju-rata-na-istoku-ukrajine/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T16:38:57+00:00"/>
    <meta property="og:title" content="U Parizu počeo samit o okončanju rata na istoku Ukrajine"/>
    <meta property="og:description" content="Lideri Ukrajine, Rusije, Nemačke i Francuske okupili su se danas na dugo očekivanom samitu u Parizu u pokušaju da nađu način za okončanje petogodišnjeg rata na istoku Ukrajine u kojem je poginulo 14.000 ljudi."/>
  </head>
  <body>
    <article>
      <h1>U Parizu počeo samit o okončanju rata na istoku Ukrajine</h1>
      <address><time datetime="2019-12-09T16:38:57+00:00">09 Dec 2019, 16:38</time> by <a rel="author">Beta-AP</a></address>
      <p>
        <b>Lideri Ukrajine, Rusije, Nemačke i Francuske okupili su se danas na dugo očekivanom samitu u Parizu u pokušaju da nađu način za okončanje petogodišnjeg rata na istoku Ukrajine u kojem je poginulo 14.000 ljudi.</b>
      </p>
      <p>Predsednici Ukrajine, Rusije i Francuske, Volodimir Zelenski, Vladimir Putin i Emanuel Makron, i nemačka kancelarka Angela Merkel, kroz seriju sastanaka u Jelisejskoj palati pokušavaju da ožive mirovni sporazum iz 2015. godine koji zaraćene strane ignorišu.</p>
      <p>Taj sporazum iz Minska doprineo je smanjenju intenziteta borbi, ali su ukrajinski vojnici i proruski separatisti podržani od Moskve nastavili da razmenjuju vatru na istoku Ukrajine.</p>
      <p>Nije verovatno da će lideri na samitu doći do rešenja, a demonstranti u Kijevu vrše pritisak na Zelenskog da ne bude popustljiv prema Putinu, na njihovom prvom susretu.</p>
      <p>Bez obzira na ishod, samit je do sada najveći test za Zelenskog, novajliju u politici koji je u aprilu izabran za predsednika, pošto je u kampanji između ostalog obećavao okončanje rata na istoku zemlje.</p>
      <p>Neki Ukrajinci strahuju da će Putin izigrati Zelenskog na samitu. Juče se u Kijevu okupilo nekoliko hiljada demonstranata, zahtevajući od ukrajinskog predsednika da ne pristaje ni na kakve ustupke Rusiji.</p>
      <p>Ispred Jelisejske palate danas su dve demonstrantkinje iz ukrajinske feminističke grupe Femen golih grudi vikale „Odmah zaustavite Putina“, ali ih je policija brzo odvela.</p>
      <p>Rusija želi da iskoristi pariski samit da poveća pritisak na Zelenskog da ispuni mirovni sporazum iz Minska, prema kojem oblasti pod kontrolom pobunjenika dobijaju široku autonomiju u zamenu za okončanje sukoba.</p>
      <p>Sporazum iz 2015. predviđa da Ukrajina povrati kontrolu nad granicom sa Rusijom, ali tek pošto u pobunjeničkim oblastima budu lokalni izbori po ukrajinskom zakonu i pošto ti regioni dobiju autonomni status.</p>
      <p>Zelenski, međutim, navodi da Ukrajina mora da dobije kontrolu nad granicom pre održavanja lokalnih izbora, ali Kremlj insistira da to nije opcija.</p>
      <p>Francuski zvaničnici navode da će o potencijalnim izmenama redosleda koraka biti reči danas, ali dodaju da je cilj samita ispunjavanja sporazuma iz Minska, a ne pisanje novog mirovnog sporazuma.</p>
      <p>Uoči samita u Parizu, Ukrajina i Rusija su u septembru postigli dogovor o razmeni zarobljenika i dogovorili se o povlačenju vojnika i teškog naoružanja na dve lokacije na istoku Ukrajine.</p>
      <p>Rusija je takođe oslobodila tri ukrajinska ratna brod koje je zaplenila pre godinu dana.</p>
      <p>Pred današnje razgovore Zelenski je rekao da se nada da će oni doprineti postizanju trajne obustave vatre i sporazuma o razmeni svih zarobljenika koje drže zaraćene strane.</p>
      <p>Rusija negira da pomaže separatistima slanjem vojnika i oružja, ali im pruža političku podršku i šalje pomoć.</p>
      <p>Moskva navodi da ljudi na istoku Ukrajine osećaju snažnije kulturne i lingvističke veze s Rusijom nego s Kijevom koji naginje Zapadu.</p>
      <h3>Povezani tekstovi:</h3>
    </article>
  </body>
</html>