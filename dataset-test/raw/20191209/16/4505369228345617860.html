<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/crji-procurorul-general-bogdan-licu-acuzat-de-un-nou-plagiat_500937.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T16:40:34+00:00"/>
    <meta property="og:title" content="CRJI: Procurorul general Bogdan Licu, acuzat de un nou plagiat"/>
    <meta property="og:description" content="Procurorul general interimar, Bogdan Licu, este acuzat de un nou plagiat. Acesta ar fi &amp;bdquo;copiat mare parte dintr-un capitol pe care l-a scris &amp;icirc;ntr-o carte apărută &amp;icirc;n 2005&amp;rdquo;,  potrivitsite-ul linx.crji.org."/>
  </head>
  <body>
    <article>
      <h1>CRJI: Procurorul general Bogdan Licu, acuzat de un nou plagiat</h1>
      <address><time datetime="2019-12-09T16:40:34+00:00">09 Dec 2019, 16:40</time> by <a rel="author" href="https://plus.google.com/111828348678880759933" target="_blank">Filip Stan</a></address>
      <p>Procurorul general interimar, Bogdan Licu, este acuzat de un nou plagiat. Acesta ar fi „copiat mare parte dintr-un capitol pe care l-a scris într-o carte apărută în 2005”,  potrivitsite-ul linx.crji.org. </p>
      <p>"Licu, apărătorul legilor, a furat cuvânt cu cuvânt și bucăți din două legi. În urmă cu câțiva ani, HotNews dezvăluia că actualul procuror general a copiat masiv și în teza de doctorat susținută în 2011, la Academia Națională de Informații ”Mihai Viteazul”, precum și într-un proiect de management”, scrie<a href="https://linx.crji.org/2019/12/09/recidivistul-licu-procurorul-general-plagiator-in-serie/"> crji.</a></p>
      <p>”Criminogeneza corupției” face parte din volumul „Neliniștile Insecurității” (pag. 187-196), carte coordonată de profesorul universitar Cristian Troncotă, la acea vreme angajat la Academia Națională de Informații.<br/><br/>Ce ar fi plagiat Bogdan Licu, potrivit linx.crji.org:<br/><br/>    În prima pagină a articolului, Licu preia fragmente din două acte legislative – Hotărârea numărul 836 din 18 decembrie 2001 privind adoptarea de către Parlament a Strategiei de Securitate Națională a României și Hotărârea 1065 din 25 octombrie 2001 privind aprobarea Programului naţional de prevenire a corupţiei şi a Planului naţional de acţiune împotriva corupţiei.<br/>    Un fragment consistent a copiat actualul procuror general, din nou fără a menționa sursa, dintr-un articol publicat de Alexandru Boroi și Norel Neagu, în numărul 4 din 2003 al Revistei ”Dreptul”. De la cei doi, demonstrând cinism academic, Licu a înlăturat trei note de subsol. Astfel, a lăsat impresia că ideile îi aparțin în totalitate. În acest caz, s-ar putea spune că Licu a călcat pe bec de două ori, plagiind atât de la Boroi și Neagu, cât și de la ”exclușii” din notele de subsol.<br/>    Din volumul ”Sociologia crimei și criminalității”, scris de Sorin Rădulescu și Dan Banciu și publicat în 1996, la Casa de editură și presă Șansa SRL, Licu a procedat la fel ca mai sus: preluat și nemenționat. A mai tăiat, a reformulat, ici-colo, dar proximitatea fragmentelor copiate integral trădează, fără tăgadă, faptul că sursa este aceeași.<br/>    Tot la capitolul ”sursă legislativă”, de asemenea fără a fi citată, este un fragment dintr-o ”Expunere de motive” la o Lege din 2002, expunere semnată de premierul din acea vreme, Adrian Năstase.<br/><br/>Contactată de linx.crji.org, ziarista Emilia Șercan consideră că este vorba de „un plagiat foarte clar”.<br/><br/>    „În cazul acestui studiu semnat de domnul Bogdan Licu avem de-a face cu un plagiat foarte clar de tip «copy-paste», dar și cu câteva situații de plagiat prin parafrazare.<br/>    Din punctul meu de vedere în cazul lui Bogdan Licu, dar și al tuturor oamenilor din sistemul de justiție – procurori sau judecători care au plagiat -, putem să vorbim despre circumstanțe agravante, pentru că ei sunt oameni care aplică legea, iar România are o lege care protejează dreptul de proprietate intelectuală încă din 1996”, a afirmat Emilia Șercan.<br/><br/>Citește mai multe <a href="https://linx.crji.org/2019/12/09/recidivistul-licu-procurorul-general-plagiator-in-serie/">aici.</a></p>
    </article>
  </body>
</html>