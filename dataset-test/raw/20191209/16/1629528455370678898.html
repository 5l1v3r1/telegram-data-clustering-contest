<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/praha/zpravy/otec-deti-kolaps-infarkt-mikulas-praha-svedkyne-zachranka.A191209_154013_praha-zpravy_rsr"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T16:22:00+00:00"/>
    <meta property="og:title" content="Otec dostal na mikulášské procházce s dětmi infarkt, pomohla kolemjdoucí"/>
    <meta property="og:description" content="Podvečerní procházka před svátkem svatého Mikuláše se pro dvě děti a jejich otce proměnila v drama. Muže totiž na ulici v pražských Vinohradech postihl srdeční infarkt. Díky pomoci kolemjdoucí ženy a spolupráci policie se záchranáři, ale přežil."/>
  </head>
  <body>
    <article>
      <h1>Otec dostal na mikulášské procházce s dětmi infarkt, pomohla kolemjdoucí</h1>
      <address><time datetime="2019-12-09T16:22:00+00:00">09 Dec 2019, 16:22</time> by <a rel="author" href="https://www.idnes.cz/novinari/roman-safhauser.N3697" target="_blank">Roman Šafhauser</a></address>
      <p>Podvečerní procházka před svátkem svatého Mikuláše se pro dvě děti a jejich otce proměnila v drama. Muže totiž na ulici v pražských Vinohradech postihl srdeční infarkt. Díky pomoci kolemjdoucí ženy a spolupráci policie se záchranáři, ale přežil.</p>
      <p>Pětapadesátiletý muž vyrazil se svými dvěma dětmi na procházku minulý týden ve čtvrtek, na ulici ale zkolaboval.   </p>
      <p>„Svědkyně události, kolemjdoucí žena, ihned vytočila linku 155 a podle rad dispečerky na telefonu začala poskytovat muži nepřímou srdeční masáž,“ uvedla mluvčí záchranářů Jana Poštová.</p>
      <p>Operátorka také ihned na místo vyslala záchranku a požádala o policejní hlídku s automatizovaným externím defibrilátorem. Policisté přijeli jako první a podali muži jeden výboj, díky kterému se probral z bezvědomí.</p>
      <p>„Záchranáři pak muže vyšetřili a zjistili, že prodělal akutní infarkt myokardu. Následně pacienta transportovali do Všeobecné fakultní nemocnice na katetrizační jednotku,“ dodala Poštová.</p>
      <p>O děti zatím bylo postaráno v nedaleké restauraci.</p>
      <p>Podle záchranářů jde v podobných případech o každou minutu a je důležité, aby záchrana začala co nejdříve po kolapsu.</p>
      <p>„Je to příklad skvělé spolupráce všech součástí takzvaného řetězce přežití, počínajícího příkladnou reakcí svědků události, kteří začali muži poskytovat ihned pomoc podle rad dispečerky záchranné služby,“ podotkla Poštová.</p>
    </article>
  </body>
</html>