<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/746062"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="จับตาประชุมปชป.เดือด คาดออกกฎเหล็กคุมส.ส."/>
    <meta property="og:description" content="จับตาประชุมส.ส.ปชป.พรุ่งนี้ คาดแกนนำจ่อออกกฏเหล็กจัดการส.ส.สวนมติพรรค “อลงกรณ์”โพสต์ไลน์กลุ่มลงโทษทางวินัย ด้าน“เทพไท”โต้เดือด"/>
  </head>
  <body>
    <article>
      <h1>จับตาประชุมปชป.เดือด คาดออกกฎเหล็กคุมส.ส.</h1>
      <address>
        <time datetime="2019-12-09T16:00:00+00:00">09 Dec 2019, 16:00</time>
      </address>
      <p>
        <b>จับตาประชุมส.ส.ปชป.พรุ่งนี้ คาดแกนนำจ่อออกกฏเหล็กจัดการส.ส.สวนมติพรรค “อลงกรณ์”โพสต์ไลน์กลุ่มลงโทษทางวินัย ด้าน“เทพไท”โต้เดือด</b>
      </p>
      <p>เมื่อวันที่ 9 ธ.ค. ผู้สื่อข่าวรายงานว่า สำหรับความเคลื่อนไหวในพรรคประชาธิปัตย์ ยังเกิดแรงกระเพื่อมภายในพรรค จากกรณีที่มีส.ส.พรรคประชาธิปัตย์จำนวนหนึ่งไปลงมติสนับสนุนญัตติการแต่งตั้งคณะกรรมาธิการ (กมธ.) วิสามัญเพื่อศึกษาผลกระทบจากการกระทำประกาศและคำสั่งของคณะรักษาความสงบแห่งชาติ (คสช.) และการใช้อำนาจของหัวหน้าคสช. ตามมาตรา 44  ขณะที่พรรคร่วมรัฐบาลมีข้อตกลงร่วมกันว่าไม่ให้มีการตั้งกมธ.ดังกล่าว ซึ่งส่งผลให้พรรคประชาธิปัตย์ที่เป็นพรรคร่วมรัฐบาลต้องทำตามข้อตกลงนี้<br/><br/>สำหรับเหตุการณ์ลงมติสวนทางนั้น ทำให้ผู้ใหญ่และแกนนำของพรรคหารือถึงแนวทางป้องกันหรือแก้ปัญหาเช่นนี้อีก มิฉะนั้นอาจมีส.ส.ของพรรคโหวตสวนทางเพิ่มขึ้นในการอภิปรายไม่ไว้วางใจรัฐบาล ซึ่งจะส่งผลต่อสถานะพรรคร่วมรัฐบาล ทั้งนี้มีผู้เสนอว่าควรมีบทลงโทษส.ส.ที่ไม่ทำตามมติพรรค ซึ่งโทษสูงสุดคือการไม่ส่งบุคคลนั้นลงสมัครรับเลือกตั้งอีกในการเลือกตั้งครั้งหน้า  อย่างไรก็ตาม คณะกรรมการบริหารพรรคประชาธิปัตย์จะมีการประชุมกันในวันที่ 27 ธ.ค.นี้ ซึ่งจะมีการหยิบยกเรื่องนี้มาหารือ <br/><br/>แต่ขณะเดียวกัน พรรคประชาธิปัตย์จะมีการประชุมส.ส.ในวันที่ 10 ธ.ค.นี้ เวลา 13.00 น. คาดว่าผู้บริหารพรรคจะมีการกำชับส.ส.ถึงการทำตามมติพรรค พร้อมตักเตือนคนที่เคยลงมติสวนทางหรือชอบให้ข่าวที่เป็นการแสดงความเห็นทางการเมืองแบบรายวัน<br/>               <br/>นอกจากนี้เกิดการโต้เถียงกันในไลน์กลุ่มอดีตส.ส.พรรคประชาธิปัตย์เมื่อช่วงเช้าวันนี้ (9 ธ.ค.) โดยนายอลงกรณ์ พลบุตร รองหัวหน้าพรรคประชาธิปัตย์ และที่ปรึกษารมว.เกษตรและสหกรณ์ ได้ส่งข้อความในไลน์กลุ่มว่าพรรคจะต้องมีมาตรการลงโทษทางวินัยต่อส.ส.ที่ไม่ทำตามมติพรรค แต่มีส.ส.บางคนออกมาตอบโต้นายอลงกรณ์ โดยเฉพาะอย่างยิ่งนายเทพไท เสนพงศ์ ส.ส.นครศรีธรรมราช พรรคประชาธิปัตย์ ซึ่งเป็นหนึ่งในผู้ลงมติสนับสนุนให้ตั้งกมธ.วิสามัญดังกล่าว ได้ส่งข้อความในไลน์กลุ่ม ยืนยันว่าตนได้ทำสิ่งที่ถูกต้องแล้ว เพราะส.ส.ประชาธิปัตย์เป็นผู้เสนอญัตตินี้ ส่งผลให้เกิดการโต้เถียงกันต่อ จนถึงขั้นที่นายอลงกรณ์ท้าให้นายเทพไทไปเจอกันที่พรรคประชาธิปัตย์ เวลา 13.00 น. แต่ปรากฏว่าเมื่อถึงเวลาดังกล่าว กลับไม่มีการพบกันระหว่างนายอลงกรณ์และนายเทพไท<br/> </p>
    </article>
  </body>
</html>