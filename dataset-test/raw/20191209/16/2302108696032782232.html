<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/un-vapor-suspectat-ca-transporta-arme-pentru-armata-iraniana-a-descarcat-in-portul-constanta-nava-se-afla-sub-sanctiunile-sua.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T16:36:11+00:00"/>
    <meta property="og:title" content="Un vapor suspectat că transportă arme pentru armata iraniană a descărcat în Portul Constanța. Nava se află sub sancțiunile SUA"/>
    <meta property="og:description" content="Un cargou iranian care se află sub sancțiunile impuse de Statele Unite ale Americii a intrat, luni, în Portul Constanța și a descărcat la una dintre"/>
  </head>
  <body>
    <article>
      <h1> Un vapor suspectat că transportă arme pentru armata iraniană a descărcat în Portul Constanța. Nava se află sub sancțiunile SUA </h1>
      <address><time datetime="2019-12-09T16:36:11+00:00">09 Dec 2019, 16:36</time> by <a rel="author">Andreea Pavel</a></address>
      <p>Un cargou iranian care se află sub sancțiunile impuse de Statele Unite ale Americii a intrat, luni, în Portul Constanța și a descărcat la una dintre danele operate de firma SOCEP, transmite<a href="https://www.info-sud-est.ro/un-vapor-suspectat-ca-transporta-arme-pentru-armata-iraniana-a-descarcat-in-portul-constanta-nava-se-afla-sub-sanctiunile-sua/"> Info Sud-Est.</a></p>
      <p>Nava “Shahr E Kord” este deținută de compania iraniană de transport maritim (Islamic Republic of Iran Shipping Lines (IRISL), care a intrat pe lista de sancțiuni ale Statelor Unite ale Americii impuse Teheranului după ieșirea din acordul nuclear, în anul 2016.</p>
      <p>Jurnaliștii bulgari de la publicația Bivol.bg au scris în aprilie 2019 că societatea maritimă iraniană este cunoscută ca unul dintre subcontractanții principali ai Ministerului Apărării din Republica Islamică și al principalului său serviciu special – Corpul Gărzii Revoluționare Islamice – și că navele deținute au fost detectate, în mai multe rânduri, transportând arme, muniții și mărfuri pentru armata iraniană. Articolul complet <a href="https://bivol.bg/en/ship-of-sanctioned-by-us-iranian-company-spotted-in-bulgarias-burgas.html">aici. </a></p>
      <p>Nava iraniană a plecat în această seară din Portul Constanța spre portul Burgas, din Bulgaria.</p>
      <figure>
        <img src="https://cdn.g4media.ro/wp-content/uploads/2019/12/Shahr-E-Kord-Portul-Constanta-2-scaled.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/12/Shahr-E-Kord-Portul-Constanta-2-scaled.jpg"/>
      </figure>
      <p>
        <i>sursa foto: Info Sud-Est</i>
      </p>
      <p>
        <b>Nava iraniană, controlată în Portul Misrata din Libia pentru deținerea de arme</b>
      </p>
      <p>Jurnaliștii bulgari de la publicația de investigații Bivol.bg au scris în luna aprilie, după ce nava iraniană a trecut prin portul Burgas, că vapoarele deținute de compania maritimă de stat iraniană au fost detectate de mai multe ori că transportă arme, muniții și alte mărfuri pentru armata iraniană și pentru sectorul de apărare al țării.</p>
      <p>“Această companie este cunoscută ca unul dintre subcontractanții principali ai Ministerului Apărării din Republica Islamică și al principalului său serviciu special – Corpul Gărzii Revoluționare Islamice. Navele acestei companii au fost detectate în mai multe rânduri transportând arme, muniții și alte mărfuri pentru armata iraniană și pentru sectorul de apărare al țării”, arată jurnaliștii bulgari.</p>
      <p>Tot aceștia au arătat că nava este deținută de o companie care se află pe lista de sancțiuni a SUA împotriva Iranului:</p>
      <p>“Deținătoarea vaporului este o companie care se află pe lista de sancțiuni a SUA împotriva Iranului. Societatea se numește Islamic Republic of Iran Shipping Lines (IRISL), cunoscută ca IRISL Group, IRI Shipping Lines sau ARYA Shipping Company. Compania este înregistrată în Teheran, capitala Iranului”, mai notează jurnaliștii bulgari.</p>
      <p>În articolul publicat în aprilie 2019, jurnaliștii bulgari mai notau că “potrivit analiștilor, este foarte posibil ca marfa să fie arme ușoare din Bulgaria sau din alte țări balcanice”, referindu-se la voiajul făcut de nava Shahr E Kord în portul Burgas.</p>
      <p>„Informațiile noastre sunt că Iranul ridică arme ușoare, muniție și Kalashnikov din Bulgaria, produse în fabrica de arme din Kazanlak”, a declarat Ruslan Trad, cofondatorul site-ului internațional de securitate “De Re Militari” pentru Bivol.bg.</p>
      <p>Conform lui Ruslan Trad, citat de jurnaliștii Bivol, “Teheran este în căutarea unor „noi locații” pentru afaceri similare, după ce președintele american Donald Trump a introdus sancțiunile împotriva Iranului”.</p>
      <p>Citește articolul integral pe<a href="https://www.info-sud-est.ro/un-vapor-suspectat-ca-transporta-arme-pentru-armata-iraniana-a-descarcat-in-portul-constanta-nava-se-afla-sub-sanctiunile-sua/"> Info Sud-Est.</a></p>
    </article>
  </body>
</html>