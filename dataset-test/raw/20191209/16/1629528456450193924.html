<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/liberec/zpravy/mosty-liberecky-kraj-havarijni-stav.A191209_140020_liberec-zpravy_jape"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T16:09:00+00:00"/>
    <meta property="og:title" content="Sedmnáct mostů v Libereckém kraji je v havarijním stavu, některé zbourají"/>
    <meta property="og:description" content="Opadává z nich beton, jinde je podemletá opěra. Několik mostů v Libereckém kraji je v tak špatném stavu, že bude potřeba je buď částečně, nebo zcela zbourat. Jinde značkami omezí zatížení mostů."/>
  </head>
  <body>
    <article>
      <h1>Sedmnáct mostů v Libereckém kraji je v havarijním stavu, některé zbourají</h1>
      <address><time datetime="2019-12-09T16:09:00+00:00">09 Dec 2019, 16:09</time> by <a rel="author" href="https://www.idnes.cz/novinari/adam-pluhar.N973" target="_blank">Adam Pluhař</a></address>
      <p>Opadává z nich beton, jinde je podemletá opěra. Několik mostů v Libereckém kraji je v tak špatném stavu, že bude potřeba je buď částečně, nebo zcela zbourat. Jinde značkami omezí zatížení mostů.</p>
      <p>I když nehrozí jejich zřícení či propadnutí, v havarijním stavu je dnes celkem sedmnáct krajských mostů. Čeká je postupná oprava.</p>
      <p>U třech mostů - v krkonošské Poniklé a Dubé a českolipském Provodíně - už kraj hledá stavební firmy. Oprava má začít příští rok.</p>
      <p>Nejnáročnější bude rekonstrukce historického mostu přes řeku Jizeru u Poniklé. Spojuje Vysoké a Roprachtice. Zapotřebí bude zbourat kamennou nosnou konstrukci a postavit novou, železobetonovou. Oprava podle předpokladu vyjde na 18,5 milionu korun. </p>
      <p>„Protože se u tohoto mostu bude bourat celá mostní konstrukce, bude se muset zavřít. Pro obyvatele to bude nepříjemné, protože tam není žádná krátká objízdná alternativa. O provizorním přemostění jsme také uvažovali, ale z jedné strany je železnice a z druhé silnice první třídy a není to příliš reálné. Stálo by to také zhruba čtvrtinu ceny mostu,“ zmínil šéf Krajské správy silnic Jan Růžička.</p>
      <p>Radikální přestavba čeká i most přes Robečský potok mezi obcemi Provodín a Jestřebí. Je v havarijním stavu. Současnou konstrukci tvořenou kamennými klenbami vystřídá ocelobetonová, založená na železobetonových pilotech. Oprava by měla vyjít na 8,6 milionu.</p>
      <p>Z mostu na silnici druhé třídy za Dubou v rokli opadávají kusy betonu a půjde celý k zemi. Výstavba nového mostu bude stát asi 10 milionů korun. „Bude-li to možné, pokusíme se získat na rekonstrukce dotaci od <a href="https://www.idnes.cz/wiki/obecne/statni-fond-dopravni-infrastruktury.K5004071">Státního fondu dopravní infrastruktury</a>. Stavět by se mělo po celý příští rok,“ řekl Jan Sviták, náměstek hejtmana pro dopravu, investice a veřejné zakázky.</p>
      <p>Opravu dalších deseti mostů, které na sedmistupňové škále poškození značí číslice sedm, chystá kraj v dalších letech. „Ne všechny mosty, které jsou zařazeny do sedmé třídy, znamenají demolici. Někde je nosná konstrukce v sedmičce, ale opěry jsou ve trojce. Jinde je ale opravdu špatný celý most,“ poznamenal Jan Růžička.</p>
      <h3>Čtyřicet mostů dostane značku s hmotností</h3>
      <p>Krajská správa silnic při kontrole prověřovala i zatížitelnost mostů. A čtyřicet z nich nevyhovělo. Kvůli zhoršenému stavu dostanou dopravní značku s omezením tonáže. Na mosty budou moci vjet jen auta se stanovenou hmotností. Pokud před mostem bude značka oznamovat takzvané výhradní zatížení, může na most najet jen jedno auto například o hmotnosti 30 tun.</p>
      <p>Kraj vlastní 653 mostů na silnicích druhých a třetích tříd. Sedmnáct jich je v nejhorším stavu, označeném na sedmistupňové stupnici číslovkou 7. Letos kraj zrekonstruoval šest mostů.</p>
      <p>V příštím roce plánuje zahájit přípravu rekonstrukcí deseti mostů. Opravou projde most v Srní u České Lípy, ve Stráži pod Ralskem, v Břevništi, přes řeku Olešku v Košťálově, přes Jilemku v Jilemnici, v Novoveské ulici v Jablonci nad Nisou, přes Libchavu ve Volfarticích, přes potok Žlábek ve Stružinci a mezi Václavím a Lestkovem. „Rekonstrukce těchto mostů začnou nejdříve za dva roky,“ uzavřel náměstek Sviták.</p>
      <p>„Za posledních šest let jsme zrekonstruovali zhruba stovku mostů. Pořád je to ale málo. Mosty, které jsme převzali od státu, byly ve špatném stavu,“ doplnil Jan Růžička.</p>
      <h3>Opravovat bude i stát</h3>
      <p>Ve špatném stavu jsou mosty na libereckém průtahu. S jejich opravou chce <a href="https://www.idnes.cz/wiki/firmy/reditelstvi-silnic-a-dalnic-rsd.K473159">Ředitelství silnic a dálnic</a> (ŘSD) začít v roce 2021. „Oprava estakády přes Doubskou ulici a železniční tratě a rekonstrukce takzvané polské estakády za nájezdem ze silnice I/14 od Jablonce nad Nisou jsou naplánované na období let 2021 až 2023,“ upozornila mluvčí ŘSD Nina Ledvinová.<br/>Oba mosty postavili polští stavbaři v roce 1976. </p>
      <p>„Mosty budou zbourané, částečně budou využity stávající základy a budou postaveny nové, širší mosty. Stávající estakáda za nájezdem ze silnice číslo 14, která má šestnáct mostních polí, bude nahrazena mostem o jednom poli přes příjezdovou komunikaci k liberecké aréně a navazujícími opěrnými zdmi. Provede se také směrová korekce nájezdové větve ze silnice číslo 14,“ dodala mluvčí Ledvinová.</p>
      <p>Hrubý odhad nákladů na rekonstrukce obou mostů včetně souvisejících přeložek inženýrských sítí a úprav komunikací je 280 milionů korun.</p>
    </article>
  </body>
</html>