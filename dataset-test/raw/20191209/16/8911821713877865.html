<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.interia.pl/klub-wisla-krakow/news-wisla-krakow-jakub-blaszczykowski-znalazl-sie-w-ogniu-krytyk,nId,3378960"/>
    <meta property="og:site_name" content="sport.interia.pl"/>
    <meta property="article:published_time" content="2019-12-09T16:28:00+00:00"/>
    <meta property="og:title" content="Wisła Kraków. Jakub Błaszczykowski znalazł się w ogniu krytyki Dziekanowskiego"/>
    <meta property="og:description" content="Wisła, po porażce w Zabrzu i dziewięciu wcześniejszych, na dobre ugrzęzła na dnie ligowej tabeli. Nic dziwnego, że grono optymistów wśród jej kibiców topnieje niczym śnieg pod wpływem podmuchów halnego. Pytanie jednak, czy kapitan i grający współwłaściciel &quot;Białej Gwiazdy&quot; Kuba Błaszczykowski zasługuje na to, by potępiać go za pomoc ratunkową?"/>
  </head>
  <body>
    <article>
      <h1>Wisła Kraków. Jakub Błaszczykowski znalazł się w ogniu krytyki Dziekanowskiego</h1>
      <address><time datetime="2019-12-09T16:28:00+00:00">09 Dec 2019, 16:28</time> by <a rel="author">INTERIA.PL</a></address>
      <p>
        <b>Wisła, po porażce w Zabrzu i dziewięciu wcześniejszych, na dobre ugrzęzła na dnie ligowej tabeli. Nic dziwnego, że grono optymistów wśród jej kibiców topnieje niczym śnieg pod wpływem podmuchów halnego. Pytanie jednak, czy kapitan i grający współwłaściciel "Białej Gwiazdy" Kuba Błaszczykowski zasługuje na to, by potępiać go za pomoc ratunkową?</b>
      </p>
      <aside>Odtwarzacz wideo wymaga uruchomienia obsługi JavaScript w przeglądarce. Wisła Kraków. Artur Skowronek: Czas działa na naszą korzyść. Wideo INTERIA.TV</aside>
      <p>Powrót Kuby z Bundesligi na pomoc Wiśle to jedna z piękniejszych historii w dziejach Ekstraklasy. Oto legenda reprezentacji Polski, finalista Ligi Mistrzów porzuca oferty gry w ligach zagranicznych, za kwoty liczone w milionach euro, by próbować wyciągnąć z przepaści "Białą Gwiazdę". Przy wsparciu innych ratowników - Jarosława Królewskiego i Tomasza Jażdżyńskiego od strony organizacyjno-finansowej akcja ratunkowa jest nadspodziewanie udana: w ciągu 11 miesięcy spłacono 14 mln długów po poprzednikach. Gorzej i to znacznie jest z warstwą sportową, która jest przecież kluczowa dla piłkarskiej spółki akcyjnej, jaką jest Wisła SA.</p>
      <p>Trudno jednak winić Kubę, który na boisku robi co może, aby jego drużyna wygrała choć jeden mecz od sierpnia, za to, że drużyna wpadła w wir porażek. Wir, z którego nie wyciągnął jej nawet nowy trener Artur Skowronek.</p>
      <p>Krytyki pod adresem "Błaszcza" nie kryje uznany ekspert Polsatu Sport Dariusz Dziekanowski, który na łamach "Przeglądu Sportowego" twierdzi:</p>
      <p>"Znalazłem się w bardzo wąskim gronie osób, które do decyzji Kuby (o powrocie do Wisły) podeszły bez większego entuzjazmu. Uważałem, że ma przed sobą jeszcze kilka lat grania w piłkę i na tym powinien się skupić. Pomoc Wiśle, czyli klubowi, który wprowadził go na duże wody w piłce nożnej, jest oczywiście pięknym i wielkim gestem, ale wiadomo było, że to wejście na bardzo grząski grunt" - uważa Dziekanowski.</p>
      <p>"Błaszczykowski miał pomóc sportowo, finansowo i być twarzą oczyszczenia klubu z patologii. Po roku Wisła - dzięki zaangażowaniu kilku ludzi (w tym i reprezentanta Polski) - wciąż gra w Ekstraklasie, wprowadzono też dużą dyscyplinę finansową, ale wciąż przecieramy oczy ze zdumienia czytając i słuchając, jak głęboko te patologie (czytaj: gangsterzy) zakorzeniły się w strukturach klubowych, i jak wciąż trudno jest się ich pozbyć" - dodaje Dziekanowski i tu zupełnie myli "systemy walutowe". Doniesienia o pozostałości Sharksów w strukturach klubu nie dotykają bowiem Wisły SA, w której jest zaangażowany Kuba, tylko stowarzyszenia TS Wisła, a to przecież dwa kluby, które na dodatek toczą z sobą spór.</p>
      <p>"Przyjazd do Krakowa miał Kubie pomóc w powrocie do formy i tym samym do reprezentacji narodowej. Tu znowu miał pod górkę, bo selekcjonerem został jego wujek - Jerzy Brzęczek. To zrodziło podejrzenia o faworyzowanie zawodnika. Niektórzy apelowali do Błaszczykowskiego, by nie narażał swojej reputacji na szwank i zakończył karierę. Ja z kolei uważałem (i wciąż uważam), że zdrowy Kuba nadal jest ogromną wartością dla naszej reprezentacji. Jednak powrót do Wisły nie był rozsądnym posunięciem" - uważa Dziekanowski w "PS".</p>
      <p>Już w piątek wiślacy podejmują Pogoń Szczecin, która jest zdecydowanie najlepszym zespołem ligi w meczach wyjazdowych. Kuba i jego załoga nie składają broni.</p>
      <p>
        <b>MB</b>
      </p>
    </article>
  </body>
</html>