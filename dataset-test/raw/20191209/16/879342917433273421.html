<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/12/09/pogljad/ekonomika/zrostannya-vvp-zarplat-proponuye-kabmin-2020-roczi"/>
    <meta property="og:site_name" content="Слово і Діло"/>
    <meta property="article:published_time" content="2019-12-09T16:06:16+00:00"/>
    <meta property="og:title" content="Зростання ВВП і зарплат: що пропонує Кабмін у 2020 році"/>
    <meta property="og:description" content="Кабінет міністрів України затвердив макроекономічний прогноз на 2020-2022 роки, який містить два сценарії – консервативний і оптимістичний."/>
  </head>
  <body>
    <article>
      <h1>Зростання ВВП і зарплат: що пропонує Кабмін у 2020 році</h1>
      <address><time datetime="2019-12-09T16:06:16+00:00">09 Dec 2019, 16:06</time> by <a rel="author">Ілля Несходовський</a></address>
      <p>
        <b>Кабінет міністрів України затвердив макроекономічний прогноз на 2020-2022 роки, який містить два сценарії – консервативний і оптимістичний. Якщо врахувати показники на найближче майбутнє, то згідно з першим сценарієм ВВП України в 2020 році зросте на 3,7%, інфляцію уряд прогнозує на рівні 6,4%, а номінальна середньомісячна зарплата становитиме 497 грн на наступний рік. Згідно з другим – оптимістичним – сценарієм ВВП у 2020 році зросте на 4,8%, інфляція закладена на рівні 6,6%, а зарплата збільшиться до 12 552 грн. У коментарі «Слово і Діло» директор Інституту соціально-економічної трансформації Ілля Несходовський пояснив, що в цілому прогноз Кабміну реалістичний, оскільки в середньому в Україні спостерігається тренд на економічне зростання в межах 3%.</b>
      </p>
      <p>Ілля Несходовський пояснив, що зростання ВВП на рівні 3% зумовлене сприятливою зовнішньою кон'юнктурою, наприклад, щодо наших основних експортних товарів, а також впливаэ фактор гарного урожаю, що цьогоріч рекордний.</p>
      <p>Завдяки цьому, за словами експерта, країна отримує непогані ресурси, що також відображається на курсі долара.</p>
      <p>«<i>Зростання в одному секторі тягне за собою зростання інших секторів, у зв'язку з чим спостерігається позитивна динаміка щодо зростання зарплат</i>», – зауважив Несходовський.</p>
      <p>Економіст спрогнозував, що динаміка збільшення зарплат збережеться в наступному році. При цьому, на думку економіста, наразі рівень заробітних плат вичерпав можливості, які були протягом декількох останніх років, що було обумовлено істотним зростанням інфляції.</p>
      <p>«<i>Фактично раніше реальні зарплати впали. Тому зараз і в найближчому майбутньому ми компенсували падіння і отримали зростання</i>», – зазначив Ілля Несходовський.</p>
      <related>
        <a href="https://www.slovoidilo.ua/2019/12/08/video/ekonomika/analizuyemo-makroprohnoz-kabminu-zrobyt-ukrayincziv-zamozhnishymy"/>
      </related>
      <p>На думку експерта, також реалістичними є показники інфляції. «<i>Добре, що ціни у нас не контролюються, що не створює ефекту пружини, як це було раніше, коли тривалий час ціни утримувалися на низькому рівні, а потім різко йшли вгору</i>», – додав Несходовський.</p>
      <p>Також експерт звернув увагу, що в Україні істотно занижений прожитковий мінімум.</p>
      <p>«<i>Цей показник – адміністративна величина. Якщо уряд не ухвалить ніякого рішення, то соцстандарти в Україні залишаться також на низькому рівні</i>», – констатував економіст. При цьому він звернув увагу на заяви про те, що перелік соцстандартів відв'яжуть від прожиткового мінімуму.</p>
      <p>«<i>Наприклад, в Україні діє прив'язка зарплати суддів до прожиткового мінімуму. Це абсолютно необумовлено, такі показники потрібно відв'язати. Пенсії та соціальні виплати звичайно повинні бути прив'язані до прожиткового мінімуму. Більш того, це передбачено Конституцією України</i>», – прокоментував Несходовський.</p>
      <p>Підсумовуючи, економіст позначив, що підвищувати соцстандарти в країні можна лише за умови відповідного фінансового ресурсу. Він акцентував, що раніше депутати нерідко ухвалювали рішення всупереч цьому чиннику. Наприклад, було рішення про виплати дітям війни, що призвело до того, що бюджет ПФ зріс, зазначив експерт.</p>
      <p>«<i>Соцстандарти потрібно підвищувати, але з огляду на наявність фінансового ресурсу, щоб уникнути потім ситуації, коли окремі норми законодавства щодо соціальних виплат не діють. В цілому, якщо зростатиме економіка, збільшаться й соцвиплати</i>», – підсумував Ілля Несходовський.</p>
      <p>Раніше юрист Андрій Вігірінський у відеопроєкті «Слово і Діло» «Гра на підвищення» проаналізував макропрогноз Кабміну і розповів, <a href="https://www.slovoidilo.ua/2019/12/08/video/ekonomika/analizuyemo-makroprohnoz-kabminu-zrobyt-ukrayincziv-zamozhnishymy">що зробить українців багатшими.</a></p>
      <p>Також пропонуємо згадати, <a href="https://www.slovoidilo.ua/2019/04/23/infografika/suspilstvo/kurs-dolara-cziny-produkty-osnovni-ekonomichni-pokaznyky-moment-obrannya-zelenskoho-prezydentom">яким був курс долара та інші економічні показники на момент обрання Зеленського.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/12/08/video/ekonomika/analizuyemo-makroprohnoz-kabminu-zrobyt-ukrayincziv-zamozhnishymy"/>
        <a href="https://www.slovoidilo.ua/2019/04/23/infografika/suspilstvo/kurs-dolara-cziny-produkty-osnovni-ekonomichni-pokaznyky-moment-obrannya-zelenskoho-prezydentom"/>
        <a href="https://www.slovoidilo.ua/2019/11/20/novyna/ekonomika/minfin-dav-prohnoz-shhodo-ekonomiky-mvf"/>
        <a href="https://www.slovoidilo.ua/2019/11/19/novyna/ekonomika/svitovyj-bank-polipshyv-prohnoz-shhodo-zrostannya-ekonomiky-ukrayiny"/>
      </related>
    </article>
  </body>
</html>