<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/landslag-damer/signell-om-neagu-hon-har-allt/"/>
    <meta property="og:site_name" content="Handbollskanalen"/>
    <meta property="article:published_time" content="2019-12-09T16:15:09+00:00"/>
    <meta property="og:title" content="Signell om Neagu: ”Hon har allt”"/>
    <meta property="og:description" content="Ska Sverige besegra Rumänien gäller det att få stopp på Cristina Neagu, världens bästa spelare. – Jag tycker att hon har allt, säger Sveriges förbundskapten Henrik Signell inför morgondagens match. Cristina Neagu är definitivt uppe och nosar kring epitetet världens bästa spelare någonsin – fyra gånger har hon fått pris som årets spelare (2010, 2015, […]"/>
  </head>
  <body>
    <article>
      <h1>Signell om Neagu: ”Hon har allt”</h1>
      <address><time datetime="2019-12-09T16:15:09+00:00">09 Dec 2019, 16:15</time> by <a rel="author" href="https://handbollskanalen.se/author/ola-selby/" target="_blank">Ola Selby</a></address>
      <p>
        <b>Ska Sverige besegra Rumänien gäller det att få stopp på Cristina Neagu, världens bästa spelare. – Jag tycker att hon har allt, säger Sveriges förbundskapten Henrik Signell inför morgondagens match.</b>
      </p>
      <p>Cristina Neagu är definitivt uppe och nosar kring epitetet världens bästa spelare någonsin – fyra gånger har hon fått pris som årets spelare (2010, 2015, 2016 och 2018). Imorgon är det upp till det svenska försvaret att stoppa henne.</p>
      <p>– Jag tycker att hon har allt. Hon har en otrolig arm, både vad gäller skott men också överblicken och snabba passningar som sitter på läppen. Hennes taktiska förmåga när det handlar om anfallsspel är nog starkare än hos många tränare, säger Henrik Signell.</p>
      <p>
        <b>Hur ska ni stoppa henne?</b>
      </p>
      <p>– Man kan punktmarkera henne, men där har de ett väldigt bra spel och man hamnar<br/>i andra situationer då. Det är många som har försökt det genom åren, hon brukar lyckas ganska bra ändå. Man får inte vara naiv och tro att man kan stoppa allt utan acceptera att hon kan lyckas på andra sätt.</p>
      <p>– Ett alternativ kan vara att hon får göra sina 13 mål, men att vi tar bort allt annat.</p>
      <p>Men hur mycket kommer Neagu att spela? När Handbollskanalen träffar Rumäniens svenske förbundskapten Tomas Ryde menar han att det är osannolikt att stjärnan kommer till spel mot Sverige.</p>
      <p>– Det är 20 procents chans att hon spelar, säger han.</p>
      <p>– Jag tycker att Cristina spelades alldeles för hårt i det förra mästerskapet. Men det kan vara bra för de andra spelarna, för om Cristina inte är med får de skärpa till sig. Och alla spelare behöver lyfta sig, säger Ryde.</p>
      <p>Samtidigt som Ryde säger att det endast är 20 procents chans att Neagu spelar verkar det i slutändan vara upp till henne själv. 31-åringen har ont i ett knä.</p>
      <p>– Det handlar om att hon inte ska åka härifrån med för mycket smärta. Samtidigt, när vi pratade efter Ungern-matchen sa hon att hon kände sig överraskande fräsch och bra. Det har gått bättre än vad hon själv trodde innan. Är smärtan inte för stor och energin finns så.</p>
      <p>– Har vi henne i laget är det ett lag och har vi inte det är vi ett annat. Det är så mycket sämre, det måste jag säga. Hon är så in i helvete bra.</p>
      <p>Tomas Ryde har så klart bättre koll än de flesta andra från Sverige om vad det egentligen är som gör Cristina Neagu så bra.</p>
      <p>– Hon är extremt handbollsintresserad, hon vet allt om alla spelare. Det är därför det är så kul att jobba i Rumänien, hon är så skicklig när det kommer till detaljer. Hon märker till exempel väldigt fort om vår motståndare har bytt ut en tvåa – eller om hon spelar försvar tar hon alltid en snabb koll för att se om till exempel Lagerquist inte är inne<br/>i försvaret. Och då trycker vi där, säger han.</p>
      <p>
        <b>Om Neagu inte spelar, vilken spelare i Rumänien ska den svenska publiken hålla koll på?</b>
      </p>
      <p>– Laura Pristăviță gjorde en bra mach för Ryssland, det var jätteskönt för henne.</p>
      <p>Det kan alltså bli två helt olika typer av match för svensk del. Montenegros förbundskapten Per Johansson berättar om skillnaden för Sverige om Neagu inte skulle kunna spela.</p>
      <p>– Då har jag väldigt svårt att se att Sverige kan förlora, säger han.</p>
      <p>Imorgon vet vi. Matchen mellan Sverige och Rumänien har avkast 12:30 svensk tid.</p>
    </article>
  </body>
</html>