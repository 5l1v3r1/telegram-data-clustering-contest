<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/beurs/bedrijven/artikel/4949581/ajax-speelt-voor-premie-van-95-miljoen-euro"/>
    <meta property="og:site_name" content="RTLZ"/>
    <meta property="article:published_time" content="2019-12-09T16:02:00+00:00"/>
    <meta property="og:title" content="Ajax speelt voor premie van 9,5 miljoen euro"/>
    <meta property="og:description" content="Ajax voetbalt niet alleen om prestige tegen Valencia. Als de club zich dinsdagavond plaatst voor de achtste finales, dan gaan de inkomsten van de deelname aan de koningsklasse van het Europese clubvoetbal richting de 70 miljoen euro."/>
  </head>
  <body>
    <article>
      <h1>Ajax speelt voor premie van 9,5 miljoen euro</h1>
      <address>
        <time datetime="2019-12-09T16:02:00+00:00">09 Dec 2019, 16:02</time>
      </address>
      <p>Ajax voetbalt niet alleen om prestige tegen Valencia. Als de club zich dinsdagavond plaatst voor de achtste finales, dan gaan de inkomsten van de deelname aan de koningsklasse van het Europese clubvoetbal richting de 70 miljoen euro.</p>
      <p>Alle deelnemers van de Champions League ontvangen een startpremie van 15,25 miljoen euro. Op basis van de positie op de Europese ranglijst heeft Ajax nog eens recht op 21 miljoen euro. Ajax won dit seizoen al drie groepswedstrijden en speelde eenmaal gelijk. Dat is goed voor 9 miljoen euro; driemaal 2,7 miljoen euro plus 900.000 euro.</p>
      <p>Ajax rekent op zo'n 6 miljoen euro aan opbrengsten uit tv-gelden. De recette van de drie thuiswedstrijden wordt geschat op zo'n 5,5 miljoen euro. Alle deelnemers aan de achtste finale ontvangen bovendien nog een premie van 9,5 miljoen. Die staat dinsdag op het spel in een volle Johan Cruijff ArenA.</p>
      <h3>90 miljoen</h3>
      <p>Ajax kwalificeert zich voor de achtste finales als het wint (2,7 miljoen euro) of gelijkspeelt (900.000 euro) tegen Valencia. De thuiswedstrijd van de achtste finales zal ongetwijfeld weer in een volle Johan Cruijff ArenA (recette zo'n 1,75 miljoen euro) worden afgewerkt.</p>
      <p>Ajax haalde vorig seizoen ruim 90 miljoen euro aan inkomsten uit de Champions League. De club strandde toen pas in de halve finales.</p>
    </article>
  </body>
</html>