<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/other/krievijas-diskvalifikacija-ko-nozime-wada-lemums.d?id=51707113"/>
    <meta property="og:site_name" content="DELFI"/>
    <meta property="article:published_time" content="2019-12-09T16:00:03+00:00"/>
    <meta property="og:title" content="Krievijas diskvalifikācija: ko nozīmē WADA lēmums? "/>
    <meta property="og:description" content="Pasaules antidopinga aģentūra (WADA) pirmdien bargi sodīja Krieviju, kas piekopa valsts atbalstītu dopinga programmu, piespriežot tai četru gadu diskvalifikāciju. Tas nozīmē, ka Krievija tiks izslēgta no augstākā līmeņa sporta sacensībām."/>
  </head>
  <body>
    <article>
      <h1>Krievijas diskvalifikācija: ko nozīmē WADA lēmums? </h1>
      <address><time datetime="2019-12-09T16:00:03+00:00">09 Dec 2019, 16:00</time> by <a rel="author">DELFI Sports</a></address>
      <p>
        <b>Pasaules antidopinga aģentūra (<a href="https://www.delfi.lv/temas/wada">WADA</a>) pirmdien bargi sodīja Krieviju, kas piekopa valsts atbalstītu dopinga programmu, piespriežot tai četru gadu diskvalifikāciju. Tas nozīmē, ka <a href="https://www.delfi.lv/temas/krievija">Krievija</a> tiks izslēgta no augstākā līmeņa sporta sacensībām.</b>
      </p>
      <p>Jau vēstīts, WADA izpildkomitejas sēdē Lozannā <a href="https://www.delfi.lv/sports/news/other_kinds/other/krievija-sanem-bargu-sodu-par-masveida-dopinga-parkapumiem-papildinats-plkst-1400.d?id=51706459">lēmums par Krievijas diskvalifikāciju pieņemts vienbalsīgi</a>. Krievijai tagad ir 21 diena, lai iesniegtu apelāciju. Ja tiks iesniegta apelācija, to uzreiz izskatīs Sporta Arbitrāžas tiesa.</p>
      <p>Ja Krievijas diskvalifikācija paliks spēkā, tad WADA jau nosaukusi, kādas būs soda mēra nozīmīgākās sekas Krievijas sportam.</p>
      <p>WADA lēmums liedz visām Krievijas, Krievijas olimpiskās komitejas un Krievijas Paralimpiskās komitejas amatpersonām klātienē apmeklēt vai piedalīties kādās no lielajām sporta sacensībām – vasaras un ziemas olimpiskās spēles, jaunatnes Olimpiādi (vasaras un ziemas), jebkuras citas sacensības, kuras rīko kāda no starptautiskajām organizācijām, un pasaules čempionātus. Turklāt Krievijas Olimpiskās komitejas vai Krievijas Paralimpiskās komitejas amatpersonas nedrīkstēs ieņemt amatus starptautiskajās federācijās, bet tas nebūs liegts citiem Krievijas pilsoņiem.</p>
      <p>Krievija šajā četru gadu periodā arī nedrīkstēs rīkot augstākā līmeņa sacensības vai arī kandidēt uz sacensību uzņemšanu, bet, ja tā iepriekš ieguvusi rīkošanas tiesības, tad attiecīgā sporta veida starptautiskajai federācijai ir tās ir jāatņem un jānozīmē jauns rīkotājs, ja vien tas juridiski vai praktiski nav iespējams. Tāpat Krievija nevar pieteikties uz 2032. gada olimpisko un paralimpisko spēļu rīkošanu, jo kandidātu izvērtēšanas process notiks nākamo četru gadu periodā.</p>
      <p>Šie nosacījumi neattiecas uz Eiropas čempionātiem, Pasaules kausa posmiem, "Grand Prix" posmiem, eirokausiem un citām komerciālajām sacensībām. "Delfi" jau vēstīja, ka šis paradokss saistīts ar sacensību rīkotāju hierarhiju. WADA klasifikācijā, uz ko attiecas sankcijas par dopinga pārkāpumiem, piemēram, Eiropas Futbola federāciju asociācija (UEFA) netiek vērtēta kā "lielo sacensību rīkotāja".</p>
      <p>Tā kā WADA kodekss neattiecas arī uz Nacionālo hokeja līgu (NHL), profesionālo boksu un jaukto cīņu mākslu, tad Krievijas sportistus šajos sporta veidos WADA piespriestais soda mērs neietekmēs.</p>
      <p>Krievijas karogs nedrīkstēs plīvot nevienā no lielajām sporta sacensībām četru gadu periodā.</p>
      <p>Krievijas sportisti un viņu personāls diskvalifikācijas laikā drīkstēs piedalīties lielajās sporta sacensībās, ja viņi spēs pierādīt, ka nav pieminēti pirms vairākiem gadiem veidotajā Ričarda Maklarena ziņojumā, ka datubāzē viņu analīzēs nav atrastas pozitīvas proves un ka ar viņu analīzēm nav manipulēts. Analīzēm jābūt ņemtām gan sacensību laikā, gan ārpus tām.</p>
      <p>Ņemot vērā vainu pastiprinošos faktorus, kas pastāv šajā lietā, RUSADA ir jāsedz visi WADA izdevumi par šo lietu, kas radušies laika posmā no 2019. gada janvāra. RUSADA būs jāsamaksā soda nauda, kas būs vai nu 10% no WADA ienākumiem vai arī 100 000 ASV dolāru (mazākā naudas summa). Šis naudas sods būs jāsamaksā līdz četru gadu perioda beigām.</p>
      <figure>
        <a href="https://www.delfi.lv/sports/">
          <img src="https://g4.delphi.lv/images/pix/file49529451_delfi-sports.png"/>
        </a>
      </figure>
      <p>
        <a href="https://www.delfi.lv/sports/news/other_kinds/other/krievijas-diskvalifikacija-ko-nozime-wada-lemums.d?id=51707113&amp;com=1&amp;reg=1">136</a>
      </p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/other/krievija-sanem-bargu-sodu-par-masveida-dopinga-parkapumiem-plkst-1400.d?id=51706459"/>
      </related>
    </article>
  </body>
</html>