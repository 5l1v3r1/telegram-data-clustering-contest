<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%ce%b7-%cf%84%ce%bf%cf%85%cf%81%ce%ba%ce%af%ce%b1-%cf%80%cf%81%ce%bf%cf%87%cf%89%cf%81%ce%b5%ce%af-%ce%b3%ce%b9%ce%b1%cf%84%ce%af-%ce%b5%ce%b9%cf%83%cf%80%cf%81%ce%ac%cf%84%cf%84%ce%b5%ce%b9-%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T16:31:59+00:00"/>
    <meta property="og:title" content="Η Τουρκία προχωρεί γιατί εισπράττει τα φοβικά σύνδρομα της Αθήνας"/>
    <meta property="og:description" content="Είναι παράνομη η συμφωνία Τουρκίας και Λιβύης. Αυτό επαναλαμβάνεται συνεχώς από ελλαδικής και κυπριακής πλευράς και είναι σωστό. Είναι παράνομη συμφωνία, που παραβιάζει το διεθνές δίκαιο. Αυτό, όμως, όσες φορές και να επαναληφθεί δεν ανατρέπει ποσώς τους τουρκικούς σχεδιασμούς."/>
  </head>
  <body>
    <article>
      <h1>Η Τουρκία προχωρεί γιατί εισπράττει τα φοβικά σύνδρομα της Αθήνας</h1>
      <address>
        <time datetime="2019-12-09T16:31:59+00:00">09 Dec 2019, 16:31</time>
      </address>
      <p>
        <b>Είναι παράνομη η συμφωνία Τουρκίας και Λιβύης. Αυτό επαναλαμβάνεται συνεχώς από ελλαδικής και κυπριακής πλευράς και είναι σωστό. Είναι παράνομη συμφωνία, που παραβιάζει το διεθνές δίκαιο. Αυτό, όμως, όσες φορές και να επαναληφθεί δεν ανατρέπει ποσώς τους τουρκικούς σχεδιασμούς.</b>
      </p>
      <ul>
        <li>Το απέδειξε με τις έκνομες ενέργειες της η Τουρκία στην κυπριακή ΑΟΖ. Δεν λαμβάνει υπόψη διαμαρτυρίες, δεν αισθάνεται απομονωμένη ενώ είναι και γενικά η υλοποίηση των επεκτατικών σχεδιασμών της προχωρεί ανενόχλητα. Κι όλα αυτά, βέβαια, είναι αποτέλεσμα και του γεγονότος ότι δεν έχει κόστος για τις πράξεις της.</li>
      </ul>
      <p>Υπενθυμίζεται συναφώς ότι  η κατοχική Τουρκία εισέβαλε στην κυπριακή ΑΟΖ, έκανε έρευνες, άρχισε γεωτρήσεις αλλά καμία αντίδραση, φραστική κατά κύριο λόγο, δεν την επηρέασε. Και δεν την επηρέασαν επειδή πρακτικά δεν αισθάνεται τις αντιδράσεις, αναφέρει το apopseis.com.</p>
      <p>γράφει ο Κώστας Βενιζέλος</p>
      <p>Έχοντας αυτά τα δεδομένα και γνωρίζοντας προφανώς τι αντιδράσεις θα υπάρξουν, η Τουρκία προχώρησε και υπέγραψε συμφωνία με το καθεστώς της Τρίπολης, την έχει επικυρώσει από την τουρκική Μεγάλη Εθνοσυνέλευση και την έχει καταθέσει στα Ηνωμένα Έθνη. Σημειώνεται πως το λιβυκό κοινοβούλιο έχει απορρίψει την συμφωνία, αλλά αυτό είναι λεπτομέρεια για τον Ερντογάν.</p>
      <figure>
        <img src="https://www.pentapostagma.gr/wp-content/uploads/2019/12/PicsArt_12-08-12.05.17-750x433.jpg"/>
      </figure>
      <p>ΣΚΙΤΣΟ ΚΥΡΙΑΚΟΥ ΠΑΝΑΓΙΩΤΟΥ ΓΚΟΥΜΑ</p>
      <p>Η Τουρκία θα προχωρεί στην υλοποίηση των επεκτατικών της σχεδίων σε βάρος τρίτων κρατών από τη στιγμή που η εφαρμογή της πολιτικής αυτής γίνεται βασικά ανενόχλητα. Και σε κάποιες περιπτώσεις η ανοχή που επιδεικνύεται προφανώς και μεταφράζεται  από την Άγκυρα και ως… στήριξη.</p>
      <p>Το ζητούμενο είναι τι κάνει η Αθήνα και η Λευκωσία γιατί προφανώς μόνες θα κληθούν να αντιμετωπίσουν τις τουρκικές προκλήσεις. Είναι προφανές πως οι κινήσεις που πρέπει να γίνουν είναι συγκεκριμένες πλέον.</p>
      <ul>
        <li>Πρώτο, να προχωρήσει το συντομότερο η συζήτηση για την οριοθέτηση ΑΟΖ μεταξύ Ελλάδος και Κύπρου. Εξ όσων είναι γνωστό υπάρχουν χάρτες και έτοιμες συντεταγμένες. Τουλάχιστον από κυπριακής πλευράς.</li>
        <li>Δεύτερο, να θωρακιστούν αμυντικά οι περιοχές στις οποίες δραστηριοποιείται παράνομα η Τουρκία.</li>
        <li>Τρίτο, να υπάρξουν διπλωματικές πρωτοβουλίες σε όλα τα πεδία, πρωτίστως στο χώρο της Ευρωπαϊκής Ένωσης, η οποία ειρήσθω εν παρόδω, δεν φαίνεται να βιάζεται να υλοποιήσει τις αποφάσεις της για κυρώσεις. Η νέα Κομισιόν από τις πρώτες τις κινήσεις ήταν να σπεύσει στην Άγκυρα. Και αυτό δεν έγινε για να συνετίσει προφανώς την Τουρκία αλλά για… επαναπροσέγγιση.</li>
      </ul>
      <p>Υπάρχουν πάρα πολλά να γίνουν. Το θέμα είναι να υπάρξει σχεδιασμός από την ελληνική πλευρά. Με ψυχραιμία αλλά αποφασιστικότητα. Γιατί είναι προφανές πως η Άγκυρα προχωρεί επειδή διαπιστώνει πως στην αντίπερα όχθη του Αιγαίου εκπέμπουν φοβικά σύνδρομα.</p>
    </article>
  </body>
</html>