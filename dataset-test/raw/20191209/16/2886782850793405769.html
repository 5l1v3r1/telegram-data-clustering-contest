<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/12/09/felo-hogy-senki-sem-maradt-eletben-uj-zelandon"/>
    <meta property="og:site_name" content="euronews"/>
    <meta property="article:published_time" content="2019-12-09T16:17:02+00:00"/>
    <meta property="og:title" content="Új-zélandi vulkánkitörés: félő, hogy senki sem maradt életben"/>
    <meta property="og:description" content="A földtani mérőállomások már december 3-án jelezték, hogy a tűzhányó aktiválódott, de akkor még nem rendeltek el semmilyen megelőző intézkedést."/>
  </head>
  <body>
    <article>
      <h1>Új-zélandi vulkánkitörés: félő, hogy senki sem maradt életben</h1>
      <address><time datetime="2019-12-09T16:17:02+00:00">09 Dec 2019, 16:17</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/35/43/06/773x435_cmsv2_b0622a54-5cf9-5874-ad15-9b28204d747b-4354306.jpg"/>
      </figure>
      <p>Félő, hogy senki sem élte túl a szigeten rekedtek közül az új-zélandi vulkánkitörést.</p>
      <p>Az Új-Zéland észak partjainál lévő Fehér-sziget az ország legaktívabb tűzhányója, helyi idő szerint hétfő délután lépett működésbe. A földtani mérőállomások már december 3-án jelezték, hogy a tűzhányó aktiválódott, de akkor még nem rendeltek el semmilyen megelőző intézkedést.</p>
      <p>"A levegő iszonyatosan forró volt, mindenkit megégetett picit, volt aki súlyosabb sérüléseket is szenvedett. Nem vagyok benne biztos, hogy mindenkit ki tudtak-e menteni, remélhetőleg igen. Sokáig ott voltunk, a vulkán még most is működik, bár a kitörés véget ért" - mondta egy brazil turista.</p>
      <p>A kitörés perceiben, a webkamerák élő képei alapján legkevesebb tucatnyi turista lehetett a kráterben. A szigetről 23 embert sikerült kimenteni, közülük öten időközben belehaltak sérüléseikbe. A rendőrség most próbálja pontosítani, hogy hányan és kik lehettek a szigeten, és veszíthették életüket a katasztrófában. A tervek szerint napfelkeltekor a hadsereg felderítő drónokat küld a szigethez.</p>
      <p>John Tims rendőr arról beszélt, hogy "a veszély miatt a mentők nem tudják megközelíteni a helyszínt. Ráadásul további kitörések veszélye áll fenn, egyszerűen nem biztonságos visszatérni a szigetre."</p>
      <p>Az szinte biztos, hogy a múlt héten Sydney-ből indult óceánjáró, az Ovation of the Seas utasai a szigeten voltak. Vasárnap érkezhettek meg a térségbe.</p>
    </article>
  </body>
</html>