<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813725/%D8%AC%D8%B2%D8%A6%DB%8C%D8%A7%D8%AA-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%AA%D9%88%D8%A7%D9%86%D9%85%D9%86%D8%AF%D8%B3%D8%A7%D8%B2%DB%8C-%D8%A7%D9%82%D8%AA%D8%B5%D8%A7%D8%AF%DB%8C-%D8%B2%D9%86%D8%A7%D9%86-%D8%B3%D8%B1%D9%BE%D8%B1%D8%B3%D8%AA-%D8%AE%D8%A7%D9%86%D9%88%D8%A7%D8%B1-%D8%AF%D8%B1-%D8%AE%D9%88%D8%B2%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:50:14+00:00"/>
    <meta property="og:title" content="جزئیات اجرای طرح توانمندسازی اقتصادی زنان سرپرست خانوار در خوزستان"/>
    <meta property="og:description" content="ایسنا/خوزستان رئیس سازمان جهاد دانشگاهی خوزستان با اشاره به شناسایی ۴۶۹ نفر در سطح استان برای شرکت در طرح توانمندسازی اقتصادی زنان سرپرست خانوار گفت: این طرح یک طرح یکساله است و امید می رود به اشتغال پایدار بانوان سرپرست خانوار منجر شود."/>
  </head>
  <body>
    <article>
      <h6 class="kicker">رئیس سازمان جهاددانشگاهی استان تشریح کرد:</h6>
      <h1>جزئیات اجرای طرح توانمندسازی اقتصادی زنان سرپرست خانوار در خوزستان</h1>
      <address><time datetime="2019-12-09T16:50:14+00:00">09 Dec 2019, 16:50</time> by <a rel="author">افسانه باورصاد</a></address>
      <p>ایسنا/خوزستان رئیس سازمان جهاد دانشگاهی خوزستان با اشاره به شناسایی ۴۶۹ نفر در سطح استان برای شرکت در طرح توانمندسازی اقتصادی زنان سرپرست خانوار گفت: این طرح یک طرح یکساله است و امید می رود به اشتغال پایدار بانوان سرپرست خانوار منجر شود.</p>
      <p>سید علیرضا علوی در جلسه شورای برنامه‌ریزی خوزستان که امروز (۱۸ آذرماه) با حضور معاون رئیس جمهور در امور بانوان و خانواده در اهواز برگزار شد، اظهار کرد: جهاددانشگاهی به عنوان مجری طرح توانمندسازی اقتصادی زنان سرپرست خانوار در سطح کشور شناخته شده است.</p>
      <p>وی با اشاره به اهداف اجرای این طرح، افزود: در این طرح مستقیما زنان سرپرست خانوار به بازار وصل می‌شوند و به شغل پایدار دست می‌یابند.</p>
      <p>به گزارش ایسنا، رئیس سازمان جهاد دانشگاهی خوزستان با اشاره به اجرای طرح توانمندسازی اقتصادی زنان سرپرست خانوار در پنج گام، گفت: گام نخست این طرح، شکل‌گیری ساختار آن در خوزستان بوده است. تعیین مزیت‌های خوزستان، شناسایی و ارزیابی زنان سرپرست خانوار مشمول قواعد طرح، شناسایی پیشران‌ها جهت مشغول به کار کردن زنان و ایجاد شبکه اشتغال بین زنان و پیشران‌ها گام‌های بعدی این طرح هستند.</p>
      <p>علوی تصریح کرد: ساختارهای تصمیم‌گیری و اقدامات لازم برای اجرای این طرح مشخص شده و طرح نیز به ادارات خوزستان معرفی شده است. سه مزیت پوشاک، صنایع دستی و صنایع تبدیلی کشاورزی تعریف شده تا بنا بر اسناد بالادستی و ظرفیت پیشرانهای خوزستان، مشاغل را ایجاد کنیم.</p>
      <p>وی با بیان اینکه زنان مشمول این طرح نباید تحت پوشش هیچ کدام از نهادهای حمایتی باشند، گفت: مرحله سوم این طرح، شناسایی زنان سرپرست خانوار بود که کار سختی بود زیرا این زنان، تحت حمایت نهادهای حمایتی نیستند و داده‌ای از آنها در دست نداشتیم.</p>
      <p>رئیس سازمان جهاد دانشگاهی خوزستان افزود: در ابتدای کار، مدیرکل امور بانوان و خانواده استانداری خوزستان، لیستی ۶۰۰ نفره از زنان سرپرست خانوار در هشت شهرستان داشتند که با همکاری استانداری و فرمانداری‌ها، بررسی‌های لازم انجام شد و متوجه شدیم که این ۶۰۰ نفر، ظرفیت استان خوزستان در طرح را تکمیل نمی‌کنند. در نهایت تصمیم گرفتیم این طرح را به کل شهرستان‌های خوزستان تعمیم دهیم و به این منظور به سراغ بهزیستی و کمیته امداد رفتیم و افراد متقاضی بهره‌مندی از خدمات این نهادها را به این طرح اضافه کردیم.</p>
      <p>علوی تصریح کرد: در نهایت در این طرح، ۱۲ هزار و ۳۰۰ نفر شناسایی شدند. پس از پالایش اولیه، یک هزار و ۲۲۷ نفر به صورت حضوری در جلسات متعدد با طرح آشنا شدند. در انتها، ۷۴۶ نفر اعلام کردند که تمایل دارند در طرح شرکت کنند.</p>
      <p>رئیس سازمان جهاد دانشگاهی خوزستان ادامه داد: پس از معرفی ۷۴۶ نفر جهت شرکت در طرح، پرونده‌های این افراد با همکاری جهاد دانشگاهی و استانداری خوزستان ارزیابی شد و در پایان، ۴۶۹ نفر به عنوان افراد واجد شرایط شرکت در طرح توانمندسازی اقتصادی زنان سرپرست خانوار شناسایی شدند؛ البته ظرفیت خوزستان ۴۲۰ نفر بود.</p>
      <p>وی تصریح کرد: این ۴۶۹ نفر به تفکیک مزیت‌ها انتخاب شدند و مشخص شد که هر کدام باید در چه حوزه‌ای به پیشران‌ها معرفی شوند. برخی از این افراد نیز اعلام کردند که در دو شغل مهارت دارند.</p>
      <p>علوی گفت: برای اجرای این طرح، ۴۶ پیشران به منظور به کارگیری زنان مشمول طرح شناسایی شده‌اند و در حال حاضر نیز در حال مذاکره و ارتقا شناخت پیشران‌ها از وضعیت این طرح هستیم.</p>
      <p>وی با اشاره به شرایط زنان تحت پوشش این طرح در خوزستان گفت: ۸۰ درصد این افراد ساکن شهرها و ۲۰ درصد ساکن روستاها هستند. همچنین ۶ درصد آنان بی‌سواد، ۱۷ درصد سواد مقطع ابتدایی، ۳۱ درصد تحصیلات تا مقطع راهنمایی، ۲۹ درصد دیپلم و ۱۷ درصد نیز دارای تحصیلات دانشگاهی هستند.</p>
      <p>علوی بیان کرد: ۷۶ درصد این زنان متاهل و ۲۶ درصد آنان فاقد همسر هستند که از بین زنان فاقد همسر ۶۳ درصد این زنان مطلقه‌اند. همسران ۵۹ درصد زنان بدسرپرست این طرح، از کار افتاده هستند که این موضوع نشان می‌دهد به دلیل جنس کاری که در خوزستان وجود دارد، آمار از کارافتادگی در خوزستان بالا است.</p>
      <p>رئیس سازمان جهاددانشگاهی استان خوزستان در پایان از همکاری اداره کل امور بانوان و خانواده استانداری خوزستان و اداره کل تعاون، کار و امور اجتماعی استان تقدیر کرد.</p>
      <p>انتهای پیام </p>
    </article>
  </body>
</html>