<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/12/09/minori-stranieri-save-the-children-necessario-superare-una-legge-ormai/153551/"/>
    <meta property="og:site_name" content="VITA"/>
    <meta property="article:published_time" content="2019-12-09T16:54:00+00:00"/>
    <meta property="og:title" content="Minori stranieri: Save the Children, necessario superare una legge ormai obsoleta"/>
    <meta property="og:description" content="Urgente cambiare una legge che impedisce a migliaia di bambini e adolescenti nati e/o cresciuti in Italia di ottenere la cittadinanza prima della maggiore età"/>
  </head>
  <body>
    <article>
      <h1>Minori stranieri: Save the Children, necessario superare una legge ormai obsoleta</h1>
      <address><time datetime="2019-12-09T16:54:00+00:00">09 Dec 2019, 16:54</time> by <a rel="author">Redazione</a></address>
      <p>
        <b>Urgente cambiare una legge che impedisce a migliaia di bambini e adolescenti nati e/o cresciuti in Italia di ottenere la cittadinanza prima della maggiore età</b>
      </p>
      <p>“Una riforma della cittadinanza italiana, da lungo attesa e più volte rinviata, è necessaria per rispondere alle legittime richieste di riconoscimento e piena partecipazione alla vita civica proveniente dai tanti minori e ragazzi figli di migranti, nati e/o cresciuti in Italia e già parte integrante della società”, ha dichiarato Raffaela Milano, Direttrice dei Programmi Italia-Europa di Save the Children, in occasione dell’iniziativa di presentazione presso la Sala Conferenze della Camera dei Deputati del documentario <i>Waiting</i>, di Stefano Di Polito, prodotto con Domenico Calopresti.</p>
      <p><b>Al 1 gennaio 2018</b> – sottolinea Save the Children, l’Organizzazione internazionale che da 100 anni lotta per salvare i bambini a rischio e garantire loro un futuro - i<b>n Italia i minori con <i>background</i> migratorio, con cittadinanza italiana per acquisizione o ancora stranieri, sono 1 milione e 316mila: di questi il 75% è nato in Italia, 991.000 in tutto. Nelle scuole italiane, nell’anno scolastico 2017/2018, gli studenti e le studentesse con cittadinanza non italiana (CNI) sono 841.719</b>, 1 studente su 10, e il 63,3% è nato in Italia (dati MIUR). La regione con il maggior numero di studenti CNI è la Lombardia (oltre 213 mila), mentre 1 su 8 risiede in Emilia Romagna, che è la regione con la percentuale più alta di studenti CNI sul totale regionale, il 16%. Anche Veneto, Lazio e Piemonte hanno percentuali e levate e accolgono circa 80 mila studenti CNI ciascuna.</p>
      <p>
        <b>Save the Children chiede che nell’ambito dell’iter delle proposte di legge attualmente in corso alla Camera dei Deputati sia data preminenza all’ascolto dei diretti interessati e che si possa arrivare presto alla definizione di nuove norme, più adeguate alla società in cui viviamo.</b>
      </p>
      <p>“È infatti <b>necessario superare una legge ormai obsoleta che mette migliaia di bambini e adolescenti nati e/o cresciuti in Italia in condizione di svantaggio</b>, sbarrando loro la via alla cittadinanza prima del compimento della maggiore età – ha proseguito <b>Raffaela Milano</b> -. Come già sottolineato più volte in passato, l’approvazione della riforma costituirebbe un passo avanti verso il rispetto e la promozione dei principi di superiore interesse dei bambini e degli adolescenti, non discriminazione, pari opportunità, nonché di giustizia, umanità, inclusione e pace, sanciti dalla Costituzione della Repubblica italiana e dalla Convenzione ONU sui diritti dell’infanzia e dell’adolescenza”.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/29/cresce-il-numero-dei-minori-in-comunita/153447/"/>
        <a href="http://www.vita.it/it/article/2019/11/28/i-tutori-volontari-per-minori-stranieri-non-accompagnati-sono-3029/153428/"/>
        <a href="http://www.vita.it/it/article/2019/11/02/con-decreto-sicurezza-aumentano-gli-irregolari-saranno-680mila-alla-fi/153163/"/>
      </related>
    </article>
  </body>
</html>