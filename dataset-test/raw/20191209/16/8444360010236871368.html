<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/aystria-o-agios-vasilis-den-moiazei-ikanos-na-ferei-kyvernisi/2932816/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T16:03:47+00:00"/>
    <meta property="og:title" content="Αυστρία: Ο Άγιος Βασίλης δεν μοιάζει ικανός να φέρει… κυβέρνηση!"/>
    <meta property="og:description" content="Συνεχίζονται οι διαπραγματεύσεις Συντηρητικών και Πράσινων για τον σχηματισμό κυβέρνησης στην Αυστρία, αλλά θεωρείται απίθανη μία ολοκλήρωσή τους πριν από τα Χριστούγεννα."/>
  </head>
  <body>
    <article>
      <h1>Αυστρία: Ο Άγιος Βασίλης δεν μοιάζει ικανός να φέρει… κυβέρνηση!</h1>
      <h2>Συνεχίζονται οι διαπραγματεύσεις Συντηρητικών και Πράσινων για τον σχηματισμό κυβέρνησης στην Αυστρία, αλλά θεωρείται απίθανη μία ολοκλήρωσή τους πριν από τα Χριστούγεννα.</h2>
      <address><time datetime="2019-12-09T16:03:47+00:00">09 Dec 2019, 16:03</time> by <a rel="author">Newsit Newsroom</a></address>
      <p>Μπορεί από σήμερα να συνεχίζονται, και να περνούν σε μία νέα φάση τους, οι διαπραγματεύσεις που διεξάγουν εδώ και πάνω από έναν μήνα το συντηρητικό Λαϊκό Κόμμα και το κόμμα των Πράσινων για τον σχηματισμό της νέας κυβέρνησης συνασπισμού στην Αυστρία, μετά τις πρόωρες βουλευτικές εκλογές της 29ης Σεπτεμβρίου, ωστόσο ολοένα και πιο απίθανη θεωρείται μία ολοκλήρωσή τους πριν από τις γιορτές των Χριστουγέννων και της Πρωτοχρονιάς.</p>
      <p>Οι διαπραγματεύσεις Λαϊκού Κόμματος και Πράσινων διεξάγονται σε έξι κεντρικές ομάδες και σε 33 υποομάδες διαπραγμάτευσης ειδικών θεμάτων, και ήδη από την έναρξή τους, οι αρχηγοί των δύο κομμάτων, του Λαϊκού ο εντολοδόχος καγκελάριος Σεμπάστιαν Κουρτς και των Πράσινων ο Βέρνερ Κόγκλερ, είχαν εκτιμήσει ότι ο στόχος να υπάρξει νέα κυβέρνηση μέχρι τα Χριστούγεννα θεωρείται “ιδιαίτερα φιλόδοξος”.</p>
      <p>Όπως αναφερόταν το μεσημέρι από κύκλους των δύο κομμάτων, οι διαπραγματεύσεις αυτή την εβδομάδα θα γίνονται ανάμεσα στις ομάδες και υποομάδες διαπραγμάτευσης, και θα υπάρξουν κατ΄ ιδίαν συνομιλίες ανάμεσα στις κομματικούς αρχηγούς, αλλά δεν προβλέπονται ανακοινώσεις ως προς ενδιάμεσα αποτελέσματα.</p>
      <related>
        <h4>Click4more:</h4>
        <a href="https://www.newsit.gr/kosmos/aystria-mexri-kai-tin-pisina-pernouse-sta-eksoda-o-straxe/2925548/"/>
      </related>
      <p>Είχαν προηγηθεί δηλώσεις ανώτερων στελεχών των Πράσινων όπως: “χρειαζόμαστε χρόνο” ή “στις διαπραγματεύσεις για την προστασία του κλίματος, κατά την άποψή μας, δεν υπάρχει πρόοδος”, ενώ, σύμφωνα με σημερινό δημοσίευμα της εφημερίδας Oberoesterreichische Nachrichten, πρόσφατα υπήρξε αντιπαράθεση μεταξύ των δύο πλευρών ως προς τη μεθοδολογία της διαπραγμάτευσης.</p>
      <p>Από την πλευρά των Πρασίνων φέρεται να ζητούνταν η επίλυση των διαφορών όσο το δυνατόν περισσότερο σε επίπεδο ειδικών ομάδων, κάτι για το οποίο υπήρχαν επιφυλάξεις από το Λαϊκό Κόμμα, με την αιτιολογία ότι θα καθυστερούσε η διαπραγματευτική πορεία. Νεότερες πληροφορίες αναφέρουν πως ο Βέρνερ Κόγκλερ υποστηρίζει ότι επίμαχα θέματα θα πρέπει να αντιμετωπίζονται σε επίπεδο αρχηγών, του ίδιου και του Σεμπάστιαν Κουρτς.</p>
      <h3>Η Αυστρία και ο… απολογισμός</h3>
      <p>Αρχές της περασμένης εβδομάδας είχε παρουσιαστεί ένας πρώτος ενδιάμεσος απολογισμός, ωστόσο δεν αναφέρθηκε κάτι νεότερο και ουσιαστικό ως προς την πορεία των διαπραγματεύσεων, και οι δύο πλευρές διέψευδαν φήμες ότι ήταν ήδη έτοιμη η κυβέρνηση και υπήρχε συγκεκριμένη κατανομή των υπουργείων.</p>
      <p>Και οι δύο πλευρές δεν θέλουν να εμφανιστούν ότι πιέζονται από τον χρόνο και οι ίδιες προσπαθούν να διασκεδάσουν τις εντυπώσεις για “επικείμενα αποφασιστικά εικοσιτετράωρα” κατά τα οποία θα δοθεί απάντηση για το εάν θα υπάρξει επίτευξη συμφωνίας σε ένα κοινό κυβερνητικό πρόγραμμα ή μία αποτυχία των σχετικών διαπραγματεύσεων.</p>
      <p>Στην παρουσίαση του ενδιάμεσου απολογισμού ο Σεμπάστιαν Κουρτς είχε επισημάνει ότι οι δύο πλευρές εξακολουθούν να βρίσκονται σε πολλούς τομείς σε μεγάλη απόσταση μεταξύ τους και πως οι διαπραγματεύσεις είναι δυσκολότερες από εκείνες που διεξήγαγε ο ίδιος το 2017 με το (ακροδεξιό εθνικιστικό) Κόμμα των Ελευθέρων, με το οποίο είχε τελικά σχηματίσει κυβέρνηση συνασπισμού που διαλύθηκε τον περασμένο Μάιο εξαιτίας της “Υπόθεσης Ίμπιζα”.</p>
      <p>Από την πλευρά του, ο Βέρνερ Κόγκλερ είχε αναφέρει πως οι τωρινές διαπραγματεύσεις Λαϊκού Κόμματος και Πράσινων δεν μπορεί να συγκριθούν με εκείνες το φθινόπωρο του 2017 ανάμεσα στο Λαϊκό Κόμμα και στο Κόμμα των Ελευθέρων, καθότι, κατά την άποψή του, αυτά τα δύο κόμματα είχαν κατέλθει στις τότε εκλογές (τον Οκτώβριο 2017) με σχεδόν ίδια προγράμματα.</p>
      <p>Υπενθυμίζεται πως η κυβέρνηση συνασπισμού Λαϊκού Κόμματος και Ελευθέρων ανέλαβε στις 18 Δεκεμβρίου 2017 και παρέμεινε στην εξουσία μόνον 17 μήνες, μέχρι τέλη του περασμένου Μαΐου, όταν κατέρρευσε εξαιτίας του σκανδάλου διαφθοράς, γνωστού ως “Υπόθεση Ίμπιζα”, στην οποία φέρεται να εμπλέκεται άμεσα ο πρώην αντικαγκελάριος και πρώην αρχηγός των Ελευθέρων Χάιντς-Κρίστιαν Στράχε, σε βάρος του οποίου διενεργείται εισαγγελική έρευνα για απιστία.</p>
    </article>
  </body>
</html>