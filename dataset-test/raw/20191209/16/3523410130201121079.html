<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644411/%D8%AA%D8%A7%D8%AB%DB%8C%D8%B1-%DB%8C%DA%A9-%D8%AA%D8%A7-%DB%B8-%D8%AF%D8%B1%D8%B5%D8%AF%DB%8C-%D9%81%D8%B3%D8%A7%D8%AF-%D8%A8%D8%B1-%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T16:47:00+00:00"/>
    <meta property="og:title" content="تاثیر یک تا ۸ درصدی فساد بر رشد اقتصادی"/>
    <meta property="og:description" content="رئیس اتاق بازرگانی ایران اعلام کرد که گسترش فساد در اقتصاد در کنار کاهش اعتماد عمومی بر رشد اقتصادی کشور تاثیر منفی یک تا ۸ درصدی می‌گذارد."/>
  </head>
  <body>
    <article>
      <h1>
        <a href="https://www.bultannews.com/fa/news/644411/%D8%AA%D8%A7%D8%AB%DB%8C%D8%B1-%DB%8C%DA%A9-%D8%AA%D8%A7-%DB%B8-%D8%AF%D8%B1%D8%B5%D8%AF%DB%8C-%D9%81%D8%B3%D8%A7%D8%AF-%D8%A8%D8%B1-%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C">تاثیر یک تا ۸ درصدی فساد بر رشد اقتصادی</a>
      </h1>
      <h2>رئیس اتاق بازرگانی ایران اعلام کرد که گسترش فساد در اقتصاد در کنار کاهش اعتماد عمومی بر رشد اقتصادی کشور تاثیر منفی یک تا ۸ درصدی می‌گذارد.</h2>
      <address><time datetime="2019-12-09T16:47:00+00:00">09 Dec 2019, 16:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، غلامحسین شافعی در "پنجمین همایش <b>مبارزه با فساد</b>" اظهار کرد: یکی از مسائلی که امروز جامعه ما را تهدید می‌کند، سقوط اخلاق است که می‌تواند از مشکلات اقتصادی نیز خطرناک‌تر باشد. اگر قبح فساد ریخته شود قطعا سقوط اخلاق نیز سرعت خواهد گرفت.</p>
      <p>وی با بیان این که تنها یک درصد از مردم هستند که تحت هر شرایطی<b> فساد</b> می‌کنند، بیان کرد: در کنار آن یک درصد جامعه قطعا فساد نخواهد کرد و در این بین ۹۸ درصد از جامعه قرار دارد که با توجه به شرایط کشور تصمیم می‌گیرد که به سمت فساد حرکت کند یا در مقابل آن بایستد.</p>
      <p>در ادامه این نشست مسعود خوانساری - رئیس اتاق بازرگانی تهران - نیز با بیان این که بخش خصوصی اولین قربانی فساد در اقتصاد است، توضیح داد: هر چه فساد کمتر باشد و شفافیت اقتصادی وارد شود، کارآفرینان و سرمایه‌گذاران می‌تواند با راحتی بیشتری به اقتصاد وارد شده و فضا را برای رشد فراهم کنند.</p>
      <p>به گفته وی، این که دامنه فساد از میلیون تومان به میلیارد تومان برسد قابل قبول نیست. تصدی‌گری اقتصادی دولت یکی از زمینه‌های به وجود آمدن این فساد است و اگر دولت کار را به مردم بسپارد و مشکلاتی همچون بخشنامه‌های متعدد را کنار بگذارد، قطعا شرایط فساد کمتر خواهد شد.</p>
      <p>رئیس اتاق بازرگانی تهران با بیان این که تسهیلات یک شبه یکی از عوامل فسادزا در اقتصاد به شمار می‌رود، بیان کرد: این که ما ناگهان تصمیم می‌گیریم صادرات یا واردات یک کالا را مسدود کنیم، در شرایطی که آمریکا برای تحریم ما چند ماه زمان می‌گذارد، قطعا به نفع اقتصاد ایران نخواهد بود. در این حوزه شکل گیری دولت الکترونیک و شفاف سازی فرآیندها اهمیت زیادی دارد. ما باید به این موضوع توجه کنیم که صرف برخورد با فساد مشکلات را حل نمی‌کند بلکه باید منشا فساد در اقتصاد ریشه کن شود.</p>
    </article>
  </body>
</html>