<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://podroze.dziennik.pl/aktualnosci/artykuly/615057,czarna-lista-ue-zakaz-lotow.html"/>
    <meta property="og:site_name" content="podroze.dziennik.pl"/>
    <meta property="article:published_time" content="2019-12-09T16:25:00+00:00"/>
    <meta property="og:title" content="Tych linii lotniczych podróżni powinni się wystrzegać. Oto czarna lista UE"/>
    <meta property="og:description" content="Komisja Europejska zaktualizowała w poniedziałek unijną listę bezpieczeństwa lotniczego czyli listę towarzystw lotniczych, które nie przestrzegają międzynarodowych standardów bezpieczeństwa i dlatego są objęte pełnym lub częściowym zakazem lotów do UE."/>
  </head>
  <body>
    <article>
      <h1>Tych linii lotniczych podróżni powinni się wystrzegać. Oto czarna lista UE</h1>
      <h2>Komisja Europejska zaktualizowała w poniedziałek unijną listę bezpieczeństwa lotniczego czyli listę towarzystw lotniczych, które nie przestrzegają międzynarodowych standardów bezpieczeństwa i dlatego są objęte pełnym lub częściowym zakazem lotów do UE.</h2>
      <address>
        <time datetime="2019-12-09T16:25:00+00:00">09 Dec 2019, 16:25</time>
      </address>
      <figure>
        <img src="https://s3.dziennik.pl/pliki/11954000/11954989-samolot-2-900-600.jpg"/>
        <figcaption>samolot 2 / Shutterstock</figcaption>
      </figure>
      <p>Redakcja Dziennik.pl</p>
      <p>- <i>Dzisiejsza decyzja ilustruje nasze ciągłe wysiłki na rzecz zapewnienia najwyższego poziomu bezpieczeństwa. Nie tylko podróżnym w Europie, ale także podróżnym na całym świecie, ponieważ <a href="https://www.dziennik.pl/tagi/bezpieczenstwo">bezpieczeństwo</a> lotnicze nie zna granic ani narodowości. Z przyjemnością ogłaszam, że Komisja Europejska mogła dziś usunąć wszystkich gabońskich przewoźników lotniczych z unijnego wykazu bezpieczeństwa lotniczego. Gabon był na liście już od 2008 r., więc bardzo dobrze, że możemy docenić wysiłki poczynione przez organy bezpieczeństwa lotniczego w Gabonie </i>- powiedziała cytowana w komunikacie KE unijna komisarz ds. transportu <b>Adina Valean</b>.</p>
      <p>Jak zaznacza komunikat, <b>unijna lista bezpieczeństwa lotniczego</b> nie tylko zapewnia utrzymanie wysokiego poziomu bezpieczeństwa w UE, ale także pomaga liniom lotniczym, które na nią trafiły oraz ich państwom macierzystym w poprawianiu poziomu bezpieczeństwa w celu ewentualnego skreślenia z listy. Lista stała się ponadto istotnym narzędziem prewencji, gdyż motywuje kraje mające kłopoty z bezpieczeństwem do podjęcia odpowiednich działań zanim wpisanie na listę okazałoby się konieczne - podkreśla KE.</p>
      <p>Po najnowszej aktualizacji lista obejmuje łącznie <b>115 towarzystw lotniczych</b>, które obowiązuje zakaz korzystania z przestrzeni powietrznej <a href="https://www.dziennik.pl/tagi/unia-europejska">Unii Europejskiej</a>. 109 z nich potraktowano tak z powodu niedostatecznego nadzoru, jaki zaobserwowano w działalności urzędów bezpieczeństwa lotniczego 15 państw, gdzie towarzystwa te są zarejestrowane. Państwami tymi są <a href="https://www.dziennik.pl/tagi/afganistan">Afganistan</a>, Angola (z wyjątkiem towarzystw TAAG Angola Airlines i Heli Malongo), Republika Konga, Demokratyczna Republika Konga, Dżibuti, Gwinea Równikowa, Erytrea, Republika Kirgiska, Liberia, <a href="https://www.dziennik.pl/tagi/libia">Libia</a>, Mołdawia (z wyjątkiem towarzystw Air Moldova, Fly One i Aerotranscargo), Nepal, Wyspy Świętego Tomasza i Książęca, Sierra Leone oraz Sudan.</p>
      <p>Ponadto sześć towarzystw objęto zakazem ze względu na ich <b>własne niedociągnięcia</b> - są to Avior Airlines (Wenezuela), Iran Aseman Airlines (Iran), Iraqi Airways (Irak), Blue Wing Airlines (Surinam), Med-View Airlines (Nigeria) i Air Zimbabwe (Zimbabwe).</p>
      <p><b>Zakaz częściowy</b> dotyczy trzech towarzystw, które mogą używać w przestrzeni powietrznej UE tylko niektóre typy swych samolotów. Są nimi <a href="https://www.dziennik.pl/tagi/samolot">samolot</a> Let 410 UVP komorskiego towarzystwa Air Service Comores, dwa samoloty Tu-204 północnokoreańskiego towarzystwa Air Koryo oraz wszystkie samoloty Boeing 747 i Fokker F100 irańskiego towarzystwa Iran Air.</p>
    </article>
  </body>
</html>