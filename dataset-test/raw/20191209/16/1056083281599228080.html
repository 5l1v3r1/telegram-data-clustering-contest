<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813721/%D9%81%D8%B1%DA%A9%DB%8C-%D9%86%DA%AF%D8%B1%D8%A7%D9%86-%D8%A8%D9%88%D8%AF%D9%85-%D8%A8%D8%A7%D8%B2%DB%8C-%D8%A8%D9%87-%D8%AA%D8%B9%D9%88%DB%8C%D9%82-%D8%A8%DB%8C%D9%81%D8%AA%D8%AF-%D8%A7%D8%B3%D8%AA%D9%82%D9%84%D8%A7%D9%84-%D9%81%D9%82%D8%B7-%D8%AF%D9%88-%D9%85%D9%88%D9%82%D8%B9%DB%8C%D8%AA-%D8%AF%D8%A7%D8%B4%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:45:17+00:00"/>
    <meta property="og:title" content="فرکی: نگران بودم بازی به تعویق بیفتد/ استقلال فقط دو موقعیت داشت"/>
    <meta property="og:description" content="سرمربی پیکان تیمش را شایسته پیروزی برابر استقلال می‌داند."/>
  </head>
  <body>
    <article>
      <h1>فرکی: نگران بودم بازی به تعویق بیفتد/ استقلال فقط دو موقعیت داشت</h1>
      <address><time datetime="2019-12-09T16:45:17+00:00">09 Dec 2019, 16:45</time> by <a rel="author">مرتضی یعقوبی</a></address>
      <p>سرمربی پیکان تیمش را شایسته پیروزی برابر استقلال می‌داند.</p>
      <p>به گزارش ایسنا، حسین فرکی بعد از تساوی دو بر دو تیمش مقابل استقلال گفت: در نشست خبری قبل از مسابقه نیز گفتم که ما ۱۰ درصد در شهر قدس میزبان هستیم و استقلال مهمان ما در ظاهر است. تغییر مسابقه از شهر قدس به آزادی فضای خوبی برای هر تیمی ایجاد نمی‌کند. یک خبر نیز درباره ساعت مسابقه منتشر شد که جلسه ناهار و فنی را نیز با مشکل برگزار کردیم. در گذشته نیز دو مسابقه ما لغو شده بود و نگران بودیم که این مسابقه هم لغو شود. در نهایت حاضر بودیم این مسابقه را در هر زمینی برگزار کنیم زیرا تبعات آن در آینده می‌تواند بیشتر گریبان تیم ما را بگیرد. این برای اولین بار است که یک مسابقه به زمین دیگری منتقل می شود و تیم جوان ما باید برابر صدرنشینی که ۱۰ هفته شکست نخورده و تاثیر غیبت سرمربی آن مشخص نیست به میدان برود. ما در این مسابقه در همه بخش‌ها مهمان بودیم و بازی رفت و برگشت برای ما معنی پیدا نکرد.</p>
      <p>وی افزود: بازی پخش مستقیم بود و مساوی دقایق آخری، حق ما نبود. حق ما در این مسابقه قطعا برد بود و هیچ شکی در آن نیست. ما ۴ موقعیت شامل یک پنالتی داشتیم و در نیمه دوم نیز دو موقعیت خوب در شروع داشتیم. در شرایط یک بر یک گل را دریافت کردیم و سپس برای جبران گل تلاش ما آغاز شد و حداقل برد ما با احترام به حریف، برد بود. امیدوارم در ادامه شرایط خوبی در تیم حفظ کنیم و روز جمعه برابر سپاهان به میدان می رویم. وعده یک دیدار خوب و تماشاگر پسند را دادیم و این اتفاق رخ داد. استقلال در هیچ دیداری مانند امروز نبود و تنها دو موقعیت داشت که تبدیل به گل شد. پرونده این مسابقه بسته شد و حالا به استقبال دیدار هفته پانزدهم و دو دیدار عقب افتاده خود می‌رویم.</p>
      <p>او درباره موقعیت سوزی تیم خود در این مسابقه بیان کرد: وقتی مسابقه نمی‌دهیم و تیم در شرایط مسابقه نیست، این اتفاق رخ می‌دهد. با توجه به وضعیت جوی و آلودگی هوا و البته زمین های ناهموار مجبور هستیم به سالن برویم و در سالن نمی توان تمرین تاکتیکی کرد. دلخوشی ما خود مسابقه است تا در شرایط مسابقه قرار بگیریم. این اتفاقات در فوتبال طبیعی است اما ما نمی توانیم تمرینات خوبی انجام دهیم و به همین دلیل موقعیت از دست می دهیم. باید با دقت بیشتری بازی کنیم.</p>
      <p>فرکی درباره شرایط جدولی تیمش هم گفت: از ۱۴-۱۵ بازیکن استفاده می کنیم و تیمی را بستیم که با مبلغ بسیار کمی کنار هم جمع شده‌اند. با این شرایط بازی‌های خوبی انجام می‌دهیم و به استثناء بازی برابر ذوب آهن و شهر خودرو، در دیگر دیدارها تیم برتر زمین بودیم و آمار گل زده ما، نشان دهنده همین موضوع است. البته موقعیت‌های زیادی از دست دادیم. قبول دارم که باید ۶ امتیاز بیشتر نسبت به امروز کسب می‌کردیم تا در کنار فولاد و نفت مسجد سلیمان در جدول باشیم اما با بدشانسی این اتفاق رخ نداد. اگر این اتفاق رخ می داد، انتظار ما بر آورده می‌شد. هدفی را در پیکان دنبال می کنم که این هدف نیاز به این دارد که تیم تقویت شود. ما با ۱۴-۱۵ بازیکن کار خود را دنبال می کنیم و بازیکنان دیگری نیز داریم اما نگاه ما به آینده است.</p>
      <p>انتهای پیام</p>
    </article>
  </body>
</html>