<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2834418-rosia-aktivno-rozvivae-adernu-infrastrukturu-v-okupovanomu-krimu-elcenko.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T16:46:00+00:00"/>
    <meta property="og:title" content="Росія активно розвиває ядерну інфраструктуру в окупованому Криму - Єльченко"/>
    <meta property="og:description" content="Російська Федерація продовжує нуклеаризацію Криму, зокрема шляхом розміщення засобів доставки ядерної зброї та активного розвитку ядерної інфраструктури на півострові."/>
  </head>
  <body>
    <article>
      <h1>Росія активно розвиває ядерну інфраструктуру в окупованому Криму - Єльченко</h1>
      <h2>Російська Федерація продовжує нуклеаризацію Криму, зокрема шляхом розміщення засобів доставки ядерної зброї та активного розвитку ядерної інфраструктури на півострові.</h2>
      <address>
        <time datetime="2019-12-09T16:46:00+00:00">09 Dec 2019, 16:46</time>
      </address>
      <p>Про це заявив на засіданні Генеральної Асамблеї Організації Об’єднаних Націй постійний представник України при ООН Володимир Єльченко під час розгляду резолюції про мілітаризацію Криму, повідомляє кореспондент Укрінформу.</p>
      <p>"Окупаційна держава вживає заходів щодо нуклеаризації в <a href="https://www.ukrinform.ua/tag-krim">Криму</a>, зокрема, шляхом розміщення носіїв та інших засобів, здатних доставляти ядерну зброю, а також активного розвитку ядерної інфраструктури на півострові", - зазначив він.</p>
      <p>Єльченко нагадав, що відколи Російська Федерація окупувала Крим, "відбувається безупинна мілітаризація Кримського півострова". Йдеться про перекидання на територію України систем озброєння, у тому числі бойових літаків та ракет, здатних переносити ядерну зброю, боєприпаси та військовослужбовців.</p>
      <p>За словами Єльченка, окупація та подальша мілітаризація Криму дали Росії змогу поширити зону використання військових кораблів та літаків на весь Середземноморський регіон.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2825218-ukraina-hoce-rozsirenna-predstavnictva-v-radbezi-oon-ta-vidmovi-vid-prava-veto.html">Україна хоче розширення представництва в Радбезі ООН та відмови від "права вето"</a>
      </blockquote>
      <p>Російська Федерація також активно мілітаризує Азовське море за рахунок збільшення кількості військових кораблів та розміщення їх по всьому морю, сказав представник України при ООН.</p>
      <p>Подальшій мілітаризації Криму сприяє незаконне будівництво мосту через Керченську протоку. Додаткові військові сили долучаються під приводом охорони мосту та його інфраструктури.</p>
      <p>Єльченко нагадав про захоплення Росією трьох українських суден, які було повернуто "в непридатному стані, без зброї, документів та частини обладнання".</p>
      <p>Як повідомляв Укрінформ, 9 грудня Генеральна Асамблея ООН ухвалила резолюцію "Проблема мілітаризації Автономної Республіки Крим та міста Севастополя (Україна), а також частин Чорного та Азовського морів".</p>
    </article>
  </body>
</html>