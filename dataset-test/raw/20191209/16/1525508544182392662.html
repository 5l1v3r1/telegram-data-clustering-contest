<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793535/%D9%85%D8%B3%D8%A6%D9%88%D9%84%D8%A7%D9%86-%D8%A8%D8%A7-%D8%B4%D8%AC%D8%A7%D8%B9%D8%AA-%D8%A7%D8%B2-%D8%B8%D8%B1%D9%81%DB%8C%D8%AA-%D8%B4%D8%B1%DA%A9%D8%AA-%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D9%86%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T16:33:46+00:00"/>
    <meta property="og:title" content="مسئولان با شجاعت از ظرفیت شرکت‌های دانش بنیان استفاده کنند"/>
    <meta property="og:description" content="مشهد -مدیر جهاد کشاورزی استان خراسان رضوی گفت: مسئولان با شجاعت بیشتری از محصولات شرکت‌های دانش بنیان و ظرفیت نخبگان کشور استفاده کنند."/>
  </head>
  <body>
    <article>
      <h1>مسئولان با شجاعت از ظرفیت شرکت‌های دانش بنیان استفاده کنند</h1>
      <address>
        <time datetime="2019-12-09T16:33:46+00:00">09 Dec 2019, 16:33</time>
      </address>
      <p>به گزارش <a href="https://www.mehrnews.com/">خبرنگار مهر</a>، محمد رضا اورانی، عصر امروز در اولین جشنواره خوشه های پسته شهرستان خوشاب با اظهار اینکه تولیدات خراسان رضوی از اول انقلاب تا کنون از یک و نیم میلیون تن در سال به 8 میلیون تن رسیده است، گفت: در سال 57 تولیدات کشاورزی کشور ایران 25 میلون تن بوده و در حال حاضر 122 میلیون تن است.</p>
      <p>وی اضافه کرد: اگر تولیدات کشاورزی این 40 سال انقلاب را با همدیگر مقایسه کنید متوجه می شوید که به پیشرفت خوبی رسیده‌ایم ولی مطلوب نیست.</p>
      <p>اورانی با تاکید بر بهره مندی از ظرفیت نخبگان کشور، استفاده از تولیدات شرکت‌های دانش بنیان برای تولید محصولات کشاورزی و ایجاد ظرفیت افزوده، بیان کرد: باید مسئولان به سمتی حرکت کنند که نخبگان کشور را که 10 سال از زمان ما جلوتر هستند درک کنند و با شجاعت بیشتری از محصولات شرکت‌های دانش بنیان و از ظرفیت نخبگان کشور استفاده کنند.</p>
      <p>مدیر جهاد کشاورزی خراسان رضوی با بیان اینکه در حوزه دام نیازمند واردات علوفه به کشور هستیم در حالی که می‌توان از پوست پسته در زنجیره غذایی دامداری با استفاده از تکنولوژی های نوین استفاده کرد، گفت: حداکثر سود تولید 30 درصد است و 70 درصد سود محصولات کشاورزی بعد از تولید است.</p>
      <p>اورانی با اشاره به سهم 60 میلیون دلاری استان خراسان رضوی از صادرات پسته بیان کرد: پسته ما از خراسان رضوی خارج و در کرمان به نام این استان در حال صادرات است و ارزش افزوده آن نصیب کرمان می‌شود.</p>
      <p>وی اضافه کرد: برای حمایت از کشاورزان بورس زعفران، پسته، زیره و در آینده بورس کشمش راه اندازی خواهد شد ولی برای پایداری محصولات کشاورزی نیاز به سه مرجع علمی، تولید و اقتصاد داریم.</p>
      <p>مدیر جهاد کشاورزی خراسان رضوی با اظهار اینکه برخی از افرادی که مسئولیت قبول کرده اند باید شجاعت داشته باشند، گفت: نمی‌شود از داخل آب رد شد بدون آنکه پایمان خیس شود.</p>
      <p>در این جشنواره همچنین امان‌الله خدمتگزار، فرماندار خوشاب به ظرفیت‌های حمل و نقلی ریل و ترانزیتی در شهرستان خوشاب و دعوت از سرمایه گذاران برای ایجاد صنایع تبدیلی پسته و دیگر محصولات کشاورزی اشاره کرد.</p>
      <p>حجت‌الاسلام سید قاسم دهقانی، امام جمعه خوشاب نیز در این مراسم با اشاره به مثلث اقتصادی گفت: در جنگ اقتصادی نیازمند وحدت و همدلی، خودباوری، اعتماد به نفس، امید بخشی به جامعه و مردم هستیم.</p>
      <p>وی افزود: باید مسئولان موانع تولید را بردارند و و از همه نخبگان سیاسی و فرهنگی دعوت می‌کنیم در این شهرستان سرمایه گذاری کنند.</p>
    </article>
  </body>
</html>