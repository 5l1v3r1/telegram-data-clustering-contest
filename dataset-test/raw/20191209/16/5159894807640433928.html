<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ceska-1-liga/clanek/1170689-jihocesi-jedou-na-vlne-sebevedomi-jen-sivok-mel-po-dalsi-vyhre-pocit-jako-kdyz-prijde-o-hracku.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T16:15:00+00:00"/>
    <meta property="og:title" content="Jihočeši jedou na vlně sebevědomí. Jen Sivok měl po další výhře pocit, jako když přijde o hračku"/>
    <meta property="og:description" content="Obdivuhodná série ligového nováčka z Českých Budějovic nebere konce. Tým trenéra Davida Horejše v neděli porazil doma Příbram 2:0 a už osm kol nenašel přemožitele."/>
  </head>
  <body>
    <article>
      <h1>Jihočeši jedou na vlně sebevědomí. Jen Sivok měl po další výhře pocit, jako když přijde o hračku</h1>
      <address><time datetime="2019-12-09T16:15:00+00:00">09 Dec 2019, 16:15</time> by <a rel="author">Radek Malina, Sport.cz, Právo</a></address>
      <p>Obdivuhodná série ligového nováčka z Českých Budějovic nebere konce. Tým trenéra Davida Horejše v neděli porazil doma Příbram 2:0 a už osm kol nenašel přemožitele.</p>
      <p>„Chtěli jsme navázat na předešlá utkání. Když už jsme sérii udrželi na Spartě a v Jablonci, nechtěli jsme nyní ztratit. Myslím, že jsme hráli výborně a dobře jsme kombinovali," přemítal Lukáš Havel, který druhým gólem po obrátce definitivně zlomil odpor neškodných Středočechů.</p>
      <p>„Jsme obrovsky spokojení, protože jsme ze zápasu měli obavy. Ne snad ani tolik z Příbrami jako takové, ale z faktu, že na nás všichni pohlíželi jako na favorita utkání. Hodně jsme se na tuhle stránku zaměřili v přípravě," vypravoval trenér Jihočehů David Horejš.</p>
      <figure>
        <img src="https://media.sport.cz/images/top_foto1/0000002109990564/x5emiizsO6OG5dx3_L2jhg/5ded1d51f62646c2cecf0100-290093"/>
      </figure>
      <p>Trenér Českých Budějovic David Horejš v euforii po výhře nad Příbramí.</p>
      <p>Právě první vzájemný souboj sezony u Litavky byl pro Jihočechy, kteří se tehdy prezentovali otřesným výkonem, začátkem černé série, kdy třikrát v řadě prohráli. „V tehdejším období nás děsně srážely individuální chyby. Ani bych nespočítal hodiny, které jsme proseděli u videa a řešili to. Ale vše se naštěstí obrátilo. A jak se nám nyní daří, tak se pochopitelně zvedá sebevědomí všech hráčů," pochvaloval si Horejš.</p>
      <figure>
        <img src="https://media.sport.cz/images/top_foto1/0115001006290355/oq85HnHWLgBVeif3GweXog/5ded0b0eba93015d8c770100-290075.jpg"/>
      </figure>
      <p>
        <a href="https://www.sport.cz/1170646-spanila-jizda-jihocechu-pokracuje-porazili-pribram-a-jsou-osm-kol-bez-prohry.html">
          <b>Spanilá jízda Jihočechů pokračuje. Porazili Příbram a jsou osm kol bez prohry</b>
        </a>
      </p>
      <p>Jeho tým prošel dramatickou proměnou. Od začátku října vyhrál v lize sedm zápasů, jednou remizoval. „Hodně se o naší sérii bavíme v šatně. Je jasné, že dodává všem sílu. Ale současně se nabádáme, že musíme dál jet na sto procent," vypravuje Havel.</p>
      <p>„Budu se opakovat, ale ohromně nám pomohli Sivok s Drobným," vyzdvihuje Horejš úlohu zkušeného obránce a brankáře. „Většina našich kluků neměla s ligou zkušenosti. Mohou se o ty dva matadory opřít v kritických chvílích. Havel, Čavoš, Havelka i další obrovsky výkonnostně narostli. A navíc náš projev snese měřítko i z hlediska herního," lebedil si trenér Českých Budějovic, jehož tým uzavře první část sezony příští týden na hřišti Slavie.</p>
      <p>Bude oslabený o Tomáše Sivoka, který dostal čtvrtou žlutou kartu za faul na polovině hřiště. „Štve mě to, ale představte si, jak absence štve Tomáše, kovaného sparťana, který se připravil o zápas na Slavii. Je to jako když mu vezmete hračku. Ale šanci prostě dostanou jiní kluci," nedělal si těžkou hlavu Horejš.</p>
    </article>
  </body>
</html>