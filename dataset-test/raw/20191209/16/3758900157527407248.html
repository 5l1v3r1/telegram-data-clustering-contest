<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-brytyjska-policja-szkoli-przez-internet-jak-zachowac-sie-pod,nId,3378957"/>
    <meta property="og:site_name" content="RMF24"/>
    <meta property="article:published_time" content="2019-12-09T16:16:56+00:00"/>
    <meta property="og:title" content="Brytyjska policja szkoli przez internet, jak zachować się podczas ataku terrorystycznego"/>
    <meta property="og:description" content="Brytyjska policja w poniedziałek udostępniła po raz pierwszy darmowe, dostępne dla wszystkich kursy internetowe, jak zachować się w przypadku ataku terrorystycznego."/>
  </head>
  <body>
    <article>
      <h1>Brytyjska policja szkoli przez internet, jak zachować się podczas ataku terrorystycznego</h1>
      <address><time datetime="2019-12-09T16:16:56+00:00">09 Dec 2019, 16:16</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>Brytyjska policja w poniedziałek udostępniła po raz pierwszy darmowe, dostępne dla wszystkich kursy internetowe, jak zachować się w przypadku ataku terrorystycznego.</b>
      </p>
      <figure>
        <img src="https://i.iplsc.com/zdjecie-ilustracyjne/0009GBDGG5EJJ530-C123-F4.png"/>
        <figcaption>Zdjęcie ilustracyjne<cite>/pixabay.com /Pixabay</cite></figcaption>
      </figure>
      <p>Opracowany przez funkcjonariuszy oddziałów antyterrorystycznych i ekspertów kurs ACT Awareness eLearning był do tej pory dostępny tylko dla personelu pracującego w zatłoczonych miejscach, takich jak np. centra handlowe czy obiekty rozrywkowe. Teraz policja zachęca wszystkich, aby odbyli kurs, który pozwoli nauczyć się w jaki sposób dostrzec sygnały podejrzanego zachowania i jak reagować w przypadku samego ataku.<br/><br/>Jak podkreślono, decyzja o udostępnieniu kursu szerokiej publiczności nie ma związku z atakiem terrorystycznym, który miał miejsce 29 listopada na Moście Londyńskim, jednak te wydarzenia były przypomnieniem o trwającym zagrożeniu i nieustannej potrzebie czujności.</p>
      <h3>Kurs składa się z sześciu części</h3>
      <p>W ataku, który miał miejsce podczas odbywającego się w budynku Fishmongers' Hall seminarium na temat reintegracji skazanych, zabite zostały dwie osoby, a trzy inne zostały ranne. Sprawcą zamachu był skazany w przeszłości za terroryzm 28-letni Usman Khan, który w grudniu zeszłego roku został warunkowo zwolniony z więzienia.</p>
      <p>W powstrzymaniu napastnika przed atakowaniem kolejnych ofiar kluczową rolę odegrały przypadkowe osoby - uczestnicy seminarium, pracownicy budynku i przypadkowi przechodnie. Jednym z bohaterów tych wydarzeń był pracujący w kuchni w Fishmongers' Hall Polak o imieniu Łukasz.<br/><br/>Kurs ACT Awareness eLearning składa się z siedmiu modułów o łącznej długości 45 minut.<br/><br/>Na początku listopada władze brytyjskie obniżyły poziom zagrożenia terrorystycznego z "poważnego" na "znaczące". "Znaczący" poziom zagrożenia terrorystycznego jest trzecim w pięciostopniowej skali i oznacza, że atak może nastąpić bez ostrzeżenia. Mimo ataku na Moście Londyńskim nie zdecydowano się na ponowne podniesienie stopnia zagrożenia.</p>
      <p>
        <b>SPRAWDŹ: </b>
        <a href="https://www.rmf24.pl/fakty/swiat/news-w-tajlandii-zaginal-polak-jego-kajak-zostal-zniesiony-na-otw,nId,3378816">
          <b>
            <u>W Tajlandii zaginął Polak. Jego kajak został zniesiony na otwarte morze</u>
          </b>
        </a>
      </p>
    </article>
  </body>
</html>