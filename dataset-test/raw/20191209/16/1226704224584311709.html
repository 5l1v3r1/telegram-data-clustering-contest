<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/prezidentka-sa-bude-demisiou-kalavskej-z/434828-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-12-09T16:36:00+00:00"/>
    <meta property="og:title" content="Prezidentka sa bude demisiou Kalavskej zaoberať po zotavení z choroby"/>
    <meta property="og:description" content="Ministerka zdravotníctva Kalavská sa rozhodla podať demisiu. Kancelária ministerky bude v tejto veci v utorok (10. 12.) kontaktovať prezidentský palác."/>
  </head>
  <body>
    <article>
      <h1>Prezidentka sa bude demisiou Kalavskej zaoberať po zotavení z choroby</h1>
      <h2>Ministerka zdravotníctva Kalavská sa rozhodla podať demisiu. Kancelária ministerky bude v tejto veci v utorok (10. 12.) kontaktovať prezidentský palác.</h2>
      <address><time datetime="2019-12-09T16:36:00+00:00">09 Dec 2019, 16:36</time> by <a rel="author">TASR</a></address>
      <p>Bratislava 9. decembra (TASR) - Prezidentka SR Zuzana Čaputová sa bude demisiou ministerky zdravotníctva Andrey Kalavskej (nominantka Smeru-SD) zaoberať hneď po tom, ako sa zotaví po chorobe a vráti sa do úradu. Pre TASR to povedal hovorca prezidentky Martin Strižinec.</p>
      <p><i>"Pani prezidentka sa lieči z akútneho zápalu dýchacích ciest, a preto musela zrušiť svoj pracovný program na najbližšie dni. O demisii pani ministerky zatiaľ nebola informovaná oficiálne," </i>podotkol hovorca.</p>
      <p>Ministerka zdravotníctva Kalavská sa rozhodla podať demisiu. Kancelária ministerky bude v tejto veci v utorok (10. 12.) kontaktovať prezidentský palác. Kalavská ponúkla svoju demisiu po tom, ako vláda v stredu (4. 12.) stiahla návrh reformy nemocníc, tzv. stratifikáciu, z rokovania parlamentu. S ministerkou sa vo štvrtok (5. 12.) stretol premiér Peter Pellegrini (Smer-SD). Po rokovaní vyhlásil, že chce, aby Kalavská na ministerstve zotrvala a vyjadril jej plnú podporu.</p>
    </article>
  </body>
</html>