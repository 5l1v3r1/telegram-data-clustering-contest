<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811111/%D9%88%D8%AD%DB%8C%D8%AF-%D8%A7%D8%B4%D8%AA%D8%B1%DB%8C-%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%A8%D8%A7%DB%8C%D8%AF-%D8%A8%D9%87-%D8%AF%D9%84%DB%8C%D9%84-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%A7%D8%B3%D8%AA%DB%8C%D8%B6%D8%A7%D8%AD-%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T16:36:00+00:00"/>
    <meta property="og:title" content="در همایش پایان تدبیر؛ وحید اشتری: وزیر کشور باید به دلیل اجرای طرح گرانی بنزین استیضاح شود"/>
    <meta property="og:description" content="فعال سابق دانشجویی گفت: هیچ کس در خصوص اجرای طرح گرانی بنزین پاسخگو نیست تا جایی که رئیس جمهور هم می‌خندد و می‌گوید من هم اطلاع نداشتم و کار وزیر کشور بوده خب وزیر کشور باید استیضاح شود."/>
  </head>
  <body>
    <article>
      <h1>در همایش پایان تدبیر؛ وحید اشتری: وزیر کشور باید به دلیل اجرای طرح گرانی بنزین استیضاح شود</h1>
      <h2>فعال سابق دانشجویی گفت: هیچ کس در خصوص اجرای طرح گرانی بنزین پاسخگو نیست تا جایی که رئیس جمهور هم می‌خندد و می‌گوید من هم اطلاع نداشتم و کار وزیر کشور بوده خب وزیر کشور باید استیضاح شود.</h2>
      <address>
        <time datetime="2019-12-09T16:36:00+00:00">09 Dec 2019, 16:36</time>
      </address>
      <p>به گزارش خبرنگار دانشگاه خبرگزاری دانشجو، وحید اشتری، فعال سابق دانشجویی امروز در همایش پایان تدبیر که به همت بسیج دانشجویی دانشگاه صنعتی امیرکبیر و مجمع دانشجویان عدالتخواه دانشگاه تهران برگزار شد، گفت: مهمترین مسئله این است که امروز چه کسی پشت پرده مسائل کشور است، چون امروز هر کدام از سران قوا یک حرف در مورد اجرای طرح مدیریت مصرف سوخت می زنند از طرفی مرکز پژوهش ما می‌گوید من با این طرح مخالف بودم همچنین سازمان برنامه و بودجه که وابسته به دولت است هم اعلام کرده که من هم با این مدل اجرا مخالفم. <br/><br/>وی با بیان اینکه اندیشکده‌های مختلفی نیز با این مدل اجرای طرح مدیریت مصرف سوخت مخالف هستند، افزود: هیچ کسی مسئولیت این فاجعه را بعهده نمی‌گیرد وهیچ کس نیز پاسخگو نیست تا جایی که رئیس جمهور هم می‌خندد و می‌گوید من هم اطلاع نداشتم و کار وزیر کشور بوده خب وزیر کشور استیضاح شود. </p>
      <p>اشتری با اشاره به اینکه وقتی روحانی در مورد اجرای طرح مدیریت مصرف سوخت صحبت می‌کند انگار دارد خاطره تعریف می‌کند گفت: البته ما فقط به خاطر نحوه اجرای این طرح اعتراض نمی‌کنیم بلکه اعتراض ما به خاطر مجموعه‌ای از سیاست‌هایی است که در این سال‌ها اجرا شده مثلا متاثر از همین سیاست‌ها و به دلیل خصوصی سازی‌ها تعداد زیادی بیکار شده اند و این در حالی است که آقای روحانی گفته خصوصی سازی‌ها باید ادامه یابد. <br/><br/>این فعال سابق دانشجویی به ۱۸.۵ میلیارد دلار ارزپاشی و همچنین ریختن ۶۸ تن طلای ذخایر کشور به بازار در این دولت اشاره کرد و افزود: طرح تحول سلامت ۱۳۰ تا ۱۴۰ میلیون دلار خسارت به کشور وارد کرده و این خسارت سه چهار برابر عایدی دولت از طرح مدیریت مصرف سوخت است با این وجود سوال این است که چرا کسی استیضاح نمی‌شود چرا عدم کفایت کسی اعلام نمی‌شود؟ چرا به خاطر حذف کارت سوخت کسی را محاکمه نمی‌کنند؟<br/><br/>وی با بیان اینکه در این وضعیت که ما با استکبار جهانی می‌جنگیم دیگر توان این را نداریم با استکبار داخلی بجنگیم بنابراین باید یکی از این استکبار‌ها را کنار بگذاریم، تصریح کرد: چرا سلبریتی‌ها پزشکان و وکلا نباید مالیات بدهند؟ در هرحال ما امروز در حال جنگیدن با آمریکا داخلی و آمریکا خارجی هستیم و از یک طرف تحریم‌های ترامپ بلا بر سرکشور آورده و از طرف دیگر نیز باید بلا‌هایی که مسئولان بر سر کشور آورده اند را تحمل کنیم. <br/><br/>اشتری با بیان اینکه نحوه عملکرد تعدادی از وزرای دولت ده ها هزار میلیارد خسارت به کشور وارد کرده است گفت: من از اغتشاشات حمایت نمی‌کنم، ولی واقعیت این است که تمام رویکرد‌ها در این کشور به نفع سرمایه داری است و ما امروز همه داریم له می‌شویم. <br/><br/>وی افزود: کمترین مطالبه ما بحث عدم کفایت و اصل مطالبه ما محاکمه مسئولان و کسانی است که در این سیاست گذاری نقش داشته اند. مطالبه ما این است که وزیر نفت محاکمه شود و استیضاح پایین‌ترین سطح برخورد با اوست.</p>
      <p>میلاد گودرزی، فعال عدالتخواه نیز با اشاره به تلاش‌های صورت گرفته برای مقابله با بازداشت شهاب الدین قندالی گفت: در دیدار سال ۹۵ کارکنان وزارت آموزش و پرورش با رهبر معظم انقلاب مسئولان نظارتی که باید نفر اول مبارزه با فساد آقای قندالی و صندوق ذخیره فرهنگی باشند او را به عنوان نفر سوم کنار دست رهبری گذاشته بودند و از طرفی مصاحبه‌های خبری در تلویزیون و حتی خندوانه را برای او هماهنگ کردند تا هزینه بازداشت او را بالا ببرند. <br/><br/>وی با بیان اینکه در حال حاضر قندالی در بازداشت است و قرار است به زودی محاکمه شود، افزود: او یکی از ریشه‌های فساد ۱۶ هزار میلیارد تومانی بانک سرمایه است که به عنوان یکی از مدیران ارشد دولتی مورد حمایت بوده است. <br/><br/>گودرزی به بازداشت رئیس هلال احمر اشاره کرد و گفت: از یک سال پیش بحث فساد در هلال احمر مطرح بوده به گونه‌ای که دبیر کل آن نیز برکنار و کلی از مدیران این مجموعه نیز استعفا دادند. <br/><br/>این فعال عدالتخواه اضافه کرد: در پایان یک جلسه ۱۳ ساعته که در مورد بررسی فساد هلال احمر بررسی شده بود آقای نوبخت پس از آنکه از جلسه بیرون آمد گفت: جلسه مفصلی بود، ولی بحث هلال احمر یک بحث ریشه‌ای است و من نمی‌توانم توضیح دهم با این وجود در یک بیانیه مفصل موضوع را توضیح می‌دهیم، اما یک سال از آن قضیه می‌گذرد و هنوز هیچ بیانیه منتشر نشده است و آقای پیوندی رئیس جمعیت هلال احمر هم سر کار خود بود تا اینکه قدرت بیرونی یعنی دستگاه قضائی او را بازداشت کرد، ولی با وثیقه سه میلیاردی آزاد شد. <br/><br/>وی با بیان اینکه نه تنها عزمی در دولت برای برخورد با فساد رئیس جمعیت هلال احمر وجود ندارد بلکه مجوز خروج از کشور را نیز برای او هماهنگ کرده بودند در حالی که قوه قضائیه او را ممنوع الخروج کرده اظهار کرد: دفتر ریاست جمهوری پیشنهاد خروج پیوندی را داده بود، ولی او در فرودگاه بازداشت شد. <br/><br/>گودرزی به اظهارات نوبخت اشاره کرد و افزود: به گفته نوبخت هنوز استعفای پیوندی از نظر فرآیند‌های قانونی به دست روحانی نرسیده است پس او هنوز رئیس هلال احمر است با این وجود مثال‌هایی از این دست در لایه‌های مختلف دولت وجود دارد. <br/><br/>این فعال عدالتخواه افزود: بنده اخیرا لیستی از مدیران متخلف گمرکی را به رئیس گمرک دادم و گفتم اگر این افراد تا یک ماه آینده برکنار نشوند آن‌ها را رسانه‌ای می‌کنیم. <br/><br/>وی با اشاره به اینکه یک مدیر گمرکی در یک پرونده قاچاق متهم شده بود و با وثیقه بیرون است الان به یک لایه بالاتر ارتقا پیدا کرده ادامه داد: در دو سه ماه اخیر حدود ۶۰ مدیر در وزارت جهاد کشاورزی بازداشت شده اند که یکی از آن‌ها مربوط به افتضاح گوشت‌های برزیلی بود در این پرونده متهم ۱۱۴ تنی گوشت که از مدیران وزارت جهاد کشاورزی است جمله‌ای را به قاضی گفت: مبنی بر اینکه من خودم که مدیر جهاد بودم یک پرونده ۵۰۰۰ تنی کشف کرده ام و حالا شما آن را رها کرده اید و به این پرونده چسبیده اید. <br/><br/>گودرزی اظهار کرد: افتضاح، فساد و تخلفات اداری در دولت یک بحث است و عدم وجود یک عزم برای برخورد با این مفاسد و همچنین لاپوشانی کردن، کتمان کردن و حمایت کردن از مفسدین یک بحث دیگر است. <br/><br/>این فعال عدالتخواه اظهار کرد: در دولت یک جا‌های پولسازی وجود دارد که یکسری آدم خودی باید به این جا‌های پولساز بروند و برای اهدافی که قرار نیست خیلی شفاف باشد مثل اهداف انتخاباتی تولید ثروت کنند. <br/><br/>وی با بیان اینکه الان مشروعیت همه مسئولان از جمله رئیس جمهور به شدت زیر سوال است، چون در زیر عبا و لباس او مفسدین و اختلالگران امنیت روانی دارند از این رو باید این امنیت به هم بخورد، تصریح کرد: به هم خوردن امنیت مفسدین یک مطالبه کاملا روی زمین جدی، شفاف و مستدلی است که اگر می‌خواهیم این امنیت به هم بخورد باید آن شخصی که از آن‌ها حمایت می‌کند به دادگاه بیاید. <br/><br/>گودرزی با بیان اینکه آقایان در این ۶ سال کار‌هایی را رقم زده اند و در خیلی از کار‌ها متهم هستند با این وجود باید پاسخ دهند تصریح کرد: پیشنهاد من که سازوکار آن در قانون اساسی و دیوان عالی کشور پیش بینی شده این است که برای شروع شخص رئیس جمهور محاکمه و نهایتا در گام بعدی عدم کفایت صلاحیت سیاسی او بررسی شود. <br/><br/>این فعال عدالتخواه با اشاره به اینکه پیشگیری از اتفاقات دو سال آینده یک وظیفه مهم است، تصریح کرد: آقای لیلاز از اقتصاددانان حامی دولت جمله‌ای را به رئیس جمهور گفت که اگر به آن فکر کنیم خیلی جمله خطرناکی است او به رئیس جمهور توصیه کرده است که فریب اعتراضات مردمی را نخورد و اصلاحات اقتصادی را با قدرت ادامه دهد. <br/><br/>وی تصریح کرد: حس من این است که دولتی که یک کابینه آن در اوین شکل گرفته و بی آبرو شده و از طرفی در بین افکار عمومی محبوبیت آن هفت درصد است هیچ چیزی برای از دست ندارد بنابراین ممکن است ما هر دو سه ماه یکبار از اتفاقاتی که پس از اجرای طرح مدیریت مصرف سوخت رخ داد را شاهد باشیم و لذا هر جا این داستان را قطع کنیم برده ایم و ان شاالله که تا قبل از ۲۲ بهمن آن را قطع کنیم. <br/><br/>شایان نادری، عضو اسبق شورای مرکزی جنبش عدالتخواه دانشجویی نیز گفت: حجتی وزیر سابق جهاد کشاورزی ۱۴ سال در این کشور وزیر بوده و در تیم روحانی نیز همواره از او و زنگنه به عنوان کسانی نام برده می‌شد که می‌توانند کشور را اداره کنند با این وجود عجیب است که هر دوی آن‌ها بدترین عملکرد را داشته اند. <br/><br/>وی با بیان اینکه ایران پیش از حضور حجتی در وزارت جهاد کشاورزی در دو کالای اساسی یعنی گندم و شکر خودکفا شده بود، اما با رویه اشتباه او امروز دوباره واردکننده این کالا‌ها شده ایم، تصریح کرد: ۷۵۰ هزار تن از شکر تولیدی کشور از چغندرقند و ۶۰۰ هزار تن آن از طریق نیشکر هفت تپه تامین می‌شود با این وجود شاهد بودیم که به دنبال خصوصی سازی چه بلایی بر سر شرکت نیشکر هفت تپه آمد. <br/><br/>نادری با بیان اینکه بذر چغندرقند ایران که در کشت و صنعت مقان کشت می‌شد با بذر چغندرقند اروپا قابل رقابت بود، اما با خصوصی سازی دیدیم که چه بلایی سر این مجموعه آمد، افزود: به دلیل عدم توجه حجتی به خرید تضمینی گندم ۱۸.۴ دهم درصد گندم مورد نیاز کشور وارد شده است و این در حالی است که ما پیش از این در گندم خودکفا شده بودیم. <br/><br/>عضو اسبق شورای مرکزی جنبش عدالتخواه دانشجویی با اشاره به اینکه در دوران حجتی بسیاری از زیرساخت‌های استراتژیک از جمله موسسه سرم سازی رازی که در خط مقدم ایمنی سلامت قرار داشتند آسیب دیدند، افزود: سرم سازی رازی ۶۰۰ میلیون دلار صرفه جویی ارزی برای کشور داشته، ولی در دوران حجتی شرکت‌های خصوصی به صورت قارچ گونه رشد کردند اگرچه می‌گفتند ما بخش خصوصی را وارد این عرصه نکرده ایم، ولی در حال انتقال دانش فنی هستیم. <br/><br/>وی با بیان اینکه حجتی به جای اینکه استیضاح و محاکمه شود استعفا داد و رفت، افزود: کی سینجر معتقد است آمریکا می‌تواند در دو حوزه انرژی و غذا دیگر کشور‌ها را به کنترل خود درآورد. <br/><br/>نادری با بیان اینکه در سایه سکوت نهاد‌های نظارتی بخش اعظمی از محصولات کشاورزی که وارد کشور می‌شود تراریخته است، گفت: به دلیل عملکرد ضعیف حجتی در وزارت جهاد کشاورزی مرکز آمار ایران از سال ۹۵ تا ۹۶ هیچ آماری از این وزارتخانه منتشر نکرده است با این وجود برخی‌ها تعریف و تمجید می‌کنند که حجتی چه کرده است.<br/><br/>عضو اسبق شورای مرکزی جنبش عدالتخواه دانشجویی با بیان اینکه ارز ۴۲۰۰ تومانی جهانگیری به تولید بذر چغندرقند آسیب وارد کرد به گونه‌ای که به دلیل واردات بذر خارجی توان رقابت از بذر داخلی گرفته شد، تصریح کرد: بذر‌های خارجی که بذر‌های آلوده‌ای بودند با ۵۰ درصد قیمت وارد کشور شدند. <br/><br/>وی با بیان اینکه ۹۰ درصد انحصار واردات دانه‌های روغنی دست یک نفر است که کسی هم نیست که با او برخورد کند، افزود: آقای مدللی ۹۰ درصد انحصار واردات دانه‌های روغنی را به عهده دارد سوال این است که این آقا در اقتصاد ایران چه می‌کند. <br/><br/>نادری با بیان اینکه در دولت روحانی شاهد دادن آدرس‌های غلط به مردم هستیم، افزود: کاهش دام سبک از ۶۰ میلیون راس به ۴۰ میلیون راس یکی از دلایل افزایش قیمت گوشت در کشور است با این وجود در کشور می‌توانیم ۸۵۰ هزار تن از نیاز یک میلیون تنی به گوشت را تامین کنیم، ولی ۵۰۰ هزار تن که سه برابر نیاز کشور بوده را وارد کرده اند. <br/><br/>عضو اسبق شورای مرکزی جنبش عدالتخواه دانشجویی با اشاره به اینکه هرگاه خواستیم در راستای خودکفایی گام برداریم با مدیرانی در عرصه وزارت کشاورزی روبرو بودیم که خودشان مانع خودکفایی بودند تصریح کرد: درست است که آقای حجتی و مدیران متخلف او از استیضاح فرار کردند، ولی امیدواریم که از محاکمه فرار نکنند. <br/><br/>طریقت منفرد، وزیر بهداشت، درمان و آموزش پزشکی دولت دهم نیز در این همایش با اشاره به اینکه حضرت علی علیه السلام تامین امنیت و سلامت را به عنوان دو وظیفه حکومت‌ها دانسته اند، تصریح کرد: خوشبختانه در بحث امنیت با هدایت امامین انقلاب و ایثارگری مردم وضعیتی را پیدا کرده ایم که می‌توانیم در برابر استکبار جهانی بایستیم. <br/><br/>وی با بیان اینکه در بحث حیاتی سلامت خیلی کوتاهی داشته ایم اگرچه دستاورد‌های بعد از انقلاب نیز بی نظیر است و می‌تواند پاسخگوی تمام نیاز‌های این بخش باشد، اضافه کرد: بیش از ۵۰ سال است که در کشور‌های موفق در حوزه سلامت به پزشکان اجازه مداخله در مدیریت بهداشت و درمان را نمی‌دهند چرا که محافل علمی تاکید می‌کنند که پزشکان در مدیریت بهداشت و درمان مشکلات جدی به وجود می‌آورند. <br/><br/>طریقت منفرد با بیان اینکه در کشورمان تنها بخشی که سرنوشت مصرف کننده در اختیار فراهم کننده قرار می‌گیرد بخش سلامت است، افزود: در سال ۹۲ وقتی بودجه ترمیم شد ما به این نتیجه رسیدیم که می‌توان با یک هزینه ۴۰ هزار میلیارد تومانی خدمات دولتی به مردم ارائه کرد، اما این طرح مورد استقبال رئیس جمهور قرار نگرفت با این وجود در اولین سال بعد از اجرای طرح تحول این هزینه‌ها به ۱۴۰ هزار میلیارد تومان رسید. <br/><br/>وزیر بهداشت، درمان و آموزش پزشکی دولت دهم تصریح کرد: گردش مالی دارو در سال ۹۱ و ۹۶ کمتر از ۶۰۰۰ میلیارد تومان بوده، ولی در این دولت این رقم به بالای ۲۰ هزار میلیارد تومان رسید با این وجود دیده بان شفافیت و عدالت گزارشی تهیه کرده که چگونه در این حوزه چپاول و دزدی شده است. <br/><br/>محمدصادق شهبازی، دبیر اسبق جنبش عدالتخواه دانشجویی نیز در این همایش با بیان اینکه کالایی کردن نیاز‌های مردم یکی از اتفاقاتی بود که در این دولت افتاد تصریح کرد: در این دولت به سلامت و آموزش با رویکرد خرید و فروش نگاه کردند با این وجود مدارسی که مدام آتش می‌گیرند یا مدارس دولتی هستند که به آن‌ها امکانات نمی‌دهند و یا یکسری مدارسی هستند که طرح خرید خدمات آموزشی در آن‌ها اجرا می‌شود. <br/><br/>وی با اشاره به اینکه طرح تحول سلامت در سال ۹۵، ۸۰۰۰ میلیارد تومان کسری بودجه آورد با این وجود دولت مجبور شد اوراق منتشر کند، افزود: انتشار اوراق برای جبران کسری طرح تحول سلامت به معنای این است که دولت بعد نیز بدهکار شده است. <br/><br/>شهبازی با بیان اینکه به دنبال اجرای این طرح پزشکان و بیمارستان‌های خصوصی سود کردند، افزود: در بیمارستان امام خمینی بیشترین عمل‌های جراحی صورت می‌گرفت، اما الان کار به جایی رسیده است که از ابزار‌های پزشکی بعد از فتوکلاو دوباره استفاده می‌کنند. <br/><br/>دبیر اسبق جنبش عدالتخواه دانشجویی با اشاره به اینکه در این دولت وارداتی‌ها و خام فروش‌ها را بر تولید حاکم کردند و اتاق بازرگانی بر همه چیز حاکم شد، تصریح کرد: در این دولت اعضای اتاق بازرگانی را در سطوح حکومتی گماشتند و از طرفی به اسم مقابله با تورم تولید را در کشور تعطیل کردند تا جایی که ۶۰ تا ۷۰ درصد از تولید کشور تعلیق شد البته آقایان گفتند از رکود خارج شده ایم.<br/><br/>وی با بیان اینکه در این دولت سهمیه بندی بنزین را به اسم کمونیست و کپونیست تعطیل کردند و این در حالی بود که مردم در آن زمان با شرایط وفق یافته بودند، افزود: این دولت تولید بنزین در پتروشیمی‌ها را با استناد به اینکه بنزین یورو ۲ است تعطیل است و به جای آن بنزین یورو ۴ را وارد کرد، اما بعدا معلوم شد که کیفیت بنزین داخل از بنزین وارداتی بیشتر بوده است. <br/><br/>شهبازی افزود: بحث ما این است که امروز اولیات تدبیر و عقلانیت در اداره کشور توسط این دولت مورد توجه قرار نمی‌گیرد.</p>
    </article>
  </body>
</html>