<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/fotsvamp-sankte-lakemedelsbolag-5469747.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T16:53:09+00:00"/>
    <meta property="og:title" content="Fotsvamp sänkte läkemedelsbolag"/>
    <meta property="og:description" content="Börs Stockholmsbörsen inledde veckan med blygsamma rörelser. Börsindex pendlade större delen av dagen runt nollstrecket och det breda OMXS-indexet stängde på minus 0,1 procent."/>
  </head>
  <body>
    <article>
      <h1>Fotsvamp sänkte läkemedelsbolag</h1>
      <h2>Börs Stockholmsbörsen inledde veckan med blygsamma rörelser. Börsindex pendlade större delen av dagen runt nollstrecket och det breda OMXS-indexet stängde på minus 0,1 procent.</h2>
      <address><time datetime="2019-12-09T16:53:09+00:00">09 Dec 2019, 16:53</time> by <a rel="author">TT</a></address>
      <figure>
        <img src="https://img11.ntm.eu/unt/public/img/5469748/1209175513/sma-kursrorelser-pa-borsen-ar?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Stina Stjernkvist/TT | Små kursrörelser på börsen. Arkivbild</figcaption>
      </figure>
      <p>Dagens vinnare bland tungviktarna var stålkoncernen SSAB, plus 2,2 procent. I slutet av förra veckan höjde bolaget priserna på grovplåt i Nordamerika.</p>
      <p>Bland övriga vinnaraktier märktes bank- och verkstadsaktier. Alla de fyra storbankerna landade på plus, bäst gick Handelsbanken, upp 1,5 procent.</p>
      <p>I andra änden tillhörde skogskoncernen SCA och mätteknikföretaget Hexagon de största förlorarna, minus 1,9 respektive 2,1 procent.</p>
      <p>Riktigt dåligt gick läkemedelsföretaget Moberg Pharma som offentliggjorde ett studieresultat för läkemedelskandidaten MOB-015 mot fotsvamp. Det gick inget vidare, bara 4,5 procent av patienterna hade läkts fullständigt efter ett års behandling och aktien rasade 47,6 procent..</p>
      <p>Telekomtillverkaren Ericssons aktie gick ned 0,4 procent efter helgens besked om att man gått med på att betala drygt tio miljarder kronor i en uppgörelse med myndigheter i USA rörande korruptionsanklagelser. Beloppet täcks helt av den avsättning på 11,5 miljarder som Ericsson gjort i förväg.</p>
      <p>De ledande europeiska börserna backade. FTSE100-index i London gick ned 0,1 procent. CAC40-index i Paris tappade 0,6 procent och DAX-index i Frankfurt minskade 0,5 procent.</p>
    </article>
  </body>
</html>