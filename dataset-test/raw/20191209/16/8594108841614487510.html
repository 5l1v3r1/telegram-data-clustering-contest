<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/prve-europske-ocenenie-za-inovacie-vo-vesmirnom-sektore-je-na-slovensku/267434"/>
    <meta property="og:site_name" content="touchIT"/>
    <meta property="article:published_time" content="2019-12-09T16:07:14+00:00"/>
    <meta property="og:title" content="Prvé európske ocenenie za inovácie vo vesmírnom sektore je na Slovensku"/>
    <meta property="og:description" content="Spoločnosť insar.sk s.r.o. získala pre Slovensko historicky prvú výhru v prestížnej súťaži európskych &quot;vesmírnych Oscarov&quot; s názvom Copernicus Masters. Súťaž sa koná od roku 2011 pod záštito"/>
  </head>
  <body>
    <article>
      <h1>Prvé európske ocenenie za inovácie vo vesmírnom sektore je na Slovensku</h1>
      <address><time datetime="2019-12-09T16:07:14+00:00">09 Dec 2019, 16:07</time> by <a rel="author">Ondrej Macko</a></address>
      <p>
        <b>Spoločnosť insar.sk s.r.o. získala pre Slovensko historicky prvú výhru v prestížnej súťaži európskych “vesmírnych Oscarov” s názvom Copernicus Masters.</b>
      </p>
      <p>Súťaž sa koná od roku 2011 pod záštitou Európskej komisie (EC) a Európskej vesmírnej agentúry (ESA). Každoročne sa tejto súťaže zúčastňujú firmy a tímy z celej Európy. Cieľom “vesmírnych Oscarov” a slávnostného ceremoniálu organizovaného spoločnosťou AZO Space je oceniť najprogresívnejšie projekty z oblasti spracovania a hĺbkovej analýzy dát diaľkového prieskumu Zeme, strojového učenia, umelej inteligencie, internetu vecí a priemyslu 4.0. Ocenenie spoločnosť získala za systém remotIO-X, ktorý je už v súčasnosti schopný družicami presne monitorovať milimetrové pohyby stavebných objektov na Zemi. Na Slovensku je týmto systémom možné sledovať zosuvy a svahové deformácie, banskú činnosť, zásobníky plynov, mosty, diaľnice, priehrady, vodohospodárske stavby, kultúrne pamiatky a iné stavebné objekty. Systém zároveň umožňuje simultánne monitorovať celé mestá a regióny s vysokou citlivosťou na milimetrové pohyby objektov.</p>
      <p>Odborná komisia zložená z európskych expertov vo vesmírnom sektore vyberala víťazov zo 182 zúčastnených firiem v celkovo 8-mich kategóriách a hodnotila ich inovatívnosť a prínos pre priemysel a európske obyvateľstvo. Spoločnosť insar.sk s.r.o uspela v kategórii “Airbus sobloo Multi-Data Challenge”, ktorá tak firme otvára možnosť ďalej rozvíjať projekt v spolupráci so spoločnosťou Airbus Defence and Space (poskytovateľom<br/>družicových dát) a európskym konzorciom sobloo, ktoré prevádzkuje infraštruktúru pre dáta diaľkového prieskumu Zeme a programu Copernicus.</p>
      <p>Ocenenie prichádza 4 roky potom čo Slovenská republika podpísala s Európskou vesmírnou agentúrou “Zmluvu o európskom spolupracujúcom štáte”, čím vstúpila do prístupového programu PECS (Plan for European Cooperating States), ktorý slúži na prípravu štátu na plné členstvo v ESA. V rámci tohoto programu sa slovenské firmy, univerzity a výskumné inštitúcie môžu uchádzať o financovanie projektov v oblasti výskumu vesmíru a vývoja kozmických technológií. Firma insar.sk je jednou zo slovenských spoločností, ktorá ponuku v rámci programu PECS využila a pre slovenských partnerov a obyvateľov vyvinula systém, ktorý je aplikovaný v oblasti monitorovania zosuvov, väčších vodohospodárskych stavieb a banskej činnosti.</p>
      <p>Ocenenie za víťazstvo v kategórii prevzal konateľ spoločnosti Matúš Bakoň z rúk Nicolasa Hugueta, vedúceho oddelenia digitálnych služieb v oblasti spravodajských programov Airbus Defence and Space.</p>
      <figure>
        <img src="https://touchit.sk/wp-content/uploads/2019/12/insar2_nowat.jpeg"/>
        <figcaption>Odovzdávanie ceny počas slávnostného ceremoniálu. Tím projektu remotIO-X a Nicolas Huguet (druhý zľava), vedúci oddelenia digitálnych služieb v oblasti spravodajských programov Airbus Defence and Space.</figcaption>
      </figure>
      <p> </p>
      <related>
        <h4>Súvisiace články</h4>
        <a href="https://touchit.sk/skody-po-vybuchu-v-presove-stupaju-ako-postupovat/267451"/>
        <a href="https://touchit.sk/playstation-vianocna-ponuka-je-tu/267447"/>
        <a href="https://touchit.sk/novembrovy-rekord-s-odbytom-viac-ako-200-000-osobnych-vozidiel/267440"/>
      </related>
    </article>
  </body>
</html>