<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/200082/sygklonistikes-martyries-sti-diki-tis-fonissas-toy-koropioy"/>
    <meta property="og:site_name" content="CNN.gr"/>
    <meta property="article:published_time" content="2019-12-09T16:10:54+00:00"/>
    <meta property="og:title" content="Συγκλονιστικές μαρτυρίες στη δίκη της «φόνισσας του Κορωπίου»"/>
    <meta property="og:description" content="Η συγκλονιστική υπόθεση της αποκαλούμενης « φόνισσας του Κορωπίου », η οποία στις 3 Αυγούστου του 2016, είχε εισβάλει στο σπίτι της 35χρονης συζύγου του..."/>
  </head>
  <body>
    <article>
      <h1>Συγκλονιστικές μαρτυρίες στη δίκη της «φόνισσας του Κορωπίου»</h1>
      <h2>Η συγκλονιστική υπόθεση της αποκαλούμενης «φόνισσας του Κορωπίου», η οποία στις 3 Αυγούστου του 2016, είχε εισβάλει στο σπίτι της 35χρονης συζύγου του εραστή της μαχαιρώνοντας την θανάσιμα μπροστά στα μάτια των δυο παιδιών της, αναβίωσε στο Μικτό Ορκωτό Εφετείο της Αθήνας.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:10 , 09 December 2019</p>
      <p>Με την έναρξη της δίκης η 29χρονη σήμερα κατηγορουμένη δήλωσε δια του συνηγόρου της ότ<b>ι αποδέχεται την πράξη της ανθρωποκτονίας</b> αλλά <b>όχι τελεσθείσα σε ήρεμη ψυχική κατάσταση.</b></p>
      <p>Σε πρώτο βαθμό η κατηγορουμένη, η οποία επίσης έχει αποκτήσει <b>δυο παιδιά από τον σύζυγο της</b> άτυχης 35χρονης, είχε καταδικασθεί σε <b>ισόβια κάθειρξη.</b></p>
      <p>Ως πρώτη μάρτυρας στη δίκη κατέθεσε η <b>αδελφή του θύματος,</b> η οποία με δάκρυα στα μάτια περιέγραψε την κατηγορουμένη ως μια εμμονική γυναίκα που ζήλευε και είχε βάλει σκοπό όχι μόνο να χωρίσει τον γαμπρό της αλλά και «να εξαφανίσει» και την αδελφή της, όπως χαρακτηριστικά ανέφερε.</p>
      <h3>Το σκηνικό του φόνου</h3>
      <p>Περιγράφοντας το πώς στήθηκε το σκηνικό του φόνου η αδελφή του θύματος ανέφερε ότι την ημέρα εκείνη “χτύπησε το τηλέφωνό μου και άκουσα την αδελφή μου να εκλιπαρεί για βοήθεια. Τα παιδιά ακούγονταν να φωνάζουν από μέσα: «<b>μην σκοτώνεις τη μαμά μας</b>»". Το πρώτο πρόσωπο, το οποίο σκεφτήκαμε εγώ και άνδρας μου, ήταν η κατηγορουμένη γιατί γνωρίζαμε ότι αδελφή μου δεχόταν απειλές…».</p>
      <p>Όπως τόνισε η μάρτυρας η κατηγορουμένη, εισέβαλε στο σπίτι της αδελφής της, ενώ τα δυο της παιδιά (12 και 13 ετών σήμερα), έτρωγαν και εκείνη πότιζε τον κήπο. Ακούσανε τη μητέρα τους να φωνάζει "<b>φύγε από σπίτι μου</b>"... Τα παιδιά είδαν την αδελφή μου κάτω και από πάνω της την κατηγορουμένη να την μαχαιρώνει... Την παρακαλούσε να μην την σκοτώσει. Η κατηγορουμένη κρατούσε τόσο σφιχτά την αδελφή μου που ο πρώην γαμπρός μου την χαστούκισε για να φύγει... Τα παιδιά <b>βρήκαν το μαχαίρι και το πέταξαν στο απέναντι οικόπεδο,</b> εκεί το βρήκε και η αστυνομία και το κατέσχεσε".</p>
      <p>Σύμφωνα με τη μάρτυρα, ο ανιψιός της είπε πως μεταφέρουν τη μητέρα του στο Κέντρο Υγείας της περιοχής. "Μου είπε πως η γκόμενα του μπαμπά ήρθε κα<b>ι έσφαξε τη μαμά και ότι πάνε στο Κέντρο Υγείας",</b> και συνέχισε: "Εκεί είδα την αδελφή μου να της κάνουν ανάνηψη οι γιατροί, λίγο αργότερα μας είπαν ότι ήταν νεκρή".</p>
      <p>Κατά τη μάρτυρα η άτυχη αδελφή της «ήταν ένα πρόβατο. Πέρα από το σπίτι της και τα παιδιά της<b> δεν ασχολούταν με κανέναν άλλο.</b> Δεν γνωρίζαμε την κατηγορούμενη, τα σπίτια μας είχαν απόσταση 15 χιλιόμετρα. Η κατηγορουμένη από το 2014 ενοχλούσε την αδελφή μου», ενώ τον Οκτώβριο του 2015, όταν η 35χρονη είχε πάει στο μαγαζί του άντρα της και εκεί ήταν και η 29χρονη «της επιτέθηκε, την χτύπησε και της είχε βγάλει μια τούφα από τα μαλλιά της, είχε μώλωπες στο πρόσωπό της. Η κατηγορουμένη έπαιρνε συνέχεια τηλέφωνα την αδελφή μου και την απειλούσε. Της έλεγε ότι θα πάει στο σχολείο των παιδιών της και ότι θα τους <b>ανακοινώσει πως είναι η ερωμένη πατέρα τους</b>… Τους είχε <b>απειλήσει τηλεφωνικά</b> ότι θα τους κάψει. Η αδελφή μου φοβόνταν και ήταν πάντα με παρέα. Η μόνη ημέρα που δεν είχα πάει στο σπίτι της ήταν η ημέρα της δολοφονίας της. Αρχές του Σεπτεμβρίου του 2015 η κατηγορουμένη πήρε τηλέφωνο την αδελφή μου και της είπε: "γεννάω το παιδί του άντρα σου».</p>
      <p>Ακόμη, η αδελφή του θύματος είπε στην κατάθεσή της για την κατηγορουμένη: «Έρχονταν με ταξί έξω από το σπίτι της αδελφής μου ή με άλλα αυτοκίνητα. Τηλεφωνούσε είτε στον πρώην γαμπρό μου είτε στην αδελφή μου και όταν δεν το σήκωναν τηλεφωνούσε στο πατρικό μας. Μια ημέρα η αδελφή μου είχε <b>δεχθεί 80 κλήσεις από την κατηγορουμένη</b>. Δεν σήκωνε πια το τηλέφωνο. Ξέραμε ποιος ήταν. Της έλεγε να απομακρυνθεί από τον άνδρα της, γιατί "είναι δικός της" και της ζητούσε εκείνος να μην βλέπει τα παιδιά του».</p>
      <p>Σύμφωνα με τη μάρτυρα, το<b> θύμα είχε πάει πολλές φορές στο Αστυνομικό Τμήμα</b> προκειμένου να διαμαρτυρηθεί για τη συμπεριφορά της κατηγορουμένης. «Φοβόταν για ζωή της, δεν άφηνε τα παιδιά της να κυκλοφορήσουν. Έκανε τα πάντα για να προστατέψει τα παιδιά της!». Όσο για τον πρώην γαμπρό της η μάρτυρας κατέθεσε πως είχε πει στην αδελφή της πως η σχέση του με την κατηγορουμένη ήταν επιπόλαια και πως τα παιδιά της δεν ήταν δικά του. «Ο πρώην γαμπρός μου είχε πει για την κατηγορουμένη ότι είναι<b> επικίνδυνη για την αδελφή μου, τα παιδιά τους αλλά και για εκείνον</b>. Γνωρίζω πάντως από λεγόμενα οικείων του πρώην γαμπρού μου ότι ακόμη διατηρεί σχέσεις με την κατηγορουμένη».</p>
      <p><b>Πρόεδρος</b>: Ποιος ήταν ο λόγος αυτή της συμπεριφοράς της κατηγορουμένης; Τι πιστεύετε;</p>
      <p><b>Μάρτυρας</b>: Πιστεύω ότι ήθελε να χωρίσει την αδελφή μου από τον άνδρα της αλλά και να μην βλέπει ο πρώην γαμπρός μου ούτε τα παιδιά του... Είχε απειλήσει και τον ίδιο, τον είχε κάψει με βενζίνη, του είχε πετάξει λάδια.... Ο πρώην γαμπρός μου έλεγε πως η κατηγορουμένη είχε εμμονή με την αδελφή μου. Ήθελε και εκείνη να έχει την ζωή της.</p>
      <h3>«Το θύμα ενοχλούσε την κόρη μου»</h3>
      <p>Αντίθετα ο πατέρας της κατηγορουμένης, καταθέτοντας στο δικαστήριο υποστήριξε ότι το <b>θύμα ενοχλούσε</b> την<b> κόρη του</b> και ότι της είχε επιτεθεί. «Το πρόβλημα ξεκίνησε από τότε που η κόρη μου, έμπλεξε με τον σύζυγο του θύματος. Ήταν η πρώτη της σχέση. Έμαθα για τη σχέση τους όταν η κόρη μου, ήταν σε προχωρημένη εγκυμοσύνη και είδα την κοιλιά της. Δεν μου άρεσε αυτή η σχέση ήρθε και χώθηκε στο σπίτι μας και δεν ήταν και το καλύτερο. Ετοιμάζονταν για γάμο γύρω στο τέλος του 14.<b> Εκείνος ήρθε στο σπίτι μας και έμεινε σε εμάς».</b></p>
      <p>Στη συνέχεια της κατάθεσής του ο πατέρας της κατηγορουμένης αναφέρθηκε στις έντονες διαμάχες των δυο γυναικών. «Ήρθε η θανούσα στο σπίτι μας. Εγώ είχα φύγει και όταν γύρισα είδα παγωμάρα. Μου είπαν ότι είχε έρθει η θανούσα και έκανε φασαρία. Πήρα το αυτοκίνητο μου και πήγα στο σπίτι της. Είπα στον πατέρα της ότι ήρθε η κόρη σου και μας έκανε φασαρία και ότι αυτό δεν ήταν σωστό, γιατί εγώ δεν έχω δώσει δικαίωμα στη γειτονιά .... Τους είχε βρίσει όλους, δεν περίμενα να έρθουν έτσι τα πράγματα. Ήξερα ότι είχαν τσακωθεί είχαμε πάει και στο αστυνομικό τμήμα. Η κόρη μου τι να κερδίσει κάνοντας φασαρίες; <b>Δεν το πιστεύω ότι η κόρη μου έκανε επεισόδια.</b> Εφόσον εκείνος είχε και τη μια και την άλλη μέσα είναι λογικό ότι θα γίνονταν φασαρίες».</p>
      <p><b>Πρόεδρος</b>: Τι έλειπε στην κόρη σας και τα έκανε αυτά τα πράγματα;</p>
      <p><b>Μάρτυρας</b>: Εγώ ήξερα ότι εκείνη ενοχλούσε την κόρη μου, της είχε βγάλει τα μαλλιά.</p>
      <p>Μάλιστα, ο πατέρας της κατηγορουμένης απέδωσε το έγκλημα της κόρης του στο φόβο που εκείνη ένιωθε. «Η κόρη μου φοβήθηκε για το παιδάκι της που βρίσκονταν στο αυτοκίνητο της. Μας έλεγε ότι φοβόνταν μήπως η θανούσα κάνει κακό στα παιδιά της. Η κόρη μου κατέβηκε από το αυτοκίνητο γιατί φοβόταν ότι κινδυνεύει το παιδί της που βρίσκονταν στο αμάξι... Πιστεύω πως άρχισαν να μαλλιοτραβιούνται και μετά μπήκαν μέσα στην αυλή του σπιτιού της θανούσας. Η κόρη μου κατεβαίνοντας από το αυτοκίνητο της, πήρε για φόβητρο το μαχαίρι. Βγήκε εκτός εαυτού. Πρέπει να κυνηγήθηκαν και μέσα στον πανικό της έκανε αυτή την πράξη... Όταν βγαίνεις εκτός εαυτού δεν καταλαβαίνεις τι κάνεις. ...Σήμερα ο πρώην σύζυγος της θανούσας έρχεται και βλέπει τα παιδιά. Εγώ κάνω υπομονή γι' αυτά τα παιδάκια. ...Σήμερα είναι μαζί σαν ζευγάρι με την κόρη μου, πηγαίνει στη φυλακή και την βλέπει. Έφερε όμως σε ρήξη τις δυο κοπέλες και τώρα αγαπάει την κόρη μου».</p>
      <p>Στη δίκη κατέθεσαν σήμερα κα<b>ι γιατροί του Κέντρου Υγείας όπου είχε μεταφερθεί το θύμα</b> μετά την επίθεση με έξι μαχαιριές που δέχθηκε από την κατηγορουμένη. Όπως κατέθεσαν η άτυχη γυναίκα ήταν ήδη νεκρή όταν έφτασε στο Κέντρο Υγείας. Ήταν τραυματισμένη και στους δυο πνεύμονες και η προσπάθεια για <b>ανάνηψή της διήρκησε περίπου 45 λεπτά.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/200135/xristos-vasileiadis-o-36xronos-thessalonikios-zitaei-ti-psifo-sas-gia-na-diasxisei-ton-voreio-polo">Χρήστος Βασιλειάδης: Θεσσαλονικιός ζητάει τη ψήφο σας για να διασχίσει τον Βόρειο Πόλο!</a>
        </li>
        <li>
          <a href="https://www.cnn.gr/news/ellada/story/200132/kykloforiako-xaos-stoys-dromoys-tis-athinas-poy-entopizontai-provlimata">Κυκλοφοριακό «χάος» στους δρόμους της Αθήνας – Πού εντοπίζονται προβλήματα</a>
        </li>
        <li>
          <a href="https://www.cnn.gr/news/ellada/story/200128/fotia-se-skafos-sti-marina-alimoy">Φωτιά σε σκάφος στη Μαρίνα Αλίμου</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/33990/korwpi">ΚΟΡΩΠΙ</a>
        </li>
        <li>
          <a href="https://www.cnn.gr/eidhseis/tag/34053/egklhma-korwpi">ΕΓΚΛΗΜΑ ΚΟΡΩΠΙ</a>
        </li>
        <li>
          <a href="https://www.cnn.gr/eidhseis/tag/63610/dolofonia-koropi">ΔΟΛΟΦΟΝΙΑ ΚΟΡΩΠΙ</a>
        </li>
        <li>
          <a href="https://www.cnn.gr/eidhseis/tag/63851/fonissa-koropioy">ΦΟΝΙΣΣΑ ΚΟΡΩΠΙΟΥ</a>
        </li>
        <li>
          <a href="https://www.cnn.gr/eidhseis/tag/65336/egklhma-sto-koropi">ΕΓΚΛΗΜΑ ΣΤΟ ΚΟΡΩΠΙ</a>
        </li>
      </ul>
      <h3>
        <a href="https://www.cnn.gr/eidhseis">Ροή ειδήσεων</a>
      </h3>
      <p>
        <a href="https://www.cnn.gr/eidhseis">Όλες οι ειδήσεις</a>
      </p>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/12/10/200126/snapshot/scissors-893152_1280.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/10/200128/snapshot/2296879.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/10/200127/snapshot/2494654.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/10/200132/snapshot/79199436_286627055620469_5020235243337023488_n.jpg"/>
      </figure>
    </article>
  </body>
</html>