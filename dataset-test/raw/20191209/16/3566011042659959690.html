<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553538.html/%d8%a7%d8%ad%db%8c%d8%a7%db%8c-4-%d9%87%d8%b2%d8%a7%d8%b1-%d9%88-700-%d9%85%db%8c%d9%84%db%8c%d8%a7%d8%b1%d8%af-%d8%aa%d9%88%d9%85%d8%a7%d9%86-%d8%b3%d8%b1%d9%85%d8%a7%db%8c%d9%87-%d9%87%d8%a7%db%8c-%d9%85%d8%b9%d8%b7%d9%84-%d8%b4%d8%af%d9%87-%d8%af%d8%b1-%d8%a8%d9%86%da%af%d8%a7%d9%87-%d9%87%d8%a7%db%8c-%d8%a7%d9%82%d8%aa%d8%b5%d8%a7%d8%af%db%8c"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T16:05:00+00:00"/>
    <meta property="og:title" content="احیای 4 هزار و 700 میلیارد تومان سرمایه‌های معطل شده در بنگاه‌های اقتصادی"/>
    <meta property="og:description" content="رئیس ستاد اجرایی فرمان حضرت امام(ره) گفت: حدود 4 هزار و 700 میلیارد تومان از سرمایه‌های معطل شده در شهرک‌های صنعتی در یک سال و نیم گذشته در کشور احیا شد."/>
  </head>
  <body>
    <article>
      <h1>احیای 4 هزار و 700 میلیارد تومان سرمایه‌های معطل شده در بنگاه‌های اقتصادی</h1>
      <h2>رئیس ستاد اجرایی فرمان حضرت امام (ره) خبر داد؛</h2>
      <address>
        <time datetime="2019-12-09T16:05:00+00:00">09 Dec 2019, 16:05</time>
      </address>
      <p>رئیس ستاد اجرایی فرمان حضرت امام(ره) گفت: حدود 4 هزار و 700 میلیارد تومان از سرمایه‌های معطل شده در شهرک‌های صنعتی در یک سال و نیم گذشته در کشور احیا شد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، محمد مخبر عصر امروز در حاشیه بازدید از کارخانه نساجی مازندران در قائمشهر در جمع خبرنگاران به تنظیم طرح جامع ستاد اجرایی حضرت امام اشاره کرد و افزود: در این طرح بنگاه‌های اقتصادی تعطیل یا واحد‌های صنعتی نیمه فعال در بخش‌های متوسط ، کوچک و بزرگ احیاء می‌شوند.<br/><br/>وی تصریح کرد: حدود 20 هزار و 500 طرح با سرمایه گذاری هزار و 500 میلیارد تومان یک سال و نیم گذشته در کشور احیا شد.<br/><br/>رئیس ستاد اجرایی فرمان حضرت امام(ره) با بیان اینکه هم اکنون واحد‌های صنعتی زیادی از 3 هزار و 700 شهرک صنعتی در سطح کشور به دلیل کمبود منابع اعتباری و مواد اولیه تقریباً تعطیل یا نیمه تعطیل است، گفت: حدود 4 هزار و 700 میلیارد تومان از سرمایه‌های معطل شده در این مدت احیا شد.<br/><br/>این مسئول با بیان اینکه محصولات کارخانه نساجی مازندران روزگاری نه چندان دور به کشور‌های اروپایی صادر می‌شد، افزود: برای جلوگیری از واردات پارچه و کاهش وابستگی به روند سرمایه گذاری و تولید سرعت بخشیده ایم.<br/><br/>مخبر از مشارکت 17 میلیارد تومانی ستاد اجرایی فرمان حضرت امام برای احیا کارخانه نساجی مازندران خبر داد و گفت: میزان تولید پارچه هم اکنون در این کارخانه یک میلیون متر در ماه است که با نصب و راه اندازی دستگاه‌های ریسندگی ظرفیت تولید پارچه به یک و نیم میلیون متر در ماه افزایش خواهد یافت.<br/><br/>وی با بیان اینکه هم اکنون 350 نفر در این واحد صنعتی مشغول به کار هستند، افزود: با اجرای این طرح ظرفیت اشتغال به دو برابر افزایش می‌یابد.<br/> <br/>مدیر عامل شرکت نساجی مازندران نیز گفت: در این کارخانه صنعتی انواع و اقسام الیاف تولید می‌شود که با راه اندازی خط‌های جدید تولید امیدواریم کشور از واردات پارچه بی نیاز شود.<br/><br/>مسعود فرشباف افزود: هم اکنون در هر ماه یک میلیون متر انواع پارچه تولید می‌شود که با فعال شدن دستگاه‌های ریسندگی میزان تولید به حدود 3 میلیون متر در روز افزایش یابد.<br/><br/>وی به ماشین آلات این کارخانه که سال‌ها در انبار راکد باقی مانده بود اشاره کرد و گفت: تاکنون دو مرحله از چهار مرحله خط تولید کارخانه نساجی مازندران راه اندازی شده است.<br/><br/>انتهای پیام/</p>
    </article>
  </body>
</html>