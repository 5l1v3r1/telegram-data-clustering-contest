<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/politika/pavluts-aicina-staki-uznemties-attistibai-par-lidera-lomu-rd-iespejamas-arkartas-velesanas/"/>
    <meta property="og:site_name" content="skaties.lv"/>
    <meta property="article:published_time" content="2019-12-09T16:45:00+00:00"/>
    <meta property="og:title" content="Pavļuts aicina Staķi uzņemties “Attīstībai/Par!” līdera lomu RD iespējamās ārkārtas vēlēšanās"/>
    <meta property="og:description" content="Partiju apvienības “Attīstībai/Par!” līderis Rīgas domes iespējamās ārkārtas vēlēšanās varētu būt Saeimas deputāts, Aizsardzības ministrijas parlamentārais sekretārs Mārtiņš Staķis (AP), liecina AP līdzpriekšsēdētāja Daniela Pavļuta ieraksts vietnē “Twitter”."/>
  </head>
  <body>
    <article>
      <h1>Pavļuts aicina Staķi uzņemties “Attīstībai/Par!” līdera lomu RD iespējamās ārkārtas vēlēšanās</h1>
      <address><time datetime="2019-12-09T16:45:00+00:00">09 Dec 2019, 16:45</time> by <a rel="author">LETA</a></address>
      <p>Partiju apvienības “Attīstībai/Par!” līderis Rīgas domes iespējamās ārkārtas vēlēšanās varētu būt Saeimas deputāts, Aizsardzības ministrijas parlamentārais sekretārs Mārtiņš Staķis (AP), liecina AP līdzpriekšsēdētāja Daniela Pavļuta ieraksts vietnē “Twitter”.</p>
      <p>Pavļuts norāda, ka aicina Staķi kļūt par līderi Rīgas domes vēlēšanās. Lēmums šajā jautājumā jāpieņem pašam Staķim, kā arī vēl par to būs jālemj AP.</p>
      <p>Kā vēstīts, Vides aizsardzības un reģionālās attīstības ministrija (VARAM) nolēmusi rosināt Rīgas domes atlaišanu, jo ministrijas ieskatā vietvara jau otro reizi nav spējusi izpildīt vienu no pašvaldības autonomajām funkcijām – nodrošināt sadzīves atkritumu apsaimniekošanu, to piektdien preses konferencē paziņoja vides aizsardzības un reģionālās attīstības ministrs Juris Pūce (AP).</p>
      <p>VARAM izstrādātais lēmumprojekts sākotnēji būs jāskata Ministru kabinetam, bet pēc tam arī Saeimai. Dome tiek uzskatīta par atlaistu no brīža, kad par to nobalso Saeima.</p>
      <p>Jaunās Rīgas domes vēlēšanu datums likumprojektā noteikts 2020.gada 29.februārī, bet atkarībā no Saeimas lēmuma tas var tikt precizēts. Līdz jaunā domes sasaukuma pirmajai sēdei likumprojekts paredz Rīgas domei iecelt pagaidu administrāciju.</p>
      <p>Šobrīd, ja līdz kārtējām domes vēlēšanām ir palikuši mazāk nekā 15 mēneši, jaunas domes vēlēšanas nevar rīkot. Kārtējām pašvaldību vēlēšanām jānotiek 2021.gada jūnija pirmajā sestdienā.</p>
      <p>Tomēr Saeima ceturtdien izskatīšanai komisijās nodeva koalīcijas deputātu iesniegtos likumu grozījumus, kas, ja nosacīti tuvākajā laikā tiktu rīkotas jaunas Rīgas domes vēlēšanas, ļautu pašvaldību ievēlēt uz vairāk nekā pieciem gadiem.</p>
    </article>
  </body>
</html>