<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/mumbai/despite-change-political-power-adv-ashutosh-kumbakonis-appointment-still/"/>
    <meta property="og:site_name" content="Lokmat"/>
    <meta property="article:published_time" content="2019-12-09T16:16:14+00:00"/>
    <meta property="og:title" content="सत्ताबदलानंतरही राज्याच्या महाअधिवक्तापदी अ‍ॅड. आशुतोष कुंभकोणी यांची नियुक्ती कायम"/>
    <meta property="og:description" content="सेवा ज्येष्ठतेच्या मुद्यावरून वाद निर्माण झाल्याने त्यांनी सहा महिन्यांतच न्यायाधीशपदाचा राजीनामा दिला."/>
  </head>
  <body>
    <article>
      <h1>सत्ताबदलानंतरही राज्याच्या महाअधिवक्तापदी अ‍ॅड. आशुतोष कुंभकोणी यांची नियुक्ती कायम</h1>
      <h2>सेवा ज्येष्ठतेच्या मुद्यावरून वाद निर्माण झाल्याने त्यांनी सहा महिन्यांतच न्यायाधीशपदाचा राजीनामा दिला.</h2>
      <address><time datetime="2019-12-09T16:16:14+00:00">09 Dec 2019, 16:16</time> by <a rel="author" href="https://www.lokmat.com/author/online-lokmat/" target="_blank">ऑनलाइन लोकमत</a></address>
      <p>
        <b>ठळक मुद्दे</b>
      </p>
      <ul>
        <li>
          <b>अधिसूचना ७ डिसेंबर रोजी राज्य सरकारने काढली व त्यावर मेहता यांची सही आहे.</b>
        </li>
        <li>
          <b>२००५ पासून अ‍ॅड. कुंभकोणी यांनी तीन वर्षांपेक्षा अधिक काळ राज्याचे सहाय्यक महाअधिवक्ता म्हणून कामकाज सांभाळले आहे.</b>
        </li>
      </ul>
      <p><a href="https://www.lokmat.com/topics/mumbai/">मुंबई</a> - राज्यात सत्ता बदल झाल्यानंतरही राज्याच्या महाअधिवक्तापदी ज्येष्ठ वकील आशुतोष अरविंद कुंभकोणी यांची नियुक्ती कायम करण्यात आली आहे. यासंदर्भात ७ डिसेंबर रोजी काढण्यात आलेल्या अधिसूचनेवर मुख्य सचिव अजोय मेहता यांनी सही केली आहे. ज्येष्ठ वकील आशुतोष कुंभकोणी यांची भाजप सरकारने ७ जून २०१७ रोजी राज्याच्या महाअधिवक्तापदी नियुक्ती केली. या पदावर अ‍ॅड. कुंभकोणी यांना कायम करण्यात येत आहे, अशी अधिसूचना ७ डिसेंबर रोजी राज्य सरकारने काढली व त्यावर मेहता यांची सही आहे.</p>
      <p>माजी महाअधिवक्ता रोहीत देव यांची <a href="https://www.lokmat.com/topics/high-court/">उच्च न्यायालयाचे</a> न्यायाधीश म्हणून २०१७ मध्ये नियुक्ती झाल्यानंतर राज्याचे माजी मुख्यमंत्री देवेंद्र फडणवीस यांनी अ‍ॅड. कुंभकोणी यांची त्यांच्या जागेवर नियुक्ती केली. १२ जुलै १९५६ रोजी कुंभकोणी यांचा जन्म झाला. त्यांचे संपूर्ण कुटुंबच <a href="https://www.lokmat.com/topics/advocate/">वकिली</a> व्यवसायात आहेत. २००५ पासून अ‍ॅड. कुंभकोणी यांनी तीन वर्षांपेक्षा अधिक काळ राज्याचे सहाय्यक महाअधिवक्ता म्हणून कामकाज सांभाळले आहे.<br/>२००८ मध्ये <a href="https://www.lokmat.com/topics/high-court/">उच्च न्यायालयाचे</a> न्यायाधीश म्हणून त्यांची नियुक्ती करण्यात आली. मात्र, सेवा ज्येष्ठतेच्या मुद्यावरून वाद निर्माण झाल्याने त्यांनी सहा महिन्यांतच न्यायाधीशपदाचा राजीनामा दिला.</p>
      <figure>
        <iframe data-src="https://twitter.com/MiLOKMAT/status/1203975453293154304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>