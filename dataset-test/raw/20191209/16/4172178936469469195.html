<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/basket/article/76175/kae-panathinaikos-telos-ta-eisitiria-stoys-syndesmoys"/>
    <meta property="og:site_name" content="ΦΩΣ"/>
    <meta property="article:published_time" content="2019-12-09T16:52:33+00:00"/>
    <meta property="og:title" content="ΚΑΕ Παναθηναϊκός: «Τέλος τα εισιτήρια στους συνδέσμους»"/>
    <meta property="og:description" content="Την απόφαση να μη δώσει ξανά εισιτήρια στους συνδέσμους, πήρε η ΚΑΕ Παναθηναϊκός, με αφορμή τα όσα έγιναν στο παιχνίδι με τον Ολυμπιακό στο ΟΑΚΑ."/>
  </head>
  <body>
    <article>
      <h1>ΚΑΕ Παναθηναϊκός: «Τέλος τα εισιτήρια στους συνδέσμους»</h1>
      <h2>Την απόφαση να μη δώσει ξανά εισιτήρια στους συνδέσμους, πήρε η ΚΑΕ Παναθηναϊκός, με αφορμή τα όσα έγιναν στο παιχνίδι με τον Ολυμπιακό στο ΟΑΚΑ. </h2>
      <address><time datetime="2019-12-09T16:52:33+00:00">09 Dec 2019, 16:52</time> by <a rel="author">ΦΩΣ TEAM</a></address>
      <p>Η <b>ΚΑΕ Παναθηναϊκός</b> με ανακοίνωση της έκανε γνωστή την απόφαση της να μην προμηθεύσει ξανά εισιτήρια στους συνδέσμους, μετά τα όσα έγιναν στον αγώνα της 6ης Δεκεμβρίου με τον <b>Ολυμπιακό.</b></p>
      <p>
        <a href="https://www.fosonline.gr/basket/euroleague/article/75861/panathinaikos-olympiakos-ntoy-panathinaikon-sto-oaka">Παναθηναϊκός - Ολυμπιακός: «Ντου» Παναθηναϊκών στο ΟΑΚΑ</a>
      </p>
      <p>
        <b>Αναλυτικά η ανακοίνωση:</b>
      </p>
      <p>
        <i>«H KAE Παναθηναϊκός ΟΠΑΠ έχει αποδείξει στο πέρασμα των ετών πως σέβεται το οπαδικό κίνημα, όπως επίσης και τον οργανωμένο φίλαθλο, που από το υστέρημα του προσπαθεί να βρεθεί σε κάθε εντός και εκτός αγώνα της ομάδας μας.</i>
      </p>
      <p>
        <i>Ο σεβασμός αυτός, όμως, τον τελευταίο καιρό έχει μεταφραστεί από τους συνδέσμους σαν αδυναμία, με αποτέλεσμα ο Σύλλογός μας να καλείται να πληρώνει εκατοντάδες χιλιάδες ευρώ σε πρόστιμα, ενώ ταυτόχρονα παρατηρούνται πράξεις ανομίας, οι οποίες δεν ταιριάζουν σε οργανωμένους οπαδούς, αλλά σε εξτρεμιστικές ομάδες ανθρώπων που το μόνο που τους ενδιαφέρει είναι η επίδειξη βίας.</i>
      </p>
      <p>
        <i>Στο παιχνίδι με τον Ολυμπιακό υπήρξαν οικογένειες και φίλαθλοι του Παναθηναϊκού που έπεσαν θύματα αυτής της βίας και δεν τους επετράπη να παρακολουθήσουν τον αγώνα από τις θέσεις όπου είχαν αγοράσει εισιτήριο. Κανένας δεν είναι πιο Παναθηναϊκός από τον διπλανό του και αυτό θα έπρεπε να είναι ξεκάθαρο.</i>
      </p>
      <p>
        <i>Στις 22 Σεπτεμβρίου του 2019 και με αφορμή παρόμοιων περιστατικών σαν αυτά που επαναλήφθηκαν την προηγούμενη Παρασκευή, ο Πρόεδρος του Παναθηναϊκού Αθλητικού Ομίλου ήταν ξεκάθαρος για το τρόπο αντίδρασης και ουσιαστικά της προστασίας των οικογενειών που έρχονται στο γήπεδο.</i>
      </p>
      <p>
        <i>Όπως επίσης ξεκάθαρες ήταν και οι ανακοινώσεις της ΚΑΕ Παναθηναϊκός ΟΠΑΠ των ημερών που προηγήθηκαν του ντέρμπι, αλλά και οι συστάσεις προς τους επικεφαλής των οργανωμένων για την μη ύπαρξη καπνογόνων και οργανωμένων επιθέσεων (ντου) στις θύρες.</i>
      </p>
      <p>
        <i>Ως εκ τούτου, η ΚΑΕ Παναθηναϊκός ΟΠΑΠ ανακοινώνει πως, αρχής γενομένης από τον επόμενο εντός έδρας αγώνα της ομάδας μας, δεν θα προμηθεύσει ξανά πακέτα εισιτηρίων στους οργανωμένους οπαδούς.</i>
      </p>
      <p>
        <i>Όποιος οργανωμένος επιθυμεί να παρακολουθήσει τους αγώνες του Παναθηναϊκού θα μπορεί να προμηθευτεί το εισιτήριο του μέσα από την Viva ή από τα άλλα σημεία διάθεσης εισιτηρίων με τον τιμοκατάλογο που ισχύει για όλους τους φιλάθλους και για την θέση που αναγράφεται στο εισιτήριο.</i>
      </p>
      <p>
        <i>Η ΚΑΕ Παναθηναϊκός ΟΠΑΠ επιφυλάσσεται και για τα συνδεσμιακά διαρκείας που έχουν εκδοθεί στην αρχή της χρονιάς. Ελπίζουμε να μην χρειαστεί να επανέλθουμε…».</i>
      </p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/basket/ellada/article/76169/h-fiba-sxoliase-to-tweet-toy-pitino-gia-ton-spanoyli-stin-ethniki-pic"/>
        <a href="https://www.fosonline.gr/volleyball/a-gynaikon/article/76163/olympiakos-h-zivoginovits-mvp-tis-ogdois-agonistikis"/>
        <a href="https://www.fosonline.gr/basket/ellada/article/76164/pitino-tha-latreya-na-do-ton-spanoyli-stin-ethniki-pic"/>
        <a href="https://www.fosonline.gr/podosfairo/superleague/article/76154/mpeos-gia-gialantzi-epitropi-sidiropoylo-savvidi-kai-panopoylo"/>
        <a href="https://www.fosonline.gr/podosfairo/kypello/article/76151/kypello-ellados-pote-tha-ginei-i-klirosi-ton-16"/>
        <a href="https://www.fosonline.gr/basket/article/76130/kypello-ellados-to-programma-ton-proimitelikon"/>
      </related>
    </article>
  </body>
</html>