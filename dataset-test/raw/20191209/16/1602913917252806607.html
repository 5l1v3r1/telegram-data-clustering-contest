<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/business-international-unicredit-nu-avem-niciun-plan-de-achizitie-cu-exceptia-unei-oportunitati-care-ar-putea-sa-apara-in-europa-centrala-si-de-est-18658682"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T16:30:00+00:00"/>
    <meta property="og:title" content="Business internaţional. UniCredit: Nu avem niciun plan de achiziţie, cu excepţia unei oportunităţi care ar putea să apară în Europa Centrală şi de Est"/>
    <meta property="og:description" content="Grupul italian UniCredit nu are în plan să cumpere alte bănci, dar nu exclude posibili­tatea unei preluări mici dacă va exista o oportu­nitate în zona Europei Centrale şi de Est, conform Financial Times."/>
  </head>
  <body>
    <article>
      <h1>Business internaţional. UniCredit: Nu avem niciun plan de achiziţie, cu excepţia unei oportunităţi care ar putea să apară în Europa Centrală şi de Est</h1>
      <address><time datetime="2019-12-09T16:30:00+00:00">09 Dec 2019, 16:30</time> by <a rel="author" href="https://www.zf.ro/autor/mircea-nica" target="_blank">Mircea Nica</a></address>
      <p>Grupul italian UniCredit nu are în plan să cumpere alte bănci, dar nu exclude posibili­tatea unei preluări mici dacă va exista o oportu­nitate în zona Europei Centrale şi de Est, conform Financial Times.</p>
      <p>UniCredit nu a comentat până acum posibilităţile de preluare sau oportunităţile pe care le vizează, dar Jean Pierre Mustier, directorul general al UniCredit, a fost mereu sceptic privind viabilitatea unei relaţii bancare transfrontaliere şi a adus în discuţie normele de reglementare şi capitalul adiţioanal de care ar avea nevoie.</p>
      <p>Reacţia directorului general al UniCredit vine ca o posibilă clarificare privind speculaţiile potrivit cărora grupul italian ar fi vrut să facă un parteneriat cu Commerzbank AG sau Société Générale.</p>
      <p>Recent, UniCredit a anunţat că va concedia 8.000 de persoane sau 9% din totalul forţei de muncă, iar în acelaşi timp va închide 500 de sucursale până în anul 2023 pentru a putea atinge un target de economisire în valoare de un miliard de euro.</p>
      <p>În timp ce creditorii italieni au făcut un progres considerabil privind creditele neperfor­mante acumulate în perioada crizei financiare, aceştia au probleme când vine vorba de modernizarea operaţiunilor.</p>
      <p>La sfârşitul lunii iunie, băncile italiene aveau 177 miliarde de euro în credite neper­for­mante, echivalentul a 8% din totalul creditelor comparativ cu 350 miliarde de euro sau 17% din totalul creditelor la sfârşitul anului 2016.</p>
      <p>UniCredit are în plan creşterea profitului net la 5 miliarde de euro până în 2023, de la 4,7 miliarde de euro profitul net planificat pentru anul acesta. Încasările pe acţiune sunt preconizate să crească la 12% pe an, în timp ce banca ţinteşte o creştere a veniturilor de 0,8% pe an, la 19,3 miliarde de euro, pentru 2023.</p>
      <p>Grupul bancar italian UniCredit, care controlează al patrulea cel mai mare jucător de pe piaţa bancară din România, a înregistrat cel mai bun trimestru trei (T3) din ultimul deceniu, cu un profit de 1,1 miliarde de euro, în creştere cu 25,7% faţă de aceeaşi perioadă a anului trecut, câştigul la nouă luni fiind de 4,3 miliarde de euro.</p>
    </article>
  </body>
</html>