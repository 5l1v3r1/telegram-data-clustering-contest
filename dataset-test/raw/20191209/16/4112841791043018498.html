<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/78257-TV-Markiza-zverejnila-video-padu-cloveka-z-panelaku-v-Presove-ktory-zahynul-Podla-sefa-spravodajstva-nejde-o-eticky-problem"/>
    <meta property="og:site_name" content="REFRESHER"/>
    <meta property="article:published_time" content="2019-12-09T16:59:00+00:00"/>
    <meta property="og:title" content="TV Markíza zverejnila video pádu človeka z paneláku v Prešove, ktorý zahynul. Podľa šéfa spravodajstva nejde o etický problém"/>
    <meta property="og:description" content="Krátko po explózii plynu v Prešove sa na internete objavilo video, ktoré zachytávalo pád jednej osoby z balkóna, po ktorom prišla o život. Niektoré médiá záznam stiahli, TV Markíza ho odvysielala v správach."/>
  </head>
  <body>
    <article>
      <h1>TV Markíza zverejnila video pádu človeka z paneláku v Prešove, ktorý zahynul. Podľa šéfa spravodajstva nejde o etický problém</h1>
      <address><time datetime="2019-12-09T16:59:00+00:00">09 Dec 2019, 16:59</time> by <a rel="author">Viktor Kniš</a></address>
      <p>
        <b>Krátko po explózii plynu v Prešove sa na internete objavilo video, ktoré zachytávalo pád jednej osoby z balkóna, po ktorom prišla o život. Niektoré médiá záznam stiahli, TV Markíza ho odvysielala v správach.</b>
      </p>
      <p>Krátko po explózii plynu v prešovskom paneláku sa na verejnosť dostalo niekoľko fotiek a videí, pričom jedno zachytávalo aj pád človeka z balkóna, po ktorom zahynul. Podľa portálu <a href="https://www.omediach.com/blog/16804-sef-spravodajstva-markizy-zverejnenie-videa-smrtelneho-padu-muza-z-panelaku-povazuje-za-verejny-zaujem?fbclid=IwAR2p1Y6Esn6eU84aLpNOD_39gcMrkuEVPbEvWspR6Gg0llTXEe7G1tRiKIk">Omediach.com </a>video zverejnili TV Markíza a portály Pluska.sk a na krátku chvíľu aj Aktuality.sk.</p>
      <h3>Aktuality a Pluska video stiahli</h3>
      <p>Kým internetové médiá po krátkej chvíli videozáznam stiahli, televízia Markíza ho odvysielala najprv v mimoriadnych správach a následne aj v klasických o 17:00. Divákov reportérka upozornila, že video nie je vhodné pre deti a citlivé povahy.</p>
      <p>Ide o rovnaký záznam, na ktorý upozorňovala prostredníctvom sociálnych sietí Polícia Slovenskej republiky. <i>„Žiadame verejnosť, aby nezdieľala na verejnosti video, ktoré zachytáva pád osoby z poškodeného paneláku. V prípade, že na takéto video narazíte, ihneď ho nahláste administrátorom danej stránky, kde je video zverejnené,“</i> písala polícia. </p>
      <related>
        <a href="https://refresher.sk/78204-Slovaci-vyzbierali-obetiam-tragedie-v-Presove-stovky-tisic-firma-ponuka-postele-zadarmo-Co-sa-udialo-od-explozie-o-121252"/>
      </related>
      <h3>Čo považuje Markíza za neetické?</h3>
      <p>Pre portál <a href="https://www.omediach.com/blog/16804-sef-spravodajstva-markizy-zverejnenie-videa-smrtelneho-padu-muza-z-panelaku-povazuje-za-verejny-zaujem?fbclid=IwAR2p1Y6Esn6eU84aLpNOD_39gcMrkuEVPbEvWspR6Gg0llTXEe7G1tRiKIk">Omediach.com</a> sa vyjadril riaditeľ Centra spravodajstva s publicistiky Markízy Henrich Krejča, podľa ktorého nebolo zdieľanie videa neetické: <i>„Povinnosťou televízneho redaktora či kameramana je priniesť realitu bez prikrášľovania či zamlčovania, samozrejme všetko v rámci etiky a zákona. V tomto prípade sme ukázali bezvýchodiskovú situáciu človeka, ktorý volil smrť medzi uhorením v byte alebo skokom z balkóna, pretože mu nikto nedokázal pomôcť.</i></p>
      <p><i>Práve tento záber umocnil rozsah tejto tragédie a jeho odvysielanie považujeme za verejný záujem. Nakoniec muž musel zoskočiť a v momente skoku naše vysielanie tohto záberu skončilo,“</i> povedal v oficiálnom vyjadrení.</p>
      <p>A čo považuje za neetické? <i>„Ak by sme osobu identifikovali alebo ukázali dokonanú smrť (na zemi) akoby v priamom prenose, a to sa nestalo, lebo na toto si dávame špeciálny pozor,“</i> povedal pre Omediach.com.</p>
      <p>Prípadom sa bude zaoberať Rada pre vysielanie a retransmisiu, kam za posledných pár dní prišlo 20 stažností na túto reportáž. Podľa Krejču neskôr nariadil, aby boli zábery vymazané z archívu. <i>„Neskôr, aj na základe žiadosti polície sme sa rozhodli, že daný záber už ďalej nebudeme vysielať a vydal som pokyn, aby bol vymazaný aj z archívu či webu, aby sa nemohol ďalej šíriť,“</i> povedal Krejča.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpoliciaslovakia%2Fvideos%2F449389612653525%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/78161-Zena-z-poskodenej-bytovky-v-Presove-po-explozii-Susedia-hovorili-ze-sa-pocas-prac-na-oprave-poskodili-rozvody-plynu"/>
        <a href="https://refresher.sk/78163-Presovcania-pomahaju-obetiam-vybuchu-ako-len-vedia-Majitelia-donasok-rozdavaju-jedlo-taxiky-zadarmo-zvazaju-veci-od-obyvatelov"/>
        <a href="https://refresher.sk/78182-Takto-vyzeral-vybuch-o-121252-Video-z-bezpecnostnej-kamery-jednej-z-restauracii-zaznamenava-exploziu-plynu-v-panelaku-v-Presove"/>
        <a href="https://refresher.sk/78197-Tvaril-sa-ze-zbiera-peniaze-na-pomoc-obyvatelom-vybuchnutej-bytovky-V-skutocnosti-vsak-chcel-len-zarobit-Aktualizovane"/>
        <a href="https://refresher.sk/78204-Slovaci-vyzbierali-obetiam-tragedie-v-Presove-stovky-tisic-firma-ponuka-postele-zadarmo-Co-sa-udialo-od-explozie-o-121252"/>
        <a href="https://refresher.sk/78221-Bytovka-v-Presove-moze-kedykolvek-spadnut-uvazuju-o-jej-zburani-Stat-mozno-postavi-dotknutym-rodinam-novy-panelak"/>
        <a href="https://refresher.sk/78235-Takto-vyzera-panelak-po-explozii-plynu-v-Presove-zvnutra-V-plamenoch-zhorelo-vsetko-zostali-len-hole-steny"/>
        <a href="https://refresher.sk/78243-Slovaci-za-vikend-poslali-na-ucet-mesta-Presov-14-miliona-pre-obete-tragedie-Suma-nezahna-milion-ktory-posiela-vlada"/>
      </related>
    </article>
  </body>
</html>