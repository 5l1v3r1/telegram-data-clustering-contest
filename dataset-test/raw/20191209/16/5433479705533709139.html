<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ch10.co.il/news/555608/"/>
    <meta property="og:site_name" content="חרדים10"/>
    <meta property="article:published_time" content="2019-12-09T16:25:00+00:00"/>
    <meta property="og:title" content="הצעיר שנפגע ממכת ברק: לוחם שהיה בתרגיל בצפון; שב להכרה"/>
    <meta property="og:description" content="בפעם השנייה תוך פחות מחודשיים: חייל מגדוד גולני נפצע מפגיעת ברק במהלך תרגיל צבאי שהתקיים באזור הצפון • ד&quot;ר שחר גרונר מבית החולים רמב&quot;ם: &quot;החברים שהיו איתו הצילו אותו&quot;"/>
  </head>
  <body>
    <article>
      <h1>הצעיר שנפגע ממכת ברק: לוחם שהיה בתרגיל בצפון; שב להכרה</h1>
      <address><time datetime="2019-12-09T16:25:00+00:00">09 Dec 2019, 16:25</time> by <a rel="author">חיים טוויל</a></address>
      <p>
        <b>בפעם השנייה תוך פחות מחודשיים: חייל מגדוד גולני נפצע מפגיעת ברק במהלך תרגיל צבאי שהתקיים באזור הצפון • ד"ר שחר גרונר מבית החולים רמב"ם: "החברים שהיו איתו הצילו אותו"</b>
      </p>
      <p>לוחם גולני הוא הצעיר בן ה-19 שנפגע אתמול (ראשון) באורח קשה כתוצאה מפגיעת ברק, במהלך אימון ניווט בשטח פתוח שבין הקיבוצים עין השופט ורמת השופט בצפון הארץ.</p>
      <p>הפצוע פונה לקבלת טיפול רפואי בבית החולים רמב”ם בחיפה, כשהוא מורדם ומונשם, וסובל מכוויות קשות בכל חלקי גופו.</p>
      <p>אביו של החייל התייחס לאירוע ואמר: “מאוד קשה לי לדבר עכשיו. אני מאוד אוהב את הבן שלי”.</p>
      <p>היום חל שיפור במצבו של החייל. מבית החולים רמב”ם נמסר שהחייל שב להכרה ומגיב לסביבתו.</p>
      <p>מנהל המחלקה לטיפול נמרץ ברמב”ם, ד”ר ירון בר לביא סיפר: “הוא הונשם וטופל והמצב הנשימתי שלו השתפר. גם המצב הנוירולוגי השתפר והוא התחיל להגיב. אנחנו מקווים שבהמשך נוכל להעיר אותו. יכול להיות שעד מחר בבוקר הוא יהיה במצב הרבה יותר טוב. אנחנו הרבה יותר אופטימיים”.</p>
      <p>לדבריו, הברק לא פגע פגיעה ישירה בלוחם. “אם אכן היה פוגע בו ברק באופן ישיר – הוא היה נשרף. הוא פגע בסביבתו ונפגע מזרם החשמל כתוצאה מהאדמה הרטובה. הוא לא עבר דום לב. הוא איבד הכרה והפסיק לנשום, לכן הוא ככל הנראה יתאושש”.</p>
      <p>אתמול עדכן ד”ר שחר גרונר מבית החולים רמב”ם על מצבו של הצעיר: “החברים שהיו איתו הצילו אותו. הם פינו הפרשות מדרכי הנשימה שלו והביאו אותו לכאן עם סימני חיים. הוא מתאושש בטיפול נמרץ, כרגע במצב קשה”.</p>
      <p>פאראמדיק מד”א אלמוג שק שהעניק טיפול רפואי לחייל, סיפר: “חברנו לרכב סמוך לרמת השופט. העבירו אלינו צעיר כבן 18 עם סימני פגיעה מהתחשמלות, מיד הענקנו לו טיפול רפואי מציל חיים שכלל הרדמה, הנשמה, טיפול תרופתי וחימום, ופינינו אותו בדחיפות לביה”ח תוך המשך טיפול כשמצבו קשה ויציב”.</p>
      <p>בחול המועד סוכות נהרג אשר חזות ז”ל, בן 14 מבאר שסע, מפגיעת ברק בעת בילוי עם בני משפחתו בחוף הים בזיקים.</p>
      <p>חזות נפגע אנושות ונפטר כעבור יממה בבית החולים ברזילי באשקלון. יחד עימו נפגעו ארבעה בני משפחה נוספים.</p>
      <related>
        <h4>כתבות שאולי יעניינו אותך</h4>
        <a href="https://www.ch10.co.il/news/555686/"/>
        <a href="https://www.ch10.co.il/news/555612/"/>
        <a href="https://www.ch10.co.il/news/555601/"/>
        <a href="https://www.ch10.co.il/news/555542/"/>
        <a href="https://www.ch10.co.il/news/555492/"/>
        <a href="https://www.ch10.co.il/news/555495/"/>
      </related>
    </article>
  </body>
</html>