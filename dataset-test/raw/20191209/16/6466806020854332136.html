<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/kulgazdasag/cikk/2019/12/09/mintegy-150-ezer-koztisztviselo-elbocsatasat-helyezte-kilatasba-a-roman-kormany"/>
    <meta property="og:site_name" content="hirado.hu"/>
    <meta property="article:published_time" content="2019-12-09T16:39:00+00:00"/>
    <meta property="og:title" content="Mintegy 150 ezer köztisztviselő elbocsátását helyezte kilátásba a román kormány"/>
    <meta property="og:description" content="Mintegy 150 ezer köztisztviselő elbocsátását, a közméltóságok tiszteletdíjának befagyasztását és a kiemelt nyugdíjak eltörlését helyezte kilátásba a román kormány, hogy lefaragja a bruttó hazai termék (GDP) négy százalékát meghaladó költségvetési hiányt – írta hétfőn az Adevarul hírportál."/>
  </head>
  <body>
    <article>
      <h1>Mintegy 150 ezer köztisztviselő elbocsátását helyezte kilátásba a román kormány</h1>
      <address><time datetime="2019-12-09T16:39:00+00:00">09 Dec 2019, 16:39</time> by <a rel="author">MTI</a></address>
      <p>
        <b>Mintegy 150 ezer köztisztviselő elbocsátását, a közméltóságok tiszteletdíjának befagyasztását és a kiemelt nyugdíjak eltörlését helyezte kilátásba a román kormány, hogy lefaragja a bruttó hazai termék (GDP) négy százalékát meghaladó költségvetési hiányt – írta hétfőn az Adevarul hírportál.</b>
      </p>
      <p>A központi közigazgatásban dolgozók átvilágítását Raluca Turcan, a bukaresti jobbközép kormány miniszterelnök-helyettese jelentette be az elmúlt hétvégén. Szerinte elsősorban az előző, szociáldemokrata kormány által a minisztériumokba és más állami hivatalokba megfelelő képesítés és tapasztalat nélkül felvett rokonok, szeretők és ismerősök mondhatnak búcsút állásuknak.</p>
      <p>Turcan példaként említette, hogy a regionális fejlesztési minisztériumban a vezetői szinten a köztisztviselők 30, végrehajtói szinten pedig az alkalmazottak 20 százalékának elbocsátását tervezi a tárcavezető.</p>
      <p>Mivel Romániában tavalyi adatok szerint 1 millió 190 ezer közszolgálati dolgozót – közülük 765 ezer köztisztviselőt – fizetnek az állami költségvetésből. az Adevarul számításai szerint a húsz százalékos leépítés a központi közigazgatás legalább 150 ezer alkalmazottját érintheti.</p>
      <p>A bukaresti kormány takarékossági intézkedéseit ismertetve a lap kitért arra, hogy Ludovic Orban miniszterelnök a magas rangú állami tisztségviselők tiszteletdíjának befagyasztását is kilátásba helyezte. A közméltóságok juttatásait a törvény – bizonyos szorzókon keresztül – a  minimálbérhez köti, amelynek emeléséről jelenleg a munkáltatókkal és szakszervezetekkel tárgyal a kormány.</p>
      <p>A kormány beszüntetné azt a lehetőséget, hogy az állami költségvetésből működő intézmények nyugdíjasokat alkalmazzanak, és eltörölnék a kiemelt nyugdíjakat is, a katonákét, ügyészekét és bírákét kivéve, akiknek – egy korábbi hasonló takarékossági intézkedés alkalmával – alkotmányossági óvással sikerült megvédeni szerzett jogaikat.</p>
      <p>A bukaresti kormány múlt héten elfogadott költségvetés-kiigazítása szerint a román államháztartási hiány idén a GDP 4,4 százalékát fogja kitenni, a jövő évi büdzsét pedig 3,5-3,6 százalékos hiánnyal tervezik. Az egy hónapja hivatalba lépett Orban-kabinet szerint az előző szociáldemokrata kormány tudatosan túlbecsült költségvetési bevételeket tervezett be, hogy megteremtse a jogalapot populista intézkedéseihez, a közalkalmazotti bérek és nyugdíjak emeléséhez.</p>
      <p>
        <i>A címlapfotó illusztráció. </i>
      </p>
      <p>Tweet</p>
    </article>
  </body>
</html>