<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/suudi-arabistan-da-o-zorunluluk-kaldirildi-1219693.html"/>
    <meta property="og:site_name" content="Bursada Bugün"/>
    <meta property="article:published_time" content="2019-12-09T16:36:00+00:00"/>
    <meta property="og:title" content="Suudi Arabistan'da o zorunluluk kaldırıldı"/>
    <meta property="og:description" content="Suudi Arabistan yönetimi, ülkedeki sosyal açılım programı kapsamında, restoranların bekar müşteriler için ayrı bir giriş bulundurma zorunluluğunu kaldırdı."/>
  </head>
  <body>
    <article>
      <h1>Suudi Arabistan'da o zorunluluk kaldırıldı</h1>
      <h2>Suudi Arabistan yönetimi, ülkedeki sosyal açılım programı kapsamında, restoranların bekar müşteriler için ayrı bir giriş bulundurma zorunluluğunu kaldırdı.</h2>
      <address>
        <time datetime="2019-12-09T16:36:00+00:00">09 Dec 2019, 16:36</time>
      </address>
      <p><b>Belediye ve Köy İşleri Bakanlığının</b> resmi <b>Twitter </b>hesabından yapılan açıklamada, Suudi Arabistan'daki restoranların uyması gereken kurallardaki değişikliklere yer verildi.</p>
      <p>Açıklamada, "Restoranlarda bekar erkekler ile aileler ve kadınların ayrı girişi kullanma zorunluluğu kaldırılmıştır." ifadeleri kullanıldı.</p>
      <p>
        <b>Suudi Arabistan'ın sosyal açılım programı</b>
      </p>
      <p><b>Veliaht Prens Muhammed bin Selman, Kamu Yatırım Fonu</b>'nun 24 Ekim 2017'de Riyad'da düzenlediği ve yaklaşık 60 ülkeden 2 bin 500 kişinin katıldığı<b> Gelecek Yatırımlar Girişimi </b>toplantısında, ülkesini "ılımlı İslam"a döndürme sözü vermişti.</p>
      <p>Daha önce birçok alanda kısıtlanan kadınlara araba kullanma, veli izni aranmaksızın şirket kurabilme, <b>Adalet Bakanlığında </b>çalışabilme, spor müsabakaları için stadyuma gidebilme gibi haklar verilmişti.</p>
      <p>Bu program kapsamında ayrıca ülkede sinema salonları açılmış, opera gösterisi ve caz festivali düzenlenmişti.</p>
    </article>
  </body>
</html>