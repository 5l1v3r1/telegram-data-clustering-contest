<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Babis-nehodla-prosazovat-nepromlcitelnost-privatizacnich-cinu-606389"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T16:06:00+00:00"/>
    <meta property="og:title" content="Babiš nehodlá prosazovat nepromlčitelnost privatizačních činů"/>
    <meta property="og:description" content="Premiér Andrej Babiš (ANO) nehodlá prosazovat změnu právní úpravy, tak aby nebyly promlčeny excesy z doby privatizace státního majetku po pádu socialismu. Vyplývá to z jeho odpovědi na písemnou interpelaci Miroslava Grebeníčka (KSČM), napsala ČTK."/>
  </head>
  <body>
    <article>
      <h1>Babiš nehodlá prosazovat nepromlčitelnost privatizačních činů</h1>
      <address>
        <time datetime="2019-12-09T16:06:00+00:00">09 Dec 2019, 16:06</time>
      </address>
      <p>
        <b>Premiér Andrej Babiš (ANO) nehodlá prosazovat změnu právní úpravy, tak aby nebyly promlčeny excesy z doby privatizace státního majetku po pádu socialismu. Vyplývá to z jeho odpovědi na písemnou interpelaci Miroslava Grebeníčka (KSČM), napsala ČTK.</b>
      </p>
      <p>Babiše se ptal na to, jaké kroky v souvislosti s červnovým usnesením Sněmovny k privatizacím učinil.</p>
      <p>Grebeníček nebyl s Babišovou odpovědí spokojený. Interpelaci proto projedná sněmovní plénum.</p>
      <p>Sněmovna v červnu požádala na návrh komunistů vládu, aby navrhla novelu trestních předpisů, tak aby bylo možné „zločiny způsobené při privatizaci“ dále stíhat a potrestat a aby nebyly promlčeny. Babiš dolní komoru nevyslyší. „Současná právní úprava je nastavena vhodně a nepokládáme za přínosné podnikat jakékoli kroky směřující k požadované změně,“ napsal premiér Grebeníčkovi.</p>
      <p>Babiš připojil i stanovisko, které poslal už v srpnu předsedovi Sněmovny Radku Vondráčkovi (ANO) a šéfovi klubu KSČM Pavlu Kováčikovi. Připomněl v něm záporná stanoviska vlád k novelám komunistických poslanců o nepromlčitelnosti činů při privatizacích. Poslanci KSČM je předložili v nynějším i v uplynulých dvou volebních obdobích.</p>
      <p>Vláda mimo jiné uvedla, že privatizační trestné činy nedosahují takové závažnosti jako nepromlčitelné trestné činy proti lidskosti a válečné zločiny. Upozornila také na nepoměr, kdy by část hospodářských trestných činů promlčitelná nebyla, zatímco například vražda ano. U privatizačních činů nyní zaniká trestní odpovědnost po 20 letech. Kabinet vyjádřil pochybnost o tom, že by vyšetřování vedla po tak dlouhé době k výsledkům.</p>
      <p>Komunisté prosadili v červnu navzdory odporu pravicové opozice usnesení, podle kterého privatizace státního majetku po pádu socialismu provázely excesy, chyby i zločiny se stamiliardovými škodami. Spolu s poslanci KSČM pro ně hlasovali členové dolní komory za hnutí ANO a SPD, Piráti, sociální demokraté a někteří nezařazení poslanci.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Byla-to-revoluce-Studena-sprcha-od-Klausovy-ekonomky-I-pro-Pavla-Rychetskeho-603737"/>
        <a href="https://www.parlamentnilisty.cz/arena/monitor/Intervence-nas-poucily-proc-nikdy-neprijimat-euro-Marketa-Sichtarova-o-velkem-prusvihu-o-kterem-se-mlci-603463"/>
        <a href="https://www.parlamentnilisty.cz/arena/monitor/Disident-a-nekdejsi-spolupracovnik-Vaclava-Havla-Prezidentem-by-mohl-byt-treba-603255"/>
        <a href="https://www.parlamentnilisty.cz/arena/monitor/Exguverner-CNB-Singer-promlouva-Reknu-vam-proc-mate-nizky-plat-602586"/>
      </related>
    </article>
  </body>
</html>