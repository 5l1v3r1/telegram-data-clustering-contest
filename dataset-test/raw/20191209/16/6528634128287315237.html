<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/evasione-fiscale-mattarella-enorme-e-indecente"/>
    <meta property="og:site_name" content="FinanzaOnline"/>
    <meta property="article:published_time" content="2019-12-09T16:17:00+00:00"/>
    <meta property="og:title" content="Evasione fiscale: Mattarella, “enorme e indecente”"/>
    <meta property="og:description" content="L'evasione fiscale &quot;è un problema serio in molti Paesi. Lo è nel nostro. Vi sono Paesi in cui è molto più grave, vi sono Paesi in cui invece il senso …"/>
  </head>
  <body>
    <article>
      <h1>Evasione fiscale: Mattarella, “enorme e indecente”</h1>
      <address><time datetime="2019-12-09T16:17:00+00:00">09 Dec 2019, 16:17</time> by <a rel="author">Daniela La Cava</a></address>
      <p>L’evasione fiscale “è un problema serio in molti Paesi. Lo è nel nostro. Vi sono Paesi in cui è molto più grave, vi sono Paesi in cui invece il senso civico di ciascuno lo ha quasi azzerato. È un problema grave perché significa ignorare che si vive insieme e che la convivenza significa contribuire tutti insieme – come dice la Costituzione, secondo le proprie possibilità – alla vita comune”. Lo ha dichiarato il presidente della Repubblica, Sergio Mattarella, rispondendo alla domanda “perché in Italia è così difficile combattere la piaga dell’evasione fiscale?” posta oggi da alcuni studenti di alcune scuole secondarie di secondo grado in visita al Quirinale.</p>
      <p>“Chi evade cerca invece di sottrarsi a questo dovere, di sfruttare le tasse che pagano gli altri per i servizi di cui si avvale. È una cosa, a rifletterci, davvero indecente, perché i servizi comuni, la vita comune è regolata dalle spese pubbliche – aggiunge Mattarella -. Se io mi sottraggo al mio dovere di contribuire sto sfruttando quello che gli altri pagano con le tasse che pagano. E questa è una cosa di particolare gravità”.</p>
      <p>“L’evasione fiscale è calcolata nell’ultimo documento ufficiale dell’anno passato circa 119 miliardi di euro: una somma enorme – rimarca ancora il capo dello Stato -. Se scomparisse, le possibilità di aumentare pensioni, di aumentare stipendi, di abbassare le tasse per chi le paga, e così via, sarebbero di molto aumentate”.</p>
    </article>
  </body>
</html>