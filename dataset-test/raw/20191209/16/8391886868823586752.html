<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/trabzon/trabzon-buyuksehir-de-toplantilar-basladi-h377037.html"/>
    <meta property="og:site_name" content="HABER 61"/>
    <meta property="article:published_time" content="2019-12-09T16:27:50+00:00"/>
    <meta property="og:title" content="Trabzon Büyükşehir'de toplantılar başladı"/>
    <meta property="og:description" content="Trabzon Büyükşehir Belediyesi Aralık Ayı Meclis Toplantısı'nın ilk oturumu, Büyükşehir Belediye Başkanı Murat Zorluoğlu Başkanlığında yapıldı."/>
  </head>
  <body>
    <article>
      <h1>Trabzon Büyükşehir'de toplantılar başladı</h1>
      <h2>Trabzon Büyükşehir Belediyesi Aralık Ayı Meclis Toplantısı'nın ilk oturumu, Büyükşehir Belediye Başkanı Murat Zorluoğlu Başkanlığında yapıldı.</h2>
      <address>
        <time datetime="2019-12-09T16:27:50+00:00">09 Dec 2019, 16:27</time>
      </address>
      <p>Sözlerine Şırnak'ta PKK'lı teröristler tarafından tuzaklanan patlayıcının infilak ettirilmesi sonucu güvenlik güçlerinin şehit edilmesinden duyduğu üzüntüyü dile getirerek başlayan Başkan Murat Zorluoğlu, şehitlere Allah’tan rahmet, yaralı askerlere acil şifalar diledi. </p>
      <p>Toplantıda gündem dışı söz alan CHP Grup Başkanı Turgay Şahin, Büyükşehir Belediyesinin çalışmaları ile ilgili Başkan Zorluoğlu’ndan bilgi istedi. <br/>Bunun üzerine söz alan Başkan Zorluoğlu, 8 aydır görevde bulunduklarına işaret ederek “Bu süre içerisinde bütün önemli meseleleri Meclis’te müzakere eden, Meclis’in önerilerini alan bir yaklaşımla bugüne kadar geldik. Elbette 8 ay büyük çapta projelerin projelendirilmesi, ihale edilmesi ve tamamlanmasına yetecek bir süre değildir. Biz de 8 aylık süre içerisinde devraldığımız projeleri süratle tamamlama gayreti içerisine girdik. Bu projelerin birçoğunun çok büyük maliyetlerini biz yeni yönetim olarak karşıladık” ifadelerini kullandı.  </p>
      <p><b>KATLI OTOPARKI 2020’DE TAMAMLAYACAĞIZ  </b><br/>Başkan Zorluoğlu devraldıkları projelerin geldiği son durumla ilgili meclis üyelerine açıklamalarda bulunarak şunları söyledi: <br/>“Tam otomatik çok katlı otopark projemizle ilgili Meclisimizden onay ve borçlanma konusunda inisiyatif aldık. Bunun bütünüyle parasını hazır ettik. 2020 yılının ilk yarısında tamamlayıp hizmete açmak istiyoruz. Hemen otoparkın karşısında yapılan ortaokul ve öğretmenevi projesinin para problemleri vardı. Bu paraları temin ettik ve ortaokul tamamlandı. Öğretmenevinde ise inşaat yüzde 70’leri geçti. Orası da inşallah kısa bir sürede hizmete girmiş olacak.   </p>
      <p><b>FATİH PARKI 2. ETABI İHALE EDİLDİ</b><br/>Yine devraldığımız işlerden biri Akçaabat Ortamahalle’deki konukevi. Bu da bizim dönemimizde parası büyük oranda ödenen ve hızlandırılan iş. Orası da kısa sürede tamamlanacak. Nisanda göreve başladığımızda Fatih Parkı’nda işler durma noktasına gelmişti. Orayı yeniden hızlandırdık ve ilave kaynak bulduk. İlk etabını tamamladık, ikinci etabını ihale ettik. 2020 yılının hemen başında Fatih Parkı’nı bir bütün olarak her şeyiyle hizmete açacağız. Yine önceden devraldığımız Uğurlu mezarlığı projemiz var. Gerçekleşmesi yüzde 90 seviyesinde.  Yomra’da yatılı Kuran kursu projesi devraldık. Onun da yüzde 80’lerin üzerinde fiziki gerçekleşmesi var.  </p>
      <p><b>ŞEHRİN AYDINLATILMASINA ÖNEM VERİYORUZ </b><br/>Daha kısa zamanda bitecek ama şehre güzel etki bırakacak işlere öncelik verdik. Bunlardan biri Trabzon surlarının aydınlatılması. Projelendirdik. Bunlar hemen yapılacak işler değil. Nereye elinizi atsanız tescilli bina. Surlarla ilgili proje hazırlandı, kuruldan geçti. İhalesi yapıldı inşallah yılbaşına yetiştireceğiz. Aydınlatmaya önem veriyoruz. Bu yıl içinde hedefimiz aralık ayı sonu itibariyle Uzunsokak ve Kunduracılar’ı da aydınlatmak. Yüzüncü Yıl Parkı’nı aydınlattık. Orada karanlık oluyor diye çeşitli şikayetler vardı. Yine Çal Mağarası’nda teras yapımı söz konusu. O da devam ediyor.  Çaykara Uzungöl’de müzenin yolunu bitirdik. Oranın aydınlatılması devam ediyor. Mahallelerde yol çalışması, sanat yapıları, menfezler, asfalt beton gibi rutin çalışmalardan bahsetmiyorum bile.  </p>
      <p><b>OTOPARK SORUNU GİDERİLDİ </b><br/> Kadınlar Hali Trabzon’un merkezinde çok önemli bir yer. Orayla ilgili devraldığımızda ciddi sorunlar vardı. O eksiklikleri giderdik. Kadınlar Hali bu hafta tamamıyla boşaltılıp yıkımı gerçekleştirilecek. Geçtiğimiz günlerde Botanik Park’ı gezdim. Orada çok güzel bir otopark yapıyoruz. Büyük oranda tamamlandı. Botanik Park, 120-130 araçlık, tek bir ağaca zarar vermeden hayata geçirdiğimiz çok şık bir otoparka kavuşmuş olacak. Bizim dönemimizde projelendirdik ve tamamlanmak üzere. </p>
      <p><b>ALTINDERE VADİSİ’NDEKİ YERİ BİZ İŞLETECEĞİZ  </b><br/>Sümela Manastırı’na çıkmadan önceki son yer olan Altındere Vadisi’nde, Milli Parklardan kiraladığımız bir yer vardı. Şu ana kadar orayı bir işletmeci işletiyordu. Orayı boşalttık, projesini hazırladık, ihalesini yaptık. Hem turistik restoran hem de üst tarafındaki yerleri modernize edeceğimiz çok güzel bir noktaya getiriyoruz. Yine TİSKİ’nin şehre çok özel dokunuşları oldu. Beşirli’de koku meselesi büyük oranda giderildi. Derelerin temizlendi, su baskınlarının olduğu yerlerdeki sorunlar çözüldü.”  </p>
      <p><b>BÜYÜK PROJELERE DETAYLI ÇALIŞIYORUZ </b><br/>Belediye Başkanı Zorluoğlu büyük projelerle ilgili ince eleyip sık dokuduklarını belirterek “Gülcemal, Pazarkapı Camiinin etrafındaki 180 dönümlük alanın projelendirilip şehre kazandırılması, Karagöz Meydanı, Ganita-Beşirli ve Akçaabat’a kadar uzanan sahil boyunun düzenlenmesi gibi daha uzun vadeli projelerin üzerinde ayrıntılı olarak çalışılması gerekiyor. Onların da süreçleri başladı. Şehrin en önemli ihtiyaçlarından biri olarak ortaya çıkan otogar meselesinde proje aşamasındayız. Kent merkezindeki sanayi alanlarının taşınmasıyla ilgili istişare sürecini ve fizibilite çalışmasını başlattık. Meydan bölgesi cephe sağlıklaştırma projesinde ihaleyi yenileyeceğiz. Aynı uygulamayı Uzunsokak ve Maraş Caddesi’nde de yapacağız. Ulaşım noktasında da otopark, araçların modernizasyonu ve otobüs alımı ile ilgili çalışmalar yaptık” ifadelerini kullandı. </p>
      <p><b>ZORLUOĞLU’NU DUYGULANDIRAN FOTOĞRAF </b><br/>Toplantıda söz alan Şalpazarı Belediye Başkanı Refik Kurukız, “6 Ocak 2019’da Şalpazarı Sis Dağı mevkiinde Sarıkamış şehitlerimiz adına Gençlik Spor İl Müdürlüğü ve Şalpazarı Belediyesi ile ortaklaşa gerçekleştirdiğimiz yürüyüşün fotoğrafı o dönem The Guardian dergisinde yayımlandı. Anadolu Ajansı’nın da yılın fotoğrafı yarışmasında Trabzon’u temsil eden fotoğrafa yer vermesi bizleri mutlu etti” dedi. Başkan Zorluoğlu bunun üzerine Sarıkamış şehitlerini temsil eden fotoğrafa kendisinin de oy verdiğini söyledi. Büyükşehir Belediyesi I. Başkan Vekili Atilla Ataman, Şalpazarı Belediye Başkanı Refik Kurukız ve Meclis Üyesi Metin Günay bahse konu olan fotoğrafı Başkan Zorluoğlu’na hediye etti. </p>
      <p>Açıklamaların ardından Meclis gündemine geçildi. Meclis, gündemde bulunan 19 maddenin ilgili komisyonlara havale edilmesinin ardından sonra erdi.</p>
    </article>
  </body>
</html>