<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/politika/r-karbauskis-seimo-viesbucio-salygos-nepavydetinos-taciau-valstybe-jo-islosia-943308"/>
    <meta property="og:site_name" content="Kauno diena"/>
    <meta property="article:published_time" content="2019-12-09T16:03:00+00:00"/>
    <meta property="og:title" content="R. Karbauskis: Seimo viešbučio sąlygos nepavydėtinos, tačiau valstybė iš jo išlošia"/>
    <meta property="og:description" content="„Valstiečių“ lyderis Ramūnas Karbauskis tvirtina, kad liberalės Aušrinės Armonaitės siūlymą, atsisakyti vadinamojo Seimo viešbučio paslaugų, vertina per nacionalinio saugumo prizmę. Anot jo, Seimo viešbučio vieta yra strategiškai patogioje vietoje, todėl, pabrėžia jis, parlamentarai, kilus nacionalinei grėsmei, galėtų greitai susirinkti į Seimą ir priimti būtinus sprendimus. Kartu, R. Karbauskis užsimena, kad patogi objekto lokacija sprendžia ir kitą – parlamentarų vėlavimo į darbą – problemą. Politikas teigia manąs, kad Vilniuje susidarantys rytiniai kamščiai neleistų Seimo nariams į darbą atvykti tinkamu laiku."/>
  </head>
  <body>
    <article>
      <h1>R. Karbauskis: Seimo viešbučio sąlygos nepavydėtinos, tačiau valstybė iš jo išlošia</h1>
      <address><time datetime="2019-12-09T16:03:00+00:00">09 Dec 2019, 16:03</time> by <a rel="author" href="https://kauno.diena.lt/autoriai/paulina-levickyte" target="_blank">Paulina Levickytė, ELTA</a></address>
      <p>
        <b>„Valstiečių“ lyderis Ramūnas Karbauskis tvirtina, kad liberalės Aušrinės Armonaitės siūlymą, atsisakyti vadinamojo Seimo viešbučio paslaugų, vertina per nacionalinio saugumo prizmę. Anot jo, Seimo viešbučio vieta yra strategiškai patogioje vietoje, todėl, pabrėžia jis, parlamentarai, kilus nacionalinei grėsmei, galėtų greitai susirinkti į Seimą ir priimti būtinus sprendimus. Kartu, R. Karbauskis užsimena, kad patogi objekto lokacija sprendžia ir kitą – parlamentarų vėlavimo į darbą – problemą. Politikas teigia manąs, kad Vilniuje susidarantys rytiniai kamščiai neleistų Seimo nariams į darbą atvykti tinkamu laiku.</b>
      </p>
      <p>„Aš neturiu šiuo klausimu griežtos nuomonės. Manau, jei nebūtų šio viešbučio, kiltų viena rimta problema – visi turėtų nuomotis kitas patalpas, o žinant kokie yra kamščiai Vilniuje... Mes turėtume situaciją, kuomet atstumai ir laikas, per kuriuos Seimo nariai pasiekia darbovietę, būtų labai skirtingi“, – samprotavo R. Karbauskis. Kartu politikas pridūrė, kad parlamentarams suteikta viešbučio privilegija yra svarbi ir žvelgiant iš nacionalinio saugumo perspektyvos.</p>
      <p>„Jeigu šnekėti apie nacionalinį saugumą, labai gerai, kad Seimo narius gali surinkti labai greitai, kelių minučių bėgyje ir dauguma jau gali priiminėti legalius sprendimus. Jeigu kada nors kiltų nacionalinio saugumo problemos, tai tokiu atveju, yra patogu. Iš kitos pusės, tai yra ir tam tikra rizika, nes visi yra vienoje vietoje“, – Eltai sakė R. Karbauskis.</p>
      <p>„Valstiečių“ lyderis užsiminė, kad nereikėtų parlamentarams tenkančios galimybės gauti nemokamai viešbutį prie Seimo rūmų sieti su prabanga ar dideliu komfortu. Jo teigimu, sąlygos, su kuriomis viešbutyje gyvenantiems Seimo nariams tenka taikstytis, yra prastos, nesiekiančios net „vienos žvaigždutės“.</p>
      <blockquote>Jeigu žmonės matytų, kokiomis sąlygomis gyvena Seimo nariai, tai pavydo ar kažkokio kito jausmo tikrai nekiltų.</blockquote>
      <p>„Jeigu būtumėte Seimo viešbutyje, nustebtumėte, kokios ten yra sąlygos. Aš esu buvęs ir matęs prieš daug metų Seimo viešbutį. Tai vienos žvaigždutės lygio tikriausiai nebūtų. Jeigu žmonės matytų, kokiomis sąlygomis gyvena Seimo nariai, tai pavydo ar kažkokio kito jausmo tikrai nekiltų. Ten sąlygos yra gana prastos, tik pati vieta yra gera. (...) Padarykite Seimo viešbučio fotografijas ir parodykite visuomenei. Ir tuomet, tegul visuomenė nusprendžia, ar čia yra kažkas, dėl ko verta ietis laužyti“, – sakė Eltai jis, pridurdamas, kad valstybei ko gero ekonomiškai racionaliau išlaikyti Seimo nariams galimybę gauti butą vadinamajame Seimo viešbutyje.</p>
      <p>„Buto nuoma Vilniuje, matyt, yra nuo 500–1000 eurų. Tai mes, kaip valstybė, kaip žmonės išlošiame iš to (Seimo viešbučio – ELTA). Viešbutis įrengtas tikrai labai prastai, būklė jo nepavydėtina, bet jis tiek nekainuoja, kiek reikėtų mokėti už buto nuomą“, – teigė R. Karbauskis.</p>
      <p>Kaip ELTA jau skelbė, Seimo narė, Laisvės partijos pirmininkė A. Armonaitė siūlo atsisakyti skandalų nuolat lydimo Seimo viešbučio ir jį parduoti.</p>
      <p>Pastarąjį trečiadienį ji įregistravo Statuto pataisą, kurioje siūloma pripažinti negaliojančiu Seimo statuto straipsnį, kuriame numatomas Seimo narių aprūpinimas gyvenamosiomis patalpomis.</p>
    </article>
  </body>
</html>