<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/la-donna-che-colleziona-mclaren-kathy-cargill-colorado-senna-471390.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="La donna che colleziona McLaren in Colorado"/>
    <meta property="og:description" content="La passione per il costruttore di Woking non si ferma davanti al genere maschile o femminile, come dimostrato dalla storia di Kathy Cargill"/>
  </head>
  <body>
    <article>
      <h1>La donna che colleziona McLaren in Colorado</h1>
      <h2>La passione per il costruttore di Woking non si ferma davanti al genere maschile o femminile, come dimostrato dalla storia di Kathy Cargill</h2>
      <address><time datetime="2019-12-09T16:00:00+00:00">09 Dec 2019, 16:00</time> by <a rel="author">Samuele Prosino</a></address>
      <p><b>Kathy Cargill</b> è residente in Colorado, regione che è molto distante dai centri di gravità automobilistici europei. Nonostante ciò ha costruito nel suo garage, in una piccola cittadina di provincia, una notevole collezione di McLaren, con le auto contornate da una pila di memorabilia degna di un residente di Woking.</p>
      <blockquote>
        <a href="https://www.formulapassion.it/automoto/mondoauto/lewis-hamilton-mercedes-amg-project-one-471202.html">Hamilton sulla Mercedes AMG-One: “È un proiettile”</a>
      </blockquote>
      <p>Tra le auto di sua proprietà ha due 570S, una ‘Azores Orange’ 720S e una <b>McLaren Senna</b>, l’ultima arrivata. Le guida tra le splendide terre del Colorado, Stato americano che ha diverse anime ma che resta uno dei più montani in assoluto. La soddisfazione, per lei, è di salire in macchina e andare a costeggiare le strade più tortuose, realizzate lungo i corsi dei fiumi e dei canyon. Da piccola la signora Cargill era una frequentatrice assidua delle officine e dei riparatori, e con il passare degli anni la passione per le automobili si è trasformata in una più specifica ‘ossessione’ per le McLaren, auto delle quali sa riconoscere il suono del motore a distanza.</p>
      <figure>
        <img src="https://www.formulapassion.it/wp-content/uploads/2019/12/Kathy-Senna-Portrait-666x444.jpg"/>
      </figure>
      <p>Il suo garage in stile ‘museo’ ospita anche un realistico simulatore di guida Vesaro con un sedile McLaren, e una lunga serie di oggetti raffiguranti <b>Ayrton Senna</b>, il pilota di Formula 1 che è stato talmente leggendario da far breccia anche nei cuori dei fan americani. Appassionati di auto di norma più abituati a innamorarsi degli assi della NASCAR o, meno frequentemente, della serie a ruote scoperte CART (così si chiamava la Indycar ai tempi del brasiliano).</p>
      <blockquote>
        <a href="https://www.formulapassion.it/automoto/mondoauto/i-camion-ford-sbarcano-in-italia-471334.html">I camion Ford sbarcano in Italia</a>
      </blockquote>
      <p>Racconta Kathy che il passaggio della Senna sulle strade dei paesi si traduce in un continuo <b>stupore</b> tra gli abitanti, che spesso chiedono foto e informazioni. In una terra fatta di pickup e di berline, una supercar non è certo l’abitudine. “<i>Quando sei alla guida di una Senna, e hai uno scenario spettacolare ovunque guardi, è come guidare in una cartolina, è come guidare un’opera d’arte. Senti l’auto, senti la strada e sostanzialmente non riesci a immaginare a quanto sei fortunato in quel momento</i>“.</p>
      <footer>RIPRODUZIONE RISERVATA</footer>
    </article>
  </body>
</html>