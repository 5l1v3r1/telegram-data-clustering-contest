<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T16:05:00+00:00"/>
    <meta property="og:title" content="FOTO: Francijā turpina protestēt pret pensiju sistēmas reformu"/>
    <meta property="og:description" content="Francijas lidostu darbinieki, skolotāji un citu profesiju pārstāvji otrdien pievienojušies streikam, ko, protestējot pret Francijas prezidenta Emanuela Makrona iecerēto pensiju sistēmas reformu, sākušas arodbiedrības, kas pārstāv Parīzes sabiedriskā transporta sistēmas darbiniekus."/>
  </head>
  <body>
    <article>
      <h1>FOTO: Francijā turpina protestēt pret pensiju sistēmas reformu</h1>
      <address><time datetime="2019-12-09T16:05:00+00:00">09 Dec 2019, 16:05</time> by <a rel="author">©REUTERS/SCANPIX/LETA</a></address>
      <p>Francijas lidostu darbinieki, skolotāji un citu profesiju pārstāvji otrdien pievienojušies streikam, ko, protestējot pret Francijas prezidenta Emanuela Makrona iecerēto pensiju sistēmas reformu, sākušas arodbiedrības, kas pārstāv Parīzes sabiedriskā transporta sistēmas darbiniekus.</p>
      <blockquote>Bažījoties par nekārtību un vardarbības izcelšanos, policija devusi rīkojumu slēgt veikalus un restorānus vairākos Parīzes rajonos, jo šodien Parīzē un citur Francijā plānoti protesti.</blockquote>
      <p>Pagājušo ceturtdien, kad arodbiedrības sāka streiku, Parīzes ielās izgāja vismaz 800 000 cilvēku.</p>
      <p>Makrons vēlas ieviest universālu pensiju sistēmu, kas nomainīs pašreizējos 42 "īpašos režīmus", ko bauda dažādās nozarēs strādājošie, sākot ar dzelzceļniekiem un enerģētikas sektorā strādājošajiem un beidzot ar advokātiem un Parīzes opernama darbiniekiem.</p>
      <p>Šīs atsevišķās sistēmas attiecīgajā nozarē strādājošajiem bieži garantē lielākas pensijas un agrāku pensionēšanos.</p>
      <p>Taču arodbiedrības norāda, ka reformas ietekmēs arī miljoniem strādājošo privātajā sektorā, spiežot tos strādāt arī pēc 62 gadu vecuma sasniegšanas, ja tie vēlēsies saņemt pilni pensiju, kas savulaik tiem apsolīta.</p>
      <p>Šodien pēc standarta grafika Francijā kursē tikai piektā daļa vilcienu un nekursē arī lielākā daļa vilcienu Parīzes metro.</p>
      <p>Parīzes reģionā šorīt reģistrēti divtik daudz sastrēgumu kā citās dienās.</p>
      <p>Kopumā šodien streiko mazāks skaits cilvēku nekā pagājušajā nedēļā, bet pasažieru pacietība sāk izsīkt.</p>
      <p>Lidsabiedrība "Air France" ziņoja, ka šodien atcelti 25% iekšzemes reisu un 10% reisu vidēja attāluma maršrutos.</p>
      <p>Vairums arodbiedrību paziņojušas, ka turpinās streiku vismaz līdz ceturtdienas beigām, bet arodbiedrība RATP solījusi streikot līdz piektdienai un neizslēdz iespēju turpināt streiku arī nedēļas nogalē un nākamajā nedēļā.</p>
      <p>Arī pārējās arodbiedrības var izlemt streiku turpināt, ja arodbiedrības un valdība nespēs panākt kompromisu jautājumā par pensiju sistēmas reformu.</p>
      <p><a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#">Lasīt visu</a>   <a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#"/> <a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#"/> <a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#"/> <a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#"/> <a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#"/> <a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#"/> <a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#"/> <a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#"><b>+2<i></i></b> </a><a href="https://nra.lv/pasaule/299348-foto-francija-turpina-protestet-pret-pensiju-sistemas-reformu.htm#"> </a> </p>
    </article>
  </body>
</html>