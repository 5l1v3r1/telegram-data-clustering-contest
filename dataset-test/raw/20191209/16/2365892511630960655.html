<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://atv.be/nieuws/de-lijn-brengt-feestvierders-veilig-thuis-tijdens-oud-en-nieuw"/>
    <meta property="og:site_name" content="atv"/>
    <meta property="article:published_time" content="2019-12-09T16:03:00+00:00"/>
    <meta property="og:title" content="De Lijn brengt feestvierders veilig thuis tijdens oud en nieuw"/>
    <meta property="og:description" content="Vandaag maakt De Lijn het openbaar vervoersaanbod bekend voor oudejaarsnacht en nieuwjaar."/>
  </head>
  <body>
    <article>
      <h1>De Lijn brengt feestvierders veilig thuis tijdens oud en nieuw</h1>
      <address>
        <time datetime="2019-12-09T16:03:00+00:00">09 Dec 2019, 16:03</time>
      </address>
      <p>
        <b>Vandaag maakt De Lijn het openbaar vervoersaanbod bekend voor oudejaarsnacht en nieuwjaar. Ook dit jaar zullen meer dan 300 medewerkers van De Lijn zelf de cava en warme aperitiefhapjes aan de kant laten staan om feestvierders veilig van en naar hun bestemming te brengen. Het feestelijke aanbod is mogelijk dankzij de financiële steun van heel wat overheden.</b>
      </p>
      <p>Voor de inwoners van 42 deelnemende gemeenten in de provincie Antwerpen is het openbaar vervoer met De Lijn tijdens oud en nieuw volledig gratis. In alle andere gemeentes kan je voor maar 4 euro op oudejaarsnacht en nieuwjaar onbeperkt gebruik maken van het openbaar vervoer. Dit oudejaarsnachtticket is geldig gedurende 30 uur, op 31 december vanaf 18 uur en de hele eerste januari (tot 23.59 uur).</p>
      <p>Sommige lijnen volgen hun vaste traject, andere feestbussen bedienen een gelegenheidstraject. Een overzicht van het volledige aanbod is vanaf vandaag te vinden op <a href="https://www.delijn.be/nl/overdelijn/campagnes-acties/Oudejaar-2019-2020">www.delijn.be/oudjaar.</a> </p>
      <p>Ook dit jaar komen heel wat provincies, steden en gemeenten tussen in de kosten om een gratis of goedkoper sms-ticket aan te bieden tijdens oudejaarsnacht. Er kunnen maximaal 4 sms-tickets per gsm-nummer aangevraagd worden. Registreren voor een gratis sms-ticket kan tot en met 30 december.</p>
      <p>Wie toch een kaartje moet kopen, kan 30 uur onbeperkt bus en tram nemen voor 4 euro (+ 0,15 euro operatorkosten). Het sms-ticket voor oudejaarsnacht vraag je aan door ‘event’ te sms’en naar 4884. Dit sms-ticket is geldig vanaf 18 uur op 31 december en de hele eerste januari (tot 23.59 uur). Een kaartje voor oudejaarsnacht is vanaf 16 december te koop in de Lijnwinkels of de avond zelf vanaf 18 uur bij de chauffeur.</p>
      <p>In de provincie Antwerpen zorgen 42 deelnemende gemeenten ervoor dat hun feestende inwoners gratis kunnen reizen dankzij een financiële tussenkomst voor het oudejaarsnachtaanbod. Raadpleeg <a href="https://www.delijn.be/nl/overdelijn/campagnes-acties/oudejaar-2019-2020/antwerpen/">hier</a> de lijst van de deelnemende gemeenten en steden in de provincie Antwerpen.</p>
      <p>(Bron: De Lijn)</p>
    </article>
  </body>
</html>