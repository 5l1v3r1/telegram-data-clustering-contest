<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3998695344302057787/%D8%A2%D9%85%D8%B1%DB%8C%DA%A9%D8%A7-%D8%A7%D8%B1%D9%88%D9%BE%D8%A7%DB%8C%DB%8C-%D9%87%D8%A7-%D8%B1%D8%A7-%D9%87%D9%85-%D8%AA%D8%AD%D8%B1%DB%8C%D9%85-%DA%A9%D8%B1%D8%AF"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T16:51:00+00:00"/>
    <meta property="og:title" content="آمریکا اروپایی ها را هم تحریم کرد!"/>
    <meta property="og:description" content="وزارت خزانه‌ داری آمریکا امروز نام ۱۷ فرد و ۲۹ شرکت را که شماری از آن‌ها اروپایی هستند، به فهرست تحریمی خود اضافه کرده است."/>
  </head>
  <body>
    <article>
      <h1>آمریکا اروپایی ها را هم تحریم کرد!</h1>
      <address>
        <time datetime="2019-12-09T16:51:00+00:00">09 Dec 2019, 16:51</time>
      </address>
      <pre> وزارت خزانه‌ داری آمریکا امروز نام ۱۷ فرد و ۲۹ شرکت را که شماری از آن‌ها اروپایی هستند، به فهرست تحریمی خود اضافه کرده است. </pre>
      <p>به گزارش <a href="http://jamejamonline.ir/">جام جم آنلاین</a> از فارس، وزارت خزانه‌داری آمریکا امروز (دوشنبه) به بهانه مقابله با «فساد» اقتصادی، اسامی ده‌ها فرد و شرکت، از جمله تعدادی از اتباع اروپا را در فهرست تحریم قرار داده است.</p>
      <p>در بخشی از بیانیه «استیون منوچین» وزیر خزانه‌داری آمریکا در این رابطه آمده است: «امروز، در روز جهانی ضدفساد، ایالات متحده فعالان فاسد و شبکه‌های آن‌ها در چندین کشور در اروپا، آسیا و آمریکای لاتین را هدف قرار می‌دهد.»</p>
      <p>بر اساس بیانیه‌ای که در وزارت خزانه‌ داری آمریکا منتشر شده، نام مجموعا ۱۷ فرد و ۲۹ شرکت به فهرست تحریم‌شدگان از سوی آمریکا افزوده شده است.</p>
      <p>صربستان، لتونی و قبرس سه کشور اروپایی هستند که نام اتباع و شرکت‌های آن‌ها در این فهرست دیده می‌شود.</p>
      <p>«آیوارس لمبرگز» شهردار شهر «ونتسپیلز» لتونی از جمله معروف‌ترین افرادی است که امروز تحریم شده است. واشنگتن وی را به فساد مالی و پولشویی متهم کرده است.</p>
      <p>آمریکا همزمان چند تبعه کامبوج و همچنین دو مقام دولت ونزوئلا را نیز در فهرست تحریم قرار داده است.</p>
      <p>در سال‌های اخیر آمریکا به شکل فزاینده‌ای به استفاده از ابزار تحریم روی آورده و همین امر موجب شده تا بسیاری از کارشناسان آمریکایی هشدار دهند که استفاده بیش از حد از تحریم، می‌تواند اثرگذاری آن را کاهش داده و در بلندمدت یک ابزار مهم را از واشنگتن سلب کند.</p>
    </article>
  </body>
</html>