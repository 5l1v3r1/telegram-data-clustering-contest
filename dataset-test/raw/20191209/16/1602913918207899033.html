<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/rezultatele-eurobarometrului-cu-ocazia-zilei-internationale-impotriva-coruptiei-noua-din-zece-companii-din-romania-considera-coruptia-o-problema-18660627"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T16:41:14+00:00"/>
    <meta property="og:title" content="Rezultatele Eurobarometrului cu ocazia Zilei Internaţionale împotriva Corupţiei: Nouă din zece companii din România consideră corupţia o problemă"/>
    <meta property="og:description" content="Aproape 9 din 10 companii care activează în România consideră corupţia, clientelismul şi nepotismul drept problematice când fac afaceri în ţara noastră, potrivit unui sondaj publicat luni de Comisia Europeană, cu ocazia Zilei Internaţionale împotriva Corupţiei."/>
  </head>
  <body>
    <article>
      <h1>Rezultatele Eurobarometrului cu ocazia Zilei Internaţionale împotriva Corupţiei: Nouă din zece companii din România consideră corupţia o problemă</h1>
      <address><time datetime="2019-12-09T16:41:14+00:00">09 Dec 2019, 16:41</time> by <a rel="author">Mihai Gongoroi, Mediafax</a></address>
      <p>Aproape 9 din 10 companii care activează în România consideră corupţia, clientelismul şi nepotismul drept problematice când fac afaceri în ţara noastră, potrivit unui sondaj publicat luni de Comisia Europeană, cu ocazia Zilei Internaţionale împotriva Corupţiei.</p>
      <p>Eurobarometrul arată că, la nivelul percepţiei, 88% din companiile care fac afaceri în ţara noastră consideră corupţia ca fiind o problemă, cel mai ridicat nivel de la nivelul statelor membre Uniunii Europene, iar 97% sunt de părere că faptele de corupţie sunt un fenomen răspândit în România.</p>
      <p>Totuşi, doar 4% din companiile chestionate spun că li s-a cerut un cadou, o favoare sau să dea bani suplimentari pentru autorizaţii sau servicii în România. Întrebate dacă, în ultimii trei ani, corupţia a reprezentat un impediment în concursul pentru o licitaţie publică sau un contract de achiziţii publice, doar 23% răspund afirmativ, în timp ce 74% spun nu.</p>
      <p>La nivelul UE, 30% din companii răspund afirmativ la întrebarea dacă corupţia le-a împiedicat accesul la un contract public.</p>
      <p>La sondaj au participat mai mult de 7.700 de companii, din care 300 din România. Eurobarometrul a fost realizat în perioada septembrie-octombrie.</p>
      <p>Pe de altă parte, principalele trei probleme identificate de companiile locale sunt instabilitatea legislativă (96% faţă de 63% media UE28), infrastructura nepotrivită (93% faţă de 46%) şi cotele de impozitare prea ridicate (82% faţă de 46% media europeană).</p>
      <p>Totodată, 89% din companii consideră birocraţia ca fiind o problemă, în timp ce 77% din companiile locale chestionate îşi asigură cu dificultate accesul la finanţare, inclusiv credite.</p>
    </article>
  </body>
</html>