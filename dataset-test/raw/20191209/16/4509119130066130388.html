<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055428/article/epikairothta/kosmos/toyrkos-antiproedros-den-8a-kanoyme-kamia-ypoxwrhsh-se-kypro-an-mesogeio-kai-aigaio"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T16:47:11+00:00"/>
    <meta property="og:title" content="Τούρκος αντιπρόεδρος: Δεν θα κάνουμε καμία υποχώρηση σε Κύπρο, Αν. Μεσόγειο και Αιγαίο"/>
    <meta property="og:description" content="«Με τη συμφωνία με την Λιβύη έχουμε ενώσει τις ακτές των δύο χωρών με μια γέφυρα φιλίας» δήλωσε ο Φουάτ Οκτάι, προσθέτωντας ότι τα τουρκικά γεωτρύπανα Φατίχ και Γιαβούζ θα συνεχίσουν να διεξάγουν δραστηριότητες γεώτρησης."/>
  </head>
  <body>
    <article>
      <h1>Τούρκος αντιπρόεδρος: Δεν θα κάνουμε καμία υποχώρηση σε Κύπρο, Αν. Μεσόγειο και Αιγαίο</h1>
      <address>
        <time datetime="2019-12-09T16:47:11+00:00">09 Dec 2019, 16:47</time>
      </address>
      <p>Η Τουρκία δεν θα κάνει την παραμικρή υποχώρηση ούτε στην Κύπρο, ούτε στην Ανατολική Μεσόγειο, ούτε και στο Αιγαίο, δήλωσε σήμερα ο Τούρκος αντιπρόεδρος Φουάτ Οκτάι, κατά την κατάθεση του προϋπολογισμού στην τουρκική εθνοσυνέλευση, προσθέτωντας ότι η Αγκυρα θα συνεχίσει την «ενεργητική στρατηγική της.</p>
      <p>Τα τουρκικά γεωτρύπανα Φατίχ και Γιαβούζ θα συνεχίσουν να διεξάγουν δραστηριότητες γεώτρησης στην Ανατολική Μεσόγειο. «Τα εθνικά μας πλοία μέσα στο 2020 θα διεξάγουν άλλες πέντε γεωτρήσεις, θα συνεχίσουμε μια ενεργητική στρατηγική», ανέφερε ο Τούρκος αξιωματούχος.</p>
      <p>Ο Φουάτ Οκτάι αναφερόμενος πρώτα στο συριακό και την τρομοκρατία, είπε ότι «το άλλο παράδειγμα της αποφασιστικής εξωτερικής μας πολιτικής είναι η μη υποχώρησή μας στο θέμα του διαμοιρασμού των υδρογονανθράκων της ανατολικής Μεσογείου».</p>
      <p>«Αυτή την αποφασιστικότητά μας την δείχνουμε όχι μόνο στο διπλωματικό πεδίο αλλά και στο πεδίο των ερευνών”, ανέφερε, προσθέτοντας ότι “η Τουρκία ούτε στην Κύπρο, ούτε στην Ανατολική Μεσόγειο, ούτε στο Αιγαίο δεν θα κάνει την παραμικρή υποχώρηση».</p>
      <p>Ο Τούρκος αξιωματούχος είπε ακόμη ότι «με τη συμφωνία με την Λιβύη έχουμε ενώσει τις ακτές των δύο χωρών με μια γέφυρα φιλίας».</p>
      <p>«Η συμφωνία αυτή που επικυρώθηκε από την τουρκική εθνοσυνέλευση και υπογράφηκε από τον Πρόεδρό μας από χθες εγκρίθηκε από το Προεδρικό Συμβούλιο της Κυβέρνησης Ενότητας της Λιβύης», ανέφερε.</p>
      <p>
        <sup>
          <i>Πηγή: ΑΠΕ - ΜΠΕ</i>
        </sup>
      </p>
    </article>
  </body>
</html>