<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/12/09/infografika/polityka/yaki-obicyanky-ukrayinski-mery-povynni-vykonaty-kincya-roku"/>
    <meta property="og:site_name" content="Слово і Діло"/>
    <meta property="article:published_time" content="2019-12-09T16:31:10+00:00"/>
    <meta property="og:title" content="Які обіцянки українські мери повинні виконати до кінця року"/>
    <meta property="og:description" content="Віталій Кличко повинен запустити рух по Шулявському шляхопроводу, а Геннадій Кернес – побудувати парк."/>
  </head>
  <body>
    <article>
      <h1>Які обіцянки українські мери повинні виконати до кінця року</h1>
      <address>
        <time datetime="2019-12-09T16:31:10+00:00">09 Dec 2019, 16:31</time>
      </address>
      <p>
        <b>«Слово і Діло» продовжує відстежувати обіцянки українських політиків. Наближається кінець року, і в багатьох мерів обласних центрів горять дедлайни з обіцянок. Сьогодні ми подивилися, що ще мери повинні встигнути зробити цього місяця, а також, що вони точно не виконають.</b>
      </p>
      <p>Столичний мер <a href="https://www.slovoidilo.ua/persony/klychko-vitalii-volodymyrovych">Віталій Кличко</a> до кінця року обіцяв <a href="https://www.slovoidilo.ua/promise/52100.html">відкрити рух транспорту по новому Шулявському шляхопроводу</a>. Свій план Кличко реалізує, судячи з усього, впритул – рух повинні відкрити наприкінці грудня. Також у грудні Кличко обіцяв представити новий Генеральний план Києва, і до кінця року демонтувати ще 300 незаконних МАФів. <a href="https://www.slovoidilo.ua/promise/62760.html">Завершити будівництво універсального вольєра</a> зоопарку мер обіцяв теж до кінця 2019-го. Станом на початок місяця роботи з будівництва перебували на завершальній стадії.</p>
      <figure>
        <img src="http://media.slovoidilo.ua/media/infographics/11/100611/100611-1_uk_origin.jpg"/>
      </figure>
      <p>При цьому значну частину обіцянок з терміном до кінця року Кличко вже провалив. Наприклад, йому не вдалося <a href="https://www.slovoidilo.ua/promise/48751.html">зробити сучасним 90% вуличного освітлення Києва</a>. У листопаді в міській раді повідомили, що в 2019-му сучасним і оновленим буде тільки 25% зовнішнього освітлення столиці. Крім того, Кличко не виконав обіцянку, і цьогоріч <a href="https://www.slovoidilo.ua/promise/35894.html">автомобільне сполучення через Подільсько-Воскресенський міст</a> відкрито не буде. Новий термін – до кінця 2020 року.</p>
      <p>І <a href="https://www.slovoidilo.ua/promise/47914.html">вкотре</a> Кличко провалив обіцянку <a href="https://www.slovoidilo.ua/promise/47914.html">відкрити оновлений стадіон «Старт»</a>. Згідно з рішенням про «Бюджет міста Києва на 2019 рік» реконструкцію стадіону почнуть у березні 2020 року, а завершать роботи наприкінці 2021-го. Реконструкція обійдеться в 100 млн гривень.</p>
      <p>Мер Івано-Франківська <a href="https://www.slovoidilo.ua/persony/martsinkiv-ruslan-romanovych">Руслан Марцінків</a> наприкінці грудня обіцяв <a href="https://www.slovoidilo.ua/promise/69986.html">представити «зелену мапу» міста</a>, де будуть зібрані всі парки, сквери та дерева. Крім того, до кінця року він обіцяв об'єднати Північний і Південний бульвари. У жовтні мер повідомив, що між бульварами розбирають споруди, після цього почнуться роботи з асфальтування.</p>
      <p>Три обіцянки до кінця року Марцінків вже не виконав. Серед них – <a href="https://www.slovoidilo.ua/promise/46455.html">запровадити електронний квиток</a>. За словами мера, впровадження квитка затримується через брак коштів, для реалізації проєкту потрібно 8 млн гривень.</p>
      <figure>
        <img src="http://media.slovoidilo.ua/media/infographics/11/100611/100611-2_uk_origin.jpg"/>
      </figure>
      <p>У планах мера Тернополя до кінця року <a href="https://www.slovoidilo.ua/promise/70637.html">запустити сміттєсортувальну лінію</a> на Малашовецькому полігоні. Також Сергій Надал запевняв, що в цей же термін буде завершено <a href="https://www.slovoidilo.ua/promise/70113.html">капітальний ремонт Привокзальної площі</a>.</p>
      <p>Сергій Сухомлин цьогоріч обіцяв <a href="https://www.slovoidilo.ua/promise/50859.html">відкрити в Житомирі центр надання адміністративних послуг</a>. У листопаді будівля була ще закрита для відвідувачів. У міській раді повідомили, що проблема полягає в тендері на меблі і комп'ютери. Але запевнили, що в грудні «Прозорий офіс» запрацює. А <a href="https://www.slovoidilo.ua/promise/51678.html">побудувати сміттєпереробний завод</a> у поточному році Сухомлин точно не встигне. Роботи розпочнуться тільки навесні, тому що взимку це буде коштувати набагато дорожче.</p>
      <p>У Черкасах цьогоріч теж мають <a href="https://www.slovoidilo.ua/promise/51661.html">відкрити Центр обслуговування громадян</a>. Мер Анатолій Бондаренко особисто інспектував перебіг робіт, у жовтні ремонтні роботи в приміщенні були на завершальній стадії. «Прозорий офіс» також обіцяв відкрити вінницький мер Сергій Моргунов.</p>
      <p>Глобальну обіцянку до кінця року мав намір виконати Володимир Буряк – <a href="https://www.slovoidilo.ua/promise/51775.html">завершити будівництво нового пасажирського терміналу</a> міжнародного аеропорту «Запоріжжя». У листопаді там вже було завершено капітальний ремонт злітно-посадкової смуги, а будівництво терміналу перебувало на завершальному етапі. Крім того, Буряк обіцяв в 2019-му придбати 9 тролейбусів із країн Європейського союзу. У листопаді прибув тільки перший, подивимося, що буде з іншими.</p>
      <p>Нагадаємо, в четверту річницю місцевих виборів «Слово і Діло» проаналізувало, <a href="https://www.slovoidilo.ua/2019/10/30/infografika/polityka/yak-vykonuyut-obicyanky-mery-ukrayiny">хто з мерів краще і гірше за всіх виконує обіцянки</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/04/video/polityka/miscevi-vybory-yak-mery-oblasnyx-centriv-vykonuyut-obicyanky"/>
        <a href="https://www.slovoidilo.ua/2019/10/29/novyna/polityka/opytuvannya-koho-kyyany-xochut-bachyty-merom-stolyczi-kmis"/>
        <a href="https://www.slovoidilo.ua/2019/10/03/infografika/polityka/zabezpechennya-likaren-obicyaly-mery-oblasnyx-centriv"/>
        <a href="https://www.slovoidilo.ua/2019/09/17/infografika/polityka/yaki-protystoyannya-buly-mizh-meramy-kyyeva-ta-prezydentamy-ukrayiny"/>
      </related>
    </article>
  </body>
</html>