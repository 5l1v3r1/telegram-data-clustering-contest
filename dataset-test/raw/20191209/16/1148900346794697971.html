<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/sefem-zahranicni-politiky-eu-je-socialista-z-katalanska-kdo-je-borrell-84378"/>
    <meta property="og:site_name" content="Seznam Zprávy"/>
    <meta property="article:published_time" content="2019-12-09T16:02:31+00:00"/>
    <meta property="og:title" content="Šéfem zahraniční politiky EU je socialista z Katalánska. Kdo je Borrell? - Seznam Zprávy"/>
    <meta property="og:description" content="Ministři zahraničí zemí Evropské unie se v pondělí poprvé scházejí s novým šéfem diplomacie Josepem Borrellem, který vystřídal Italku Federiku Mogheriniovou. Bývalého španělského ministra i expředsedu Evropského parlamentu a socialistu bude důležité sledovat kvůli vztahům s Ruskem nebo africkými zeměmi."/>
  </head>
  <body>
    <article>
      <h1>Šéfem zahraniční politiky EU je socialista z Katalánska. Kdo je Borrell? - Seznam Zprávy</h1>
      <address>
        <time datetime="2019-12-09T16:02:31+00:00">09 Dec 2019, 16:02</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/sefem-zahranicni-politiky-eu-je-socialista-z-katalanska-kdo-je-borrell-84378">Šéfem zahraniční politiky EU je socialista z Katalánska. Kdo je Borrell?</a></p>
      <h3>Šéfem zahraniční politiky EU je socialista z Katalánska. Kdo je Borrell?</h3>
      <p><a href="https://www.seznamzpravy.cz/autor/eva-soukenikova-624">Eva Soukeníková<br/></a>včera 17:02</p>
      <p>Ministři zahraničí zemí Evropské unie se v pondělí poprvé scházejí s novým šéfem diplomacie Josepem Borrellem, který vystřídal Italku Federiku Mogheriniovou. Bývalého španělského ministra i expředsedu Evropského parlamentu a socialistu bude důležité sledovat kvůli vztahům s Ruskem nebo africkými zeměmi.</p>
      <h4>Reprezentuje Evropskou unii navenek</h4>
      <p>„Milý Josepe, (…) změny klimatické, digitálně-technologické i geopolitické už nyní mají hluboký dopad na životy Evropanů…” píše předsedkyně Evropské komise Ursula von der Leyenová Josepu Borrellovi v dopise, ve kterém ho pověřuje funkcí Vysokého představitele Unie pro zahraniční věci a bezpečnostní politiku.</p>
      <p>Funkce zastává zároveň i místopředsedu Evropské komise a existuje na základě Lisabonské smlouvy. „Má za úkol reprezentovat EU navenek, koordinovat její politiku vnější akce, to znamená například i diplomacie a krizový management v nestabilních regionech,” vysvětluje pro Seznam Tomáš Weiss z Fakulty sociálních věd Univerzity Karlovy.</p>
      <related>
        <a href="https://www.seznamzpravy.cz/clanek/nova-evropska-komise-ma-zelenou-europoslanci-ji-vyslovili-duveru-83561"/>
      </related>
      <p>Politiku ale sám nevytváří, jak doplňuje Weiss, na všechna rozhodnutí potřebuje souhlas všech členských států. „Připravuje ale agendu pro jednání Rady pro zahraniční věci,” dodává Weiss: „To je docela důležitá forma vlivu.”</p>
      <h4>Syn katalánského pekaře</h4>
      <p>Josep Borrell je syn katalánského pekaře. Narodil se před dvaasedmdesáti lety ve vesnici La Pobla de Segur uprostřed Pyrenejí. Studoval aplikovanou matematiku, letecké inženýrství i ekonomii. Po smrti generála Franka v roce 1975 vstoupil do demokratické španělské politiky. Stal se socialistou a v roce 1982 byl poprvé v ministerském křesle.</p>
      <p>Po přelomu nového tisíciletí začala jeho politická kariéra evropské úrovně. Zastával pozici předsedy Evropského parlamentu, europoslance. Loni se vrátil do španělského parlamentu jako ministr zahraničí premiéra Sáncheze.</p>
      <p>Od prosince letošního roku je z pověření Ursuly von der Leyenové Vysoký představitel Unie pro zahraniční věci a bezpečnostní politiku. Tedy je na ostře sledované pozici, na které se budou řešit otázky migrace i vztahy s ostatními státy, zejména postoj k Rusku a také k africkým zemím.</p>
      <figure>
        <iframe data-src="https://twitter.com/eu_eeas/status/1202278186161180673?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>V čem dalším nová šéfka Evropské komise vidí hlavní témata mandátu Španěla Borrella? Třeba v sebevědomí Evropy v rámci jednání se světovými mocnostmi, jako jsou Spojené státy americké, Čína a Rusko. „Musíme být asertivnější, jednotnější,” píše von der Leyenová.</p>
      <h4>Agenda: Rusko, Afrika...</h4>
      <p>Borrell to nebude mít jednoduché. Na jednu stranu musí zastávat roli mluvčího zemí, z nichž každá brání vlastní suverenitu a zájmy. Na druhou stranu musí obhájit vlastní politické škraloupy z minulosti, mezi které patří například výroky o severských zemích, které prý „nezažily válku”. Později se Borrell omluvil.</p>
      <p>Další kontroverze zmiňuje německý server Deutsche Welle, kdy Borrell odešel z rozhovoru s jejich novináři proto, že se ptali na nepříjemné otázky spojené s problémy v Katalánsku. Podle všeho je Borrell „hrdý Katalánec”, ovšem nepodporuje žádné separatistické tendence.</p>
      <related>
        <a href="https://www.seznamzpravy.cz/clanek/zpev-rvacky-franco-a-pecene-kastany-uprostred-katalanskeho-vzdoru-83971?autoplay=1"/>
        <a href="https://www.seznamzpravy.cz/clanek/zpev-rvacky-franco-a-pecene-kastany-uprostred-katalanskeho-vzdoru-83971"/>
      </related>
      <p>Němci připomínají i jeho finanční skandál z roku 1999, kdy musel odstoupit z pozice lídra španělských socialistů, přesto ho ale nikdy z konkrétního přestupku neobvinili.</p>
      <p>Z hlediska evropské politiky se čeká mírná změna oproti Borrellově předchůdkyni Mogheriniové ve vztahu Evropské unie a Ruska. „Chtěla se vyhnout konfliktu, a to byla chyba,” řekl Guardianu jeden z evropských diplomatů. Josepa Borrella rovněž dříve kritizovali za „příliš vřelý vztah” k Rusku. Během říjnových slyšení se ale bývalý předseda parlamentu snažil tyto názory rozptýlit tím, že jednoznačně slíbil zachování protiruských sankcí kvůli anexi Krymu.</p>
      <related>
        <a href="https://www.seznamzpravy.cz/clanek/velky-den-pro-ukrajinu-a-rusko-s-cim-jde-putin-a-zelenskyj-do-parize-84326"/>
      </related>
      <p>Ve stejný den, kdy se ministři zahraničí scházejí u Josepa Borella, koná se důležitý summit právě ohledně ukrajinské krize, která trvá již od roku 2013. V Paříži se schází ukrajinský prezident Zelenskyj a jeho ruský protějšek Putin, za přítomnosti francouzského prezidenta Macrona a německé kancléřky Merkelové.</p>
      <p>Borrell se bude snažit i o posílení vztahů s africkými zeměmi. Ty totiž souvisí s jednou z priorit nového parlamentu i komise – řešení problémů vznikajících migrací. „Zahraniční a bezpečnostní politika je hodně reaktivní – reaguje na krizové situace v mezinárodních vztazích,” doplňuje ale Tomáš Weiss.</p>
    </article>
  </body>
</html>