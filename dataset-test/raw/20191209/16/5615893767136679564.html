<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/povesti-cu-profit/financiar/banci/florin-citu-tranzactia-eximbank-banca-romaneasca-este-in-analiza-mea-o-decizie-va-veni-dupa-adoptarea-bugetului-19193838"/>
    <meta property="og:site_name" content="Profit.ro"/>
    <meta property="article:published_time" content="2019-12-09T16:12:00+00:00"/>
    <meta property="og:title" content="Florin Cîțu: Tranzacția Eximbank – Banca Românească este în analiza mea. O decizie va veni după adoptarea bugetului"/>
    <meta property="og:description" content="Ministrul Finanțelor spune că analizează tranzacția dintre Eximbank și Banca Românească prin care banca de stat ar urma să preia creditorul retail deținut de grupul elen NBG și că o decizie urmează să fie luată după ce va fi aprobat bugetul de stat."/>
  </head>
  <body>
    <article>
      <h1>Florin Cîțu: Tranzacția Eximbank – Banca Românească este în analiza mea. O decizie va veni după adoptarea bugetului</h1>
      <address><time datetime="2019-12-09T16:12:00+00:00">09 Dec 2019, 16:12</time> by <a rel="author">Mihai Baniţă</a></address>
      <p>
        <b>Ministrul Finanțelor spune că analizează tranzacția dintre Eximbank și Banca Românească prin care banca de stat ar urma să preia creditorul retail deținut de grupul elen NBG și că o decizie urmează să fie luată după ce va fi aprobat bugetul de stat.</b>
      </p>
      <p>Achiziția Băncii Românești de către Eximbank a fost criticată anterior de liderii PNL. Premierul Ludovic Orban a pus sub semnul întrebării tranzacția, în timp ce Cîțu a spus în mai multe rânduri că tranzacția este una suspectă.</p>
      <p>“Este în analiza mea”, spune Cîțu, întrebat ce se întâmplă cu tranzacția. O decizie ar urma să vină “în curând, după aprobarea bugetului”.</p>
      <p>Cîțu spune că tranzacția a primit avizul Consiliului Concurenței și este încă analizată de Banca Națională a României.</p>
      <p>Contractul dintre Eximbank, controlată de stat prin Finanțe, și Banca Românească a fost semnat în timpul guvernării PSD, când ministerul era condus de Eugen Orlando Teodorovici.</p>
      <p>Decizia statului de a cumpăra Banca Românească, care are un portofoliu compus aproape integral din credite către persoanele fizice, printr-o bancă precum Eximbank, care finanțează exclusiv companiile, mai ales cele exportatoare, a fost una surprinzătoare.</p>
      <p>Recent, statul a crescut și capitalul CEC Bank cu 940 de milioane de lei, bani ce oferă resurse de creștere a cotei de piață. CEC țintește locul 5 după active.</p>
      <p>Prin achiziția Băncii Românești de la NBG, statul ar urma să controleze aproape 10% din sectorul bancar.</p>
      <p>NBG încearcă să vândă Banca Românească de mai mulți ani, fiind obligată de acordul dintre Grecia și UE să scape de activele din afara pieței principale. În 2017 a semnat un contract cu OTP Bank, însă tranzacția a fost respinsă în 2018 de către Banca Națională a României. </p>
    </article>
  </body>
</html>