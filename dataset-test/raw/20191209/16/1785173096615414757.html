<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/teodorovici-citu-si-a-etalat-acum-o-noua-calitate-cea-de-santajist-il-intreb-acest-curaj-si-l-a-descoperit-inainte-sau-dupa-vizita-la-palatul-cotroceni-1922400909002019121619193879"/>
    <meta property="og:site_name" content="News.ro"/>
    <meta property="article:published_time" content="2019-12-09T16:09:00+00:00"/>
    <meta property="og:title" content="Teodorovici: Cîţu şi-a etalat acum o nouă calitate - cea de şantajist! Îl întreb: acest curaj şi l-a descoperit înainte sau după vizita la Palatul Cotroceni?"/>
    <meta property="og:description" content="Fostul ministru al Finanţelor Eugen Teodorovici afirmă că Florin Cîţu ”şi-a etalat acum o nouă calitate - cea de şantajist” şi se întreabă dacă ministrul Finanţelor şi-a descoperit ”acest curaj” după vizita la Palatul Cotroceni."/>
  </head>
  <body>
    <article>
      <h1>Teodorovici: Cîţu şi-a etalat acum o nouă calitate - cea de şantajist! Îl întreb: acest curaj şi l-a descoperit înainte sau după vizita la Palatul Cotroceni?</h1>
      <address><time datetime="2019-12-09T16:09:00+00:00">09 Dec 2019, 16:09</time> by <a rel="author">News.ro</a></address>
      <p>
        <b>Fostul ministru al Finanţelor Eugen Teodorovici afirmă că Florin Cîţu ”şi-a etalat acum o nouă calitate - cea de şantajist” şi se întreabă dacă ministrul Finanţelor şi-a descoperit ”acest curaj” după vizita la Palatul Cotroceni.</b>
      </p>
      <p>”Uite cine vorbeşte de Al Capone! Tocmai acest Vasile Cîţu, care şi-a etalat acum o nouă calitate - cea de şantajist! Îl întreb: acest curaj şi l-a descoperit înainte sau după vizita la Palatul Cotroceni? Întâi m-a ameninţat cu plângeri penale, apoi a aruncat cursul valutar în aer şi s-a răzgândit, spunând că a fost doar o metaforă...cam neinspirată şi mult prea costisitoare pentru economie, aş adăuga eu. Acum mă ameninţă cu o alta instituţie, Curtea de Conturi”, a scris, luni, pe Facebook, Eugen Teodorovici.</p>
      <p>Acesta afirmă că nu se lasă ”ameninţat sau şantajat de nimeni, cu atât mai puţin de o persoană manipulabilă şi vulnerabilă”.</p>
      <p>”Eu voi continua să #insistpentruRomania, în ciuda ameninţărilor lui Vasile Cîţu, pe care nu-l ajută nici discursul, nici poziţia, ca să abordeze comportamentul de mafiot. Şi totuşi, această tentativă de şantaj şi aceaste ameninţări penibile nu fac decât să trădeze faptul că Vasile Cîţu este o marionetă. Întrebarea este cine trage sforile? Aşa că îl somez public pe Vasile Cîţu să spună de cine este controlat? Şi-l mai somez public să enumere toate întâlnirile pe care le-a avut de când a preluat mandatul de Ministru al Finanţelor Publice!”, a mai scris Teodorovici.</p>
      <p>Aceasta a atras atenţia asupra faptului că Ministrul Finanţelor Publice este membru al Consiliului Suprem de Apărare a Ţării.</p>
      <p>”Vasile Cîţu trebuie să ne spună dacă are întâlniri neoficiale cu structuri oculte care-l alimentează cu documente, bileţele şi măsuri!”, a mai scris fostul ministru al Finanţelor.</p>
      <p>Ministrul Finanţelor, Florin Cîţu, a afirmat, luni, în cadrul unei conferinţe de presă, că Guvernul PSD ştia, încă de la începutul acestui an, că deficitul bugetar va depăşi ţinta de 4% dacă nu sunt luate măsuri suplimentare.</p>
      <p>Cîţu a susţinut că va prezenta documente care arată că fostul ministru al Finanţelor, Eugen Teodorovici, ştia încă din aprilie că deficitul bugetar va depăşi 4%.</p>
      <p>”Stilul meu de a nu-l acoperi pe fostul ministru de finanţe i-a scandalizat pe PSD-işti. (...) În aprilie 2019 el ştia că o să aibă un deficit de peste 4% din PIB”, a declarat Florin Cîţu.</p>
      <p>El a mai spus că mai mulţi profesionşti din finanţe i-au avertizat în legătură cu această problemă, iar decizia de a ascunde informaţiile legate de deficitul bugetar a fost a lui Teodorovici, împreună cu Darius Vâlcov şi Liviu Dragnea.</p>
      <p>Florin Cîţu şi Ludovic Orban s-au ântâlnit, luni, cu preşedintele Klaus Iohannis.</p>
      <p>Senatul dezbate luni, de la ora 16:00, prima moţiune simplă de care este vizat un membru al Cabinetului Orban. Moţiunea depusă de PSD împotriva ministrului Finanţelor, Florin Cîţu, este intitulată ”Guvernare PNL – numele tău este AUSTERITATE”.</p>
      <p>La rândul său, Cîţu anunţă o premieră la dezbaterea moţiunii simple, spunând că va fi pentru prima oară, în ultimii trei ani, când un ministru al Finanţelor le spune adevărul românilor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>