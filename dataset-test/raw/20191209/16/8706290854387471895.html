<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/689252/otan-o-mitsotakis-epikalestike-ta-logia-tou-stratouli-gia-na-stei"/>
    <meta property="og:site_name" content="enikos.gr"/>
    <meta property="article:published_time" content="2019-12-09T16:44:00+00:00"/>
    <meta property="og:title" content="Όταν ο Μητσοτάκης επικαλέστηκε τα λόγια του Στρατούλη για να στείλει μήνυμα για τη δωρεά οργάνων"/>
    <meta property="og:description" content="Τα λόγια με τα οποία ο Δημήτρης Στρατούλης είχε περιγράψει την προσωπική του περιπέτεια..."/>
  </head>
  <body>
    <article>
      <h1>Όταν ο Μητσοτάκης επικαλέστηκε τα λόγια του Στρατούλη για να στείλει μήνυμα για τη δωρεά οργάνων</h1>
      <address>
        <time datetime="2019-12-09T16:44:00+00:00">09 Dec 2019, 16:44</time>
      </address>
      <p>Τα λόγια με τα οποία ο <a href="http://www.enikos.gr/politics/655179/ochi-apo-plefsi-eleftherias-kai-antarsya-stin-eklogiki-synergasia">Δημήτρης Στρατούλης</a> είχε περιγράψει την προσωπική του περιπέτεια υγείας, όταν το 1999 η μητέρα του του δώρισε για μεταμόσχευση τον ένα της νεφρό και το 2011 "ξαναγεννήθηκε" με παρόμοιο τρόπο στη Γαλλία, χρησιμοποίησε ο <a href="http://www.enikos.gr/politics/689224/desmefsi-mitsotaki-gia-tin-anadiorganosi-tou-ethnikou-organismou-">Κυριάκος Μητσοτάκης</a>, προκειμένου να στείλει ένα μήνυμα για την αναγκαιότητα δωρεάς οργάνων.</p>
      <p>Στον χαιρετισμό που απηύθυνε σήμερα ο Πρωθυπουργός κατά την τελετή για τη θεμελίωση του Ωνάσειου Εθνικού Μεταμοσχευτικού Κέντρου, επανέλαβε ορισμένα από τα λόγια του Δημήτρη Στρατούλη, που όπως είπε, “ίσως σας αιφνιδιάσουν”.</p>
      <p>Και στη συνέχεια τόνισε πως πρόκειται για μία “συγκλονιστική εμπειρία ενός γνωστού πολιτικού μου αντιπάλου, του πρώην υπουργού του ΣΥΡΙΖΑ και στελέχους σήμερα της ΛΑΕ, Δημήτρη Στρατούλη. Την επικαλούμαι γιατί περιγράφει ανάγλυφα πόσο σημαντικό είναι το θέμα που μας απασχολεί. Το θέμα αυτό έχει τόσο μεγάλες διαστάσεις που δεν χωρούν αντιπαλότητες, διαφορές, εσωκομματικές αντιπαραθέσεις και χαιρετίζω τη διακομματική παρουσία σήμερα, από τους εκπροσώπους όλων των κομμάτων”.</p>
      <p>Σε αυτό το πλαίσιο, σημείωσε ο Κυριάκος Μητσοτάκης, “οι διαφορές μας μπορεί να είναι επιστημονικές, δεν επιτρέπεται όμως να είναι πολιτικές, πάνω στο ζήτημα αυτό. Διότι απλούστατα όλες τις διαφορές τις σκεπάζει το μέγα ζητούμενο της ζωής και της υγείας του συνανθρώπου. Αυτό πρέπει να μας ενώνει παντού και πάντα”.</p>
      <p>
        <b>Τι είχε γράψει ο Δημήτρης Στρατούλης:</b>
      </p>
      <p>Ο Δημήτρης Στρατούλης, σε ανάρτηση που είχε κάνει στα social media τον Νοέμβρη, είχε γράψει:</p>
      <p>«Σαν σήμερα, 2 Νοέμβρη 1958, η μάνα μου με γέννησε για πρώτη φορά, κι έχω τα πρώτα μου γενέθλια. Η μάνα μου με ξαναγέννησε για δεύτερη φορά, στις 22 Απριλίου του 1999, στο Λαϊκό Νοσοκομείο στην Αθήνα, όταν μου δώρισε για μεταμόσχευση τον ένα της νεφρό. Κι έχω τα δεύτερα γενέθλιά μου. Σαν αύριο, 3 Νοέμβρη 2011, ξαναγεννήθηκα για τρίτη φορά, στο δημόσιο Νοσοκομείο της Νανσί στη Γαλλία, όταν μία μάνα δώρισε για μεταμόσχευση τα όργανα της νεκρής κόρης της κι έσωσε εμένα κι άλλους 7. Κι έχω τα τρίτα μου γενέθλια. Οι τρεις αυτές γεννήσεις μού έδωσαν τη δυνατότητα να ζήσω και να ξαναζήσω μία συναρπαστική ζωή. Γι’ αυτό, εκτός του ότι γράφτηκα στο μητρώο δωρητών οργάνων και ιστών, κάνω ό,τι περνάει από το χέρι μου, για να βοηθήσω στη διάδοση της δωρεάς ανθρωπίνων οργάνων και ιστών, που είναι δώρο ζωής, και την αύξηση των μεταμοσχεύσεων και στη χώρα μας. Το δικαιούνται όσοι και όσες ασθενείς τελικού σταδίου υποφέρουν και περιμένουν με αγωνία κι ελπίδα αυτό το δώρο ζωής από συνανθρώπους τους. Γιατί, όποιο κι αν είναι το ερώτημα, ο ΑΝΘΡΩΠΟΣ είναι η απάντηση!!!”.</p>
      <related>
        <h4>σχετικά άρθρα</h4>
        <a href="http://www.enikos.gr/politics/689164/ta-syncharitiria-tou-prothypourgou-ston-protathliti-kolymvisis-an%0A%20%20%20%20%0A"/>
        <a href="http://www.enikos.gr/politics/688992/afstiri-apantisi-ypex-stin-agkyra-i-yvris-einai-i-epilogi-ekeinou%0A%20%20%20%20%0A"/>
        <a href="http://www.enikos.gr/politics/688885/erchontai-allages-stin-kyvernitiki-leitourgia-oi-epomenes-kinisei%0A%20%20%20%20%0A"/>
        <a href="http://www.enikos.gr/politics/688860/to-minyma-mitsotaki-ston-vazaio-gia-ti-dipli-epitychia-stin-kolym%0A%20%20%20%20%0A"/>
        <a href="http://www.enikos.gr/politics/688716/epithesi-syriza-stin-kyvernisi-o-mitsotakis-den-borei-na-mas-kane%0A%20%20%20%20%0A"/>
        <a href="http://www.enikos.gr/politics/688788/mitsotakis-otan-eida-ton-erntogan-eiche-idi-ypostei-sovari-diplom%0A%20%20%20%20%0A"/>
        <a href="http://www.enikos.gr/politics/688661/mitsotakis-gia-forologiko-nomoschedio-freno-stis-epivarynseis-gka%0A%20%20%20%20%0A"/>
        <a href="http://www.enikos.gr/politics/688652/gennimata-an-i-tourkia-paraviasei-tis-kokkines-grammes-mas-prepei%0A%20%20%20%20%0A"/>
        <a href="http://www.enikos.gr/politics/688654/mitsotakis-aprepeis-kai-dichastikes-oi-diloseis-tsipra-evgale-ton%0A%20%20%20%20%0A"/>
      </related>
    </article>
  </body>
</html>