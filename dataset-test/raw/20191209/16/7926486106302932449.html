<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018185/%DA%86%D8%B1%D8%A7-%D8%B1%D9%88%D8%AD%D8%A7%D9%86%DB%8C-%D8%A7%D9%85%D8%B3%D8%A7%D9%84-%D8%AF%D8%A7%D9%86%D8%B4%DA%AF%D8%A7%D9%87-%D9%81%D8%B1%D9%87%D9%86%DA%AF%DB%8C%D8%A7%D9%86-%D8%B1%D8%A7-%D8%A8%D8%B1%D8%A7%DB%8C-%D8%B3%D8%AE%D9%86%D8%B1%D8%A7%D9%86%DB%8C-%DB%B1%DB%B6-%D8%A2%D8%B0%D8%B1-%D8%A7%D9%86%D8%AA%D8%AE%D8%A7%D8%A8"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T16:05:31+00:00"/>
    <meta property="og:title" content="چرا روحانی امسال دانشگاه فرهنگیان را برای سخنرانی ۱۶ آذر انتخاب کرد؟"/>
    <meta property="og:description" content="بنظر می‌رسد انتخاب دانشگاه فرهنگیان به عنوان محل برگزاری روز دانشجو از سوی رئیس‌جمهور، برای قرار گرفتن در حاشیه امن و دور ماندن از انتقادات دانشجویان بود."/>
  </head>
  <body>
    <article>
      <h1>چرا روحانی امسال دانشگاه فرهنگیان را برای سخنرانی ۱۶ آذر انتخاب کرد؟</h1>
      <address>
        <time datetime="2019-12-09T16:05:31+00:00">09 Dec 2019, 16:05</time>
      </address>
      <p>
        <i>بنظر می‌رسد انتخاب دانشگاه فرهنگیان به عنوان محل برگزاری روز دانشجو از سوی رئیس‌جمهور، برای قرار گرفتن در حاشیه امن و دور ماندن از انتقادات دانشجویان بود.</i>
      </p>
      <p>به گزارش مشرق، حجت‌الاسلام حسن روحانی رئیس‌جمهور صبح امروز به‌ مناسبت ۱۶ آذر (روز دانشجو) در جمع دانشجومعلمان دانشگاه فرهنگیان حضور یافت.</p>
      <p>سنت هرساله روحانی، حضور در دانشگاه‌های کشور به‌مناسبت ایام روز دانشجو بود اما این‌بار به‌جای آنکه یکی از دانشگاه‌های مادر تهران یا شهرستان را برای سخنرانی انتخاب کند، با تاخیری دو روزه به سراغ دانشجویان دانشگاه فرهنگیان رفت. </p>
      <blockquote>ببینید:<br/><a href="https://www.mashreghnews.ir/news/1018178/%D9%81%DB%8C%D9%84%D9%85-%DA%AF%D8%B2%DB%8C%D9%86%D8%B4-%D8%B4%D8%AF%D9%87-%D8%AF%D9%88%D9%84%D8%AA-%D8%A7%D8%B2-%D8%B3%D8%AE%D9%86%D8%B1%D8%A7%D9%86%DB%8C-%D8%B1%D9%88%D8%AD%D8%A7%D9%86%DB%8C-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87">فیلم گزینش‌شده دولت از سخنرانی <i>روحانی</i> در دانشگاه</a></blockquote>
      <p>طی چند هفته گذشته اجرای طرح سهمیه‌بندی بنزین از جانب دولت، بخش عظیمی از اقشار مختلف جامعه را ناراحت و معترض کرده است و انتظار می‌رفت نمایندگان تشکل‌ها با حضور روحانی وی را مورد انتقاد قرار دهند اما وی برای در امان ماندن از انتقادات دانشجویان و تشکل‌ها دانشگاهی را انتخاب کرد که هدفش تربیت و توانمندسازی معلمان و نیروی انسانی وزارت آموزش و پرورش در ایران است و دانشجویان در اصل، "دانشجو معلم" و در استخدام دولت به حساب می‌آیند و نسبت به سایر دانشگاه‌های کشور شاهد فضای سیاسی چندانی در آن نیستیم.</p>
      <p>روز گذشته نیز اسحاق جهانگیری معاون اول رییس جمهور نظام رتبه‌بندی معلمان را ابلاغ کرد؛ مصوبه‌ای که مدت‌ها قشر فرهنگی انتظار آن را می‌کشید و مطابق این تصویب‌نامه، رتبه‌بندی به مفهوم فرآیند تعیین رتبه‌های پنج‌گانه معلمان براساس سنجش نظام‌مند صلاحیت‌ها و عملکرد آنان اطلاق می‌شود و مشمولان آن آموزگار، دبیر، هنرآموز، مربی امور تربیتی، مشاور واحد آموزشی، مراقب سلامت، مدیر و معاون واحدهای آموزشی و تربیتی هستند.</p>
      <p>حسن روحانی نیز امروز ابلاغ این تصویب‌نامه را اقدام بسیار مهم و سنگینی دانست و گفت: امسال به رغم مشکلات مالی ۲ هزار میلیارد تومان برای آن در بودجه اختصاص دادیم و تلاش کرد با برجسته کردن این تصویب‌نامه به‌نحوی فضای دانشگاه را به نفع خود تغییر دهد. </p>
      <p>قائم پناه: آقای روحانی! به دانشگاهی که حاضر نبودید اسم آن را به زبان بیاورید خوش آمدید</p>
      <p>
        <b>روحانی «در سکوت خبری» به دانشگاه رفت</b>
      </p>
      <p>علی‌رغم اینکه روحانی انتظار آن را داشت که در دانشگاه فرهنگیان در حاشیه امن قرار بگیرد و در جمع گزینش شده دانشجویان مشکلی برایش ایجاد نشود، کمابیش مورد انتقادات تندی هم قرار گرفت. نماینده بسیج دانشجویی در این نشست به اجرای نامناسب طرح رتبه‌بندی اشاره کرد و گفت "ما معلمین از حقوق اندک گله داریم، از اختلاس گله داریم، از صندوق ذخیره فرهنگیان گله داریم، از عدم اجرای صحیح رتبه‌بندی گله داریم، از برون سپاری تربیت معلم گله داریم، از نگاه هزینه‌ای به آموزش و پرورش گله داریم..."</p>
      <p>نماینده انجمن اسلامی نیز گفت: "اجرای طرح رتبه بندی معلمان نیاز به توجه جدی‌تر از جنابعالی و وزیر محترم آموزش و پرورش است به راستی افزایش ۲۰۰ تا ۶۰۰ هزار تومانی ناچیز معلمان چه تاثیر بسزایی در زندگی آن‌ها خواهد داشت..."</p>
      <p>یکی دیگر از انتقادات به روحانی عدم حضور وی در این دانشگاه در ۶ سال گذشته بود. رئیس‌جمهور در راس هیئت امنای دانشگاه فرهنگیان قرار دارد اما تمام جلسات هیئت امنا با حضور نائب رئیس(رئیس دانشگاه) برگزار می‌شده است. مسئله‌ای که امروز از چشم دانشجویان دور نماند و اعتراض خود را به عدم حضور روحانی در ۶ سال گذشته نشان دادند. </p>
      <p>قائم‌پناه مسئول بسیج دانشجویی گفت "ظاهرا جو امنیتی دیگر دانشگاه‌ها، شما را مفتخر به حضور در دانشگاه فرهنگیان کرد. دانشگاهی که ۶ سال است به عنوان رییس هیئت امنایش، نه حاضر بودید در جلسات آن حاضر شوید و نه اسم آن را به زبان بیاورید. حضورتان را به عنوان ریاست هیئت امنای دانشگاه فرهنگیان گرامی می‌داریم، ولی اگر خداناکرده خواسته‌اید از فضای نجیبانه و متانت دانشجومعلمان برای خود، ایمنی در برابر مطالبات دانشجویی ایجاد کنید؛ اشتباه کردید."</p>
      <p>فائزه فداکار نماینده نشریات دانشجویی نیز خطاب به روحانی گفت: "شما به عنوان ریاست هیئت امنای دانشگاه، در راستای مطالبه رهبر انقلاب در خصوص اجرایی شدن سند تحول بنیادین چه کرده و چه خواهید کرد؟"</p>
      <p>یکی دیگر از مسائل استثنائی در سخنرانی امروز روحانی، عدم حضور اصحاب رسانه و پخش نشدن زنده و غیرزنده سخنرانی وی بود. برخلاف اینکه صحبت‌های روحانی همیشه بصورت زنده از صدا و سیما پخش می‌شود اما نشست آرام روحانی در سکوت کامل خبری برگزار شد و بعد از چند ساعت پایگاه  اطلاع‌رسانی دولت تصاویر و متنی از این جلسه منتشر کرد.</p>
      <p>همه این نکات این گذاره را در ذهن می‌آورد که روحانی تلاش می‌کند از انتقادات مخالفان خود در امان بماند و برای آنکه شاهد مراسم‌های جنجالی نباشد برای روز ۱۶ آذر دانشگاه فرهنگیان را انتخاب کرد. دانشگاهی که قرار بود دران حاشیه‌ای ایجاد نشود اما سخنان نمایندگان تشکل‌ها همگی در انتقاد از عملکرد دولت بود. </p>
      <p>منبع: تسنیم</p>
    </article>
  </body>
</html>