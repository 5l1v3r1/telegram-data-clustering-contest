<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/romania-design-week-2020-va-avea-loc-in-perioada-15-24-mai-tema-editiei-va-fi-schimbarea-foto-1922400809452019121619193866"/>
    <meta property="og:site_name" content="News.ro"/>
    <meta property="article:published_time" content="2019-12-09T16:08:45+00:00"/>
    <meta property="og:title" content="Romania Design Week 2020 va avea loc în perioada 15-24 mai. Tema ediţiei va fi &quot;Schimbarea&quot; - FOTO"/>
    <meta property="og:description" content="Romanian Design Week 2020 va avea loc în intervalul 15-24 mai, la Bucureşti. RDW propune o nouă arhitectură de festival şi va aborda anual o temă diferită în jurul căreia se va contura întregul eveniment. Astfel, festivalul de anul viitor va avea ca temă &quot;Schimbarea&quot;."/>
  </head>
  <body>
    <article>
      <h1>Romania Design Week 2020 va avea loc în perioada 15-24 mai. Tema ediţiei va fi "Schimbarea" - FOTO</h1>
      <address><time datetime="2019-12-09T16:08:45+00:00">09 Dec 2019, 16:08</time> by <a rel="author">Aura Marinescu</a></address>
      <p>
        <b>Romanian Design Week 2020 va avea loc în intervalul 15-24 mai, la Bucureşti. RDW propune o nouă arhitectură de festival şi va aborda anual o temă diferită în jurul căreia se va contura întregul eveniment. Astfel, festivalul de anul viitor va avea ca temă "Schimbarea".</b>
      </p>
      <p>Pornind de la conceptul ales, Romanian Design Week 2020 va investiga procesele şi contextele care generează schimbare, va chestiona rolul designului într-o economie circulară, va prezenta proiecte, materiale şi procese inovatoare, precum şi cele mai relevante exemple de design experimental, conceptual şi incluziv. Toate acestea pentru a evidenţia cum sustenabilitatea poate contribui la un viitor mai bun şi din convingerea că cea mai importantă resursă pentru schimbarea în bine este creativitatea.</p>
      <figure>
        <img src="https://i0.1616.ro/media/2/2701/33658/19193866/2/rdw-2019-2.jpg?width=540"/>
      </figure>
      <p>Spaţiul central al festivalului va include o serie de proiecte selectate de echipa Romanian Design Week în acord cu tema aleasă, renunţându-se la call pentru această componentă.</p>
      <p>Traseul expoziţional îl va încuraja pe vizitator să exploreze toate faţetele sustenabilităţii, de la importanţa utilizării raţionale a resurselor naturale şi a conservării patrimoniului imaterial prin integrarea acestuia în procesele de design contemporan, la produse conceptuale şi proiecte-experiment care aduc în discuţie relaţia dintre inovaţie şi viitor, proiecte care pun accentul pe reciclare sau produse de serie sustenabile.</p>
      <figure>
        <img src="https://i0.1616.ro/media/2/2701/33658/19193866/3/rdw-2019-12.jpg?width=540"/>
      </figure>
      <p>În plus, expoziţia va include şi exemple de micro-intervenţii de urbanism comunitar şi design social care au transformat oraşe, cartiere şi comunităţi.</p>
      <p>Pe lângă componentele consacrate, precum evenimentele conexe sau expoziţia centrală, festivalul se va îmbogăţi cu noi formate precum RDW International, RDW Kids, RDW Films, RDW Professionals, Design Market sau Design Districts.</p>
      <p>Înscrierea pentru proiectele din cadrul evenimentelor conexe va fi lansată în luna ianuarie 2020.</p>
      <figure>
        <img src="https://i0.1616.ro/media/2/2701/33658/19193866/4/rdw-2019-5.jpg?width=540"/>
      </figure>
      <p>RDW Internaţional, format sub care vor fi reunite o serie de expoziţii internaţionale de design, încurajează dialogul dintre piaţa românească de profil şi cea internaţională şi contribuie la dezvoltarea industriilor creative locale în context global.</p>
      <p>Ediţia din 2020 propune, de asemenea, un format dedicat copiilor şi părinţilor, RDW Kids. Programul RDW Kids va include activităţi, ateliere şi evenimente special create pentru copii, dar şi un loc de joacă şi un târg cu produse 100% concepute pentru cei mici.</p>
      <p>RDW Films va aduce în faţa spectatorilor o serie de lungmetraje şi documentare de arhitectură şi design, cu scopul de a creşte interesul publicului larg faţă de aceste discipline şi de a populariza domeniile în care acestea au un impact notabil.</p>
      <p>Toate evenimentele dedicate industriei şi profesioniştilor în design vor fi reunite sub conceptul RDW Professionals. Acest format reprezintă contextul potrivit pentru întâlniri între designeri, oameni de afaceri, companii şi comunităţi cu preocupări legate de design, dar şi un incubator pentru colaborări între domenii conexe.</p>
      <p>Ediţia de anul viitor a Romanian Design Week va sărbători comunităţile creative şi hub-urile locale propunând trasee speciale de design prin cartierele Bucureştiului, dar şi reluând un format foarte popular al festivalului, Architecture Night In, care oferă ocazia de a vizita studiourile de arhitectură favorite şi de a participa la cele mai cool petreceri din oraş.</p>
      <p>2020 aduce şi cel mai mare Design Market de până acum, care va reuni obiecte de design atent selectate, dar şi o serie de standuri şi micro-magazine ale unor branduri româneşti şi internaţionale.</p>
      <p>Din programul festivalului nu vor lipsi nici petrecerile tematice sau contextele pentru networking.</p>
      <p>În completarea acestor preocupări, ediţia de anul viitor a festivalului îşi propune să aducă în atenţia publicului teme precum reciclarea sau responsabilitatea în societate, dar şi să investigheze acele proiecte care au potenţialul să schimbe şi să definească piaţa autohtonă de design contemporan.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>