<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23540743-inspectorii-anaf-stat-aproape-8-luni-control-companie-listata-nu-gasit-nimic.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T16:18:00+00:00"/>
    <meta property="og:title" content="Inspectorii ANAF au stat aproape 8 luni în control la o companie listată și nu au găsit nimic"/>
    <meta property="og:description" content="Compania Electroargeș, listată la Bursa de Valori București (BVB), a avut un control de la Agenția Națională de Administrare Fiscală (ANAF) din Alexandria (Teleorman). Timp de aproape 8 luni,"/>
  </head>
  <body>
    <article>
      <h1>Inspectorii ANAF au stat aproape 8 luni în control la o companie listată și nu au găsit nimic</h1>
      <address><time datetime="2019-12-09T16:18:00+00:00">09 Dec 2019, 16:18</time> by <a rel="author">F.B.</a></address>
      <p><b>Compania Electroargeș, listată la Bursa de Valori București (BVB), a avut un control de la Agenția Națională de Administrare Fiscală (ANAF) din Alexandria (Teleorman). Timp de aproape 8 luni, cât a durat acțiunea inspectorilor Fiscului, nu s-a descoperit nimic.</b><br/><br/>"Consiliul de Administraţie Electroargeș S.A. aduce la cunoștința acționarilor și eventualilor investitori că în cadrul Electroargeș S.A. s-a efectuat, pentru o perioadă de 7 luni și 20 zile, un control ANAF Antifraudă – Direcția Regională Antifraudă 3 Alexandria. În timpul și la finalul controlului, nu au fost constatate prevederi legale încălcate, nu s-au reținut consecințe și nu s-au dispus măsuri", se arată într-o informare a companiei publicată pe site-ul Bursei.<br/><br/>Compania a avut în primele 9 luni din acest an o cifră de afaceri de 141,7 milioane lei și un profit brut de 2,8 milioane lei. <br/><br/>Conform descrierii de pe site-ul Bursei, Electroargeș a fost înființată in anul 1971 si a început să producă in anul 1973. În anul 1991 a devenit societate pe actiuni, cu capital majoritar de stat, iar în 1996, pachetul majoritar de actiuni (51%) a fost preluat de către Asociatia PAS Electroargeș 94.<br/><br/>În anul 2005, membrii Asociatiei PAS Electroargeș 94 au devenit proprietarii actiunilor. Din acel moment, acțiunile sunt deținute în totalitate (100%) de acționari persoane fizice sau juridice.<br/><br/><br/> </p>
    </article>
  </body>
</html>