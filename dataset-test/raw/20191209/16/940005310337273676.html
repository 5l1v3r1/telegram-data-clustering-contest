<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/seful-mai-domnul-arafat-nu-e-centrul-universului-astept-rezultatele-auditului.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T16:10:00+00:00"/>
    <meta property="og:title" content="Șeful MAI: Domnul Arafat nu e centrul Universului. Aștept rezultatele auditului"/>
    <meta property="og:description" content="Ministrul Afacerilor Interne, Marcel Vela, a declarat, luni, că există un audit la nivelul tuturor structurilor MAI, inclusiv la Departamentul pentru Situaţii de Urgenţă, şi a spus că &quot;această evaluare este la baza unor decizii care pot să-l implice&quot; şi pe Raed Arafat, şeful acestui departament."/>
  </head>
  <body>
    <article>
      <h1>Șeful MAI: Domnul Arafat nu e centrul Universului. Aștept rezultatele auditului</h1>
      <h2>Ministrul Afacerilor Interne, Marcel Vela, a declarat, luni, că există un audit la nivelul tuturor structurilor MAI, inclusiv la Departamentul pentru Situaţii de Urgenţă, şi a spus că "această evaluare este la baza unor decizii care pot să-l implice" şi pe Raed Arafat, şeful acestui departament.</h2>
      <address>
        <time datetime="2019-12-09T16:10:00+00:00">09 Dec 2019, 16:10</time>
      </address>
      <p>"Nu este vorba de o persoană în sine, că văd că se polarizează, se fac discuţii, estimări, pronosticuri, cu privire la a fi sau a nu fi Arafat în continuare în fruntea Departamentului (Departamentul pentru Situaţii de Urgenţă - n.r.). Noi evaluăm întreaga activitate, întregul departament, întregul Inspectorat General şi această evaluare este la baza unor decizii care pot să-l implice, evident, şi pe domnul Arafat. Dar nu este domnul Arafat centrul universului şi pe dânsul noi acum avem o analiză personală. Întreaga activitate a Departamentului este importantă pentru România, salvarea nu o face domnul Arafat când se întâmplă ceva, o fac profesioniştii din Departament şi eu nu cred că România şi Departamentul stau într-o persoană, la fel cum Ministerul nu stă într-un politician care vine şi pleacă din acest minister", a spus Vela, la sediul MAI, citat de Agerpres.</p>
      <p>El a precizat că analiza va fi făcută de o echipă de la nivelul conducerii ministerului, iar finalizarea auditului ar putea avea loc chiar până la sfârşitul acestei săptămâni.</p>
      <p>"Există în prezent corpul de audit care face verificări la toate armele, la toate subunităţile din subordinea MAI, după IGSU vor urma cei de la Jandarmerie, vor urma cei de la Poliţia de Frontieră, de la Poliţia Rutieră, pentru că auditul este normal şi firesc, l-am promis de la începutul mandatului, având în vedere faptul că nu s-a făcut o primire-predare nici cu domnul Fifor, nici cu doamna Dan (...) şi evident că trebuie făcută o evaluare pertinentă şi eficientă pentru a şti exact ce vom face în viitor", a explicat ministrul de Interne.</p>
      <p>Sursa: Agerpres</p>
    </article>
  </body>
</html>