<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_deli_sark_sarkkutato_sarkvidek_agykutatas_emberi_agy_antarktisz_hippokampusz"/>
    <meta property="og:site_name" content="HVG.hu"/>
    <meta property="article:published_time" content="2019-12-09T16:03:00+00:00"/>
    <meta property="og:title" content="A sarkköri kutatóknak összemegy az agyuk"/>
    <meta property="og:description" content="Ha az ember sokáig időzik olyan helyen, ahol a környezet nem változik, az az agyműködésre is hatással van – ezt állapították meg berlini szakemberek, akik sarkkutatóknál tapasztaltak ilyet."/>
  </head>
  <body>
    <article>
      <h1>A sarkköri kutatóknak összemegy az agyuk</h1>
      <address><time datetime="2019-12-09T16:03:00+00:00">09 Dec 2019, 16:03</time> by <a rel="author">hvg.hu</a></address>
      <p>
        <b>Ha az ember sokáig időzik olyan helyen, ahol a környezet nem változik, az az agyműködésre is hatással van – ezt állapították meg berlini szakemberek, akik sarkkutatóknál tapasztaltak ilyet.</b>
      </p>
      <p>Annyira nincs jó hatással az agyra a bezártság, illetve a soha nem változó környezet, hogy a jelenség bizonyos agyterületek összezsugorádáshoz vezethet – írta az <i><a href="https://www.iflscience.com/brain/spending-just-14-months-in-the-antarctic-can-shrink-your-brain/">IFLScience</a></i> tudományos-ismeretterjesztő hírportál.</p>
      <p>A Charité egyetemi kórház szakemberei kilenc sarkkutatónál tapasztalták egyes agyrészek méretcsökkenését. Az érintettek 14 hónapot töltöttek a Déli-sarkon. A szakértők agyát a küldetés előtt és után is megvizsgálták, és ezt követően lettek figyelmesek a furcsa eltérésekre.</p>
      <p>Az orvoscsapat elsősorban a hippokampusznál vette észre, hogy az veszített a térfogatából. A hippokampusz nélkülözhetetlen szerepet játszik összetett információk, események memorizálásában, de a térbeli tájékozódásban is szerepe van, a neurológiai kutatások egyik kedvelt témája.</p>
      <blockquote>A kutatók arra is felfigyeltek, hogy a méretcsökkenéssel a hippokampusz funkciói sem úgy működtek, ahogy az átlagembereknél.</blockquote>
      <p>Az <i>IFLScience</i> megjegyzi, a sarkkutatók nincsenek könnyű helyzetben, a Déli-sark ráadásul egyébként sem barátságos hely: a rendkívül hideg idő miatt (a hőmérő gyakran -50 Celsius-fokot mutat) a szakemberek egy fémkapszulába zárva töltik mindennapjaikat, a szabadba egyáltalán nem lépnek ki, ami a mentális egészségre sincs jó hatással.</p>
      <p>A misszió során rendszeren megmérték a kutatók BDNF szintjét (Brain-Derived Neurotrophic Factor, egy agyi eredetű növekedési fehérje, amely fontos szerepet játszik az idegrendszer megfelelő működésében). Az orvosok azt találták, hogy a BDNF koncentrációja a világtól elzárt sarkkutatók esetében jobban csökkent, mint a kísérletbe bevont kontollszemélyeken, akik nem utaztak el az Antarktiszra.</p>
      <related>
        <a href="https://hvg.hu/tudomany/20191118_github_archive_program_spitzbergak_forraskod"/>
        <a href="https://hvg.hu/tudomany/20191119_sarkvidek_jegtakaro_jegolvadas_jegvastagsag_klimavaltozas"/>
      </related>
    </article>
  </body>
</html>