<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/motiunea-simpla-impotriva-ministrului-finantelor-florin-citu-adoptata-de-senat-citu-daca-pnl-imi-va-cere-atunci-voi-demisiona-tariceanu-prima-masura-luata-m-a-stupefiat-18660642"/>
    <meta property="og:site_name" content="Gândul"/>
    <meta property="article:published_time" content="2019-12-09T16:29:25+00:00"/>
    <meta property="og:title" content="Moţiunea simplă împotriva ministrului Finanţelor Florin Cîţu, adoptată de Senat/ Cîţu: Dacă PNL îmi va cere, atunci voi demisiona/ Tăriceanu: Prima măsură luată m-a stupefiat"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Moţiunea simplă împotriva ministrului Finanţelor Florin Cîţu, adoptată de Senat/ Cîţu: Dacă PNL îmi va cere, atunci voi demisiona/ Tăriceanu: Prima măsură luată m-a stupefiat</h1>
      <h2>Senatorii au adoptat, luni, moţiunea simplă depusă de PSD la adresa ministrului de Finanţe Florin Cîţu.</h2>
      <address><time datetime="2019-12-09T16:29:25+00:00">09 Dec 2019, 16:29</time> by <a rel="author" href="https://www.gandul.info/autor/diana-grigore" target="_blank">Diana Grigore</a></address>
      <p>Moţiunea simplă la adresa lui Florin Cîţu a trecut cu 59 de voturi „pentru”, 56 de voturi „împotrivă” şi două abţineri.</p>
      <p>Votul a fost unul secret, electronic.</p>
      <p>Potrivit regulamentului Senatului, moţiunea simplă exprimă poziţia Senatului într-o anumită problemă de politică internă sau externă ori, după caz, cu privire la o problemă ce a făcut obiectul unei interpelări.</p>
      <p>Astfel, moţiunea simplă nu obligă demiterea ministrului.</p>
      <p>Moţiunea simplă depusă la adresa ministrului de Finanţe a fost iniţiată de PSD şi a avut ca titlu; „Guvernare PNL-numele tău este austeritate”.</p>
      <p>
        <b>Cîţu: Moţiunea mi-a dat o şansă de a spune adevărul. E o premieră pentru români</b>
      </p>
      <p>Minsitrul Finanţelor Florin Cîţu a afirmat, luni, în urma trecerii moţiunii de cenzură la adresa lui, că nu ştie care a fost miza, dar „i-a dat şansa de a veni în Parlament şi a spune adevărul”. El a spus că este o premieră pentru români ca un minsitru de Finanţe să prezinte situaţia reală.</p>
      <p>„Nu-mi dau seama care a fost miza acestei moţiuni, pentru că nu a venit cu nimic serios, dar mi-a dat mie o şansă de a veni în Parlamentul României şi a spune adevărul. Sunt primul ministru al Finanţelor, din ultimii trei ani de zile, care a venit şi a spus adevărul. Asta este o premieră pentru români şi românii sigur vor aprecia acest lucru”, a afirmat ministrul Finanţelor, Florin Cîţu, luni, în urma trecerii moţiunii simple la adresa lui.</p>
      <p>
        <b>Cîţu, după ce Senatul a adoptat moţiunea la adresa sa: Dacă PNL îmi va cere, atunci voi demisiona</b>
      </p>
      <p>Ministrul de Finanţe Florin Cîţu a declarat, luni, după ce senatorii au adoptat moţiunea simplă iniţiată de PSD la adresa sa, că dacă PNL îi va cere să facă un pas în spate, atunci va demisiona.</p>
      <p>„Vom vedea care este decizia.Dacă partidul îmi va spune să fac un pas în spate, bineînţeles că voi demisiona. Dezbaterea nu a avut nicio legătură cu ceea ce am făcut la minister, a fost o dezbatere despre postările mele de pe Facebook”, a spus Florin Cîţu, după adoptarea moţiunii simple iniţiate de PSD la adresa sa.</p>
      <p>
        <b>Tăriceanu, către Cîţu: Prima măsură luată m-a stupefiat. Prea multe impozite omoară impozitul</b>
      </p>
      <p>Fostul preşedinte al Senatului Călin Popescu Tăriceanu a afirmat, luni, că eliminarea supraaccizei la carburant a fost o măsură „prea generoasă” care l-a stupefiat şi i-a atras atenţia ministrului de Finanţe, Florin Cîţu, că „prea multe impozite omoară impozitul”.</p>
      <p>„Pun o întrebare foarte simplă, domnule ministru, ştiţi foarte bine, probabil, adagio celebru din franceză „Trop d'impôt tue l'impôt”, adică prea multe impozite omoară impozitul, adică în loc să aduci bani mai mulţi, aduci mai puţini, dar dumneavoastră ce aţi făcut? Prima măsură pe care aţi luat-o mine m-a stupefiat, în condiţiile în care bugetul e atât de stresat, s-a luat o măsură super generoasă, anularea supraaccizei la carburanţi, o gaură frumuşică în plus la buget faţă de situaţia proastă în care ne găsim. Nu cred că e cea mai potrivită măsură care trebuia luată, aştept multă responsabilitate, nu numai în ceea ce priveşte construirea bugetului, ci şi în ceea ce înseamnă politicile fiscale”, a afirmat fostul preşedinte al Senatului, Călin Popescu Tăriceanu, la moţiunea de cenzură depusă împotriva ministrului Finanţelor, Forin Cîţu.</p>
      <p>„Ar fi bine să nu mai avem impozite deloc, dar din ce mai construim veniturile bugetului şi funcţionarea instituţiilor publice? Aceasta este chestiunea pe care doresc s-o aveţi în vedere. Recomand colegilor mei să nu voteze moţiunea simplă”, a completat Tăriceanu.</p>
      <p>Tăriceanu i-a atras atenţia ministrului de Finanţe că fiecare cuvânt rostit cântăreşte mult.</p>
      <p>„În momentul acesta, domul Cîţu este chemat să dea socoteală pentru o prioadă uşor cam scurtă, dar vreau şi eu să-i atrag atenţia că în calitate de minsitru de Finanţe să cântărească fiecare cuvinţel pe care-l spune. Şi exemplul cel mai bun poate să-l ia de la guvernatorul Băncii Naţionale, întotdeauna extrem de prudent, pentru că ştie că fiecare cuvânt nepotrivit poate să provoace un cutremur, dacă nu chiar mai multe”, a argumentat Călin Popescu Tăriceanu.</p>
      <p>
        <b>Marcel Ciolacu îi cere lui Orban să îl revoce „de urgenţă” pe Cîţu: E un ministru iresponsabil</b>
      </p>
      <p>Preşedintele Camerei Deputaţilor, Marcel Ciolacu, îi solicită premierului Ludovic Orban să îl demită „de urgenţă” pe Florin Cîţu, după ce Senatul a adoptat moţiunea simplă la adresa ministrului de Finanţe.</p>
      <p>„Cîţu – demisia! În Senat, a trecut astăzi moţiunea simplă împotriva ministrului Finanţelor. PNL nu a înţeles semnalul de alarmă pe care l-a primit atunci când Parlamentul nu i-a dat aviz lui Florin Cîţu pentru a fi ministrul Finanţelor.<br/>În nicio lună de zile, acest om a îndatorat România cu 10 miliarde de lei, a prăbuşit cursul de schimb, a umflat artificial deficitul bugetar şi vrea să vândă cele mai profitabile companii naţionale pentru a-şi acoperi incompetenţa. Este un ministru iresponsabil care deja a făcut mult rău României. Trebuia oprit! Premierul Orban ar trebui să îl revoce de urgenţă! Nu există altă soluţie!”, a scris Marcel Ciolacu, pe Facebook.</p>
    </article>
  </body>
</html>