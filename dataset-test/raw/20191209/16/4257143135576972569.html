<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/12/09/a-zold-feherek-mestere-elarulta-a-gyozelmuk-kulcsat"/>
    <meta property="og:site_name" content="infostart"/>
    <meta property="article:published_time" content="2019-12-09T16:01:00+00:00"/>
    <meta property="og:title" content="A zöld-fehérek mestere elárulta a győzelmük kulcsát"/>
    <meta property="og:description" content="A jó védekezés volt a Ferencváros férfi vízilabda-csapatának titka az OSC ellen 8–7-re megnyert vasárnapi Magyar Kupa-döntőben – hangsúlyozta Varga Zsolt vezetőedző."/>
  </head>
  <body>
    <article>
      <h1>A zöld-fehérek mestere elárulta a győzelmük kulcsát</h1>
      <address><time datetime="2019-12-09T16:01:00+00:00">09 Dec 2019, 16:01</time> by <a rel="author">Infostart / InfoRádió - Szabó S. Gergő</a></address>
      <h3>A jó védekezés volt a Ferencváros férfi vízilabda-csapatának titka az OSC ellen 8–7-re megnyert vasárnapi Magyar Kupa-döntőben – hangsúlyozta Varga Zsolt vezetőedző.</h3>
      <p>Varga Zsolt szerint</p>
      <blockquote>teljesen kétesélyesnek számított a <a href="https://infostart.hu/sport/2019/12/08/ujabb-trofeat-gyujtott-be-a-fradi">vasárnap esti döntő</a>,</blockquote>
      <p>főként azt látva, hogy az OSC idei menetelése mennyire eredményes volt, és hogy milyen sok gólt tudtak lőni - sokszor tíz gól fölött - minden ellenfelüknek. Egyben azt tartja a mérkőzés kulcsának is, hogy 7 gólon tudták tartani őket a Komjádi uszodában rendezett összecsapáson.</p>
      <p>A Ferencváros vezetőedzője ahogyan már korábban, most is a védekezéssel volt a legelégedettebb. Mivel nem mehet mindig annyira jól a támadás, hogy 14 gólt lőjenek egy mérkőzésen, így a nagyon nehéz ellenfelek ellen a kulcs az, ha nem engedik őket sok gólt lőni. Még akkor is, ha ezáltal akadozik a támadás, ahogyan a vasárnapi mérkőzésen is meg-megesett. Mint fogalmazott, nem voltak annyira hatékonyak a támadásban, sok helyzet és 5 méteres kimaradt, de végül még így is meg tudták fordítani a mérkőzést, aminek az alapja az volt, hogy kevés gólt kaptak – ismételte meg.</p>
      <figure>
        <img src="https://infostart.hu/images/site/articles/inline/2019/12/1575904627-Sx4p1Rgy2_md.jpg"/>
        <figcaption>Budapest, 2019. december 8. A Vízilabda BENU férfi Magyar Kupa győztes FTC-Telekom Waterpolo csapatának játékosai a Komjádi uszodában 2019. december 8-án. MTI/Czagány Balázs</figcaption>
      </figure>
      <p>Varga Zsolt egyetértett abban, hogy az elmúlt hetek Bajnokok Ligája-mérkőzései jó felkészülési alapot jelentettek a számukra is. Ugyanakkor az előző héten nem tudtak kizárólag az OSC-re koncentrálni, hiszen a szombati elődöntőben a szintén kiváló Szolnokot is le kellett még győzniük. Azt követően következhetett, hogy specifikusan az OSC-re fókuszáljanak, amire persze nagyon kevés idő volt – tette hozzá.</p>
      <p>A Fradi vezetőedzője a vasárnapi döntőt egy nagyon jó, kiélezett mérkőzésként értékelte, amely során</p>
      <blockquote>megvolt az esélye a győzelemre az OSC-nek is, főleg az elején,</blockquote>
      <p>miután vezettek is 5–2-re. Ezt követően kellett a zöld–fehéreknek lépésről lépésre, nagy nehézségek árán, visszajönniük a mérkőzésbe – idézte föl a történteket Varga Zsolt, aki nagyon örül, hogy végül meg tudták fordítani az eredményt, ami „tényleg nagyon nehéz volt.”</p>
      <p>
        <i>Nyitókép: MTI/Czagány Balázs</i>
      </p>
      <p>
        <b>Kapcsolódó hang</b>
      </p>
      <p>A Fradi nyerte vízilabda Magyar Kupát – Varga Zsolt</p>
      <figure>
        <audio src="https://infostart.hu/audio/00005/000058f2b.mp3"/>
      </figure>
      <p> </p>
    </article>
  </body>
</html>