<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625701/%D8%AD%D9%88%D8%A7%D8%AF%D8%AB-%D8%AA%D8%B1%D8%A7%D9%81%DB%8C%DA%A9%DB%8C-%DA%86%D9%87%D8%A7%D8%B1%D9%85%DB%8C%D9%86-%D8%B9%D9%84%D8%AA-%D9%85%D8%B1%DA%AF%E2%80%8C%D9%88%D9%85%DB%8C%D8%B1-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T16:35:00+00:00"/>
    <meta property="og:title" content="حوادث ترافیکی چهارمین علت مرگ‌ومیر در ایران است"/>
    <meta property="og:description" content="رئیس سازمان اورژانس کشور با بیان اینکه حوادث ترافیکی هشتمین علت مرگ و میر در دنیا و چهارمین علت مرگ در ایران به شمار می رود، گفت: ٢٥ درصد عملیات های سازمان اورژانس کشور مربوط به حوادث ترافیکی است."/>
  </head>
  <body>
    <article>
      <h1>حوادث ترافیکی چهارمین علت مرگ‌ومیر در ایران است</h1>
      <address>
        <time datetime="2019-12-09T16:35:00+00:00">09 Dec 2019, 16:35</time>
      </address>
      <p>
        <i>رئیس سازمان اورژانس کشور با بیان اینکه حوادث ترافیکی هشتمین علت مرگ و میر در دنیا و چهارمین علت مرگ در ایران به شمار می رود، گفت: ٢٥ درصد عملیات های سازمان اورژانس کشور مربوط به حوادث ترافیکی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> پیرحسین کولیوند در آیین افتتاح سومین جشنواره کشوری پیشگیری از سوانح و حوادث با اعلام این مطلب افزود: حوادث ترافیکی قالب مأموریت های اورژانس هوایی کشور است.</p>
      <p>به گزارش روابط عمومی سازمان اورژانس کشور، وی ادامه داد: سرعت بالا یکی از هفت ریسک فاکتورهای حوادث ترافیکی و یکی از پیامدهای سرعت بالا از دست دادن کنترل راننده است.</p>
      <p>رئیس اورژانس کشور اضافه کرد: افزایش سرعت در رانندگی باعث کاهش فاصله توقف و کاهش قدرت تصمیم گیری راننده می شود و فرهنگ سازی در جامعه یکی از راهکارهای کاهش تصادفات رانندگی است.</p>
      <p>کولیوند با اشاره به اینکه متوسط مدت زمان حضور امدادگران اورژانس ۱۱۵ در رسیدگی فوری به مصدومان انواع حوادث در کلانشهرها به دلیل ترافیک و ازدحام موجود به ۱۵ دقیقه، در شهرهای کوچک به ۸ دقیقه، در جاده‌ها به ۱۵ تا ۱۶ دقیقه و در جاده‌های روستایی به ۲۰ دقیقه رسیده است، گفت: ما تقریباً سالیانه ۱۶ هزار و ۵۰۰ نفر فوتی به علت حوادث ترافیکی در کشور داریم و سالیانه حدود ۳۷۰ تا ۳۸۰ هزار نفر در حوادث رانندگی و ترافیکی در کشور مصدوم می‌شوند.</p>
      <p>وی با یادآوری اینکه در دو سال گذشته امکانات اورژانس از جمله بالگرد و آمبولانس‌ها را گسترش و تجهیز کرده ایم، گفت: اورژانس کشور تا سال ۹۵، ۲ هزار و ۵۰۰ دستگاه آمبولانس برای خدمات رسانی به مصدومان انواع حوادث در اختیار داشت که در سال ۹۸، این آمبولانس‌ها به پنج هزار و ۵۰۰ دستگاه افزایش یافته است به طوری که هم آمبولانس‌های قدیمی را بازسازی و هم آمبولانس‌های جدید را به ناوگان اورژانس کشور اضافه کردیم و در حال افزایش آن نیز هستیم.</p>
      <p>ارائه خدمات اورژانس پیش بیمارستانی، در سوانح عمدی و غیرعمدی، حوادث غیرمترقبه و فوریت‌های پزشکی در هنگام بروز بیماری‌های نوپدید، جدید و بلایای طبیعی و انسان ساخت برای آحاد مردم یا هر ملیت و تابعیتی از وظایف و مأموریت‌های اصلی سازمان اورژانس کشور است.</p>
      <p>سومین جشنواره کشوری پیشگیری از سوانح و حوادث (پویش شصت سی) امسال با محور (مدیریت سرعت) تا پانزدهم بهمن به نشانی http://۶۰۳۰.radiosalamat.ir آماده دریافت آثار شنیداری دیداری مکتوب و آثار فضای مجازی درباره این موضوع است.</p>
      <p>اختتامیه این جشنواره ۱۷ اسفند برگزار می‌شود.</p>
    </article>
  </body>
</html>