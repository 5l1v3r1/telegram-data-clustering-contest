<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/689256/dido-ragdaia-epideinosi-tou-kairou-tis-epomenes-ores-chionia-kata"/>
    <meta property="og:site_name" content="enikos.gr"/>
    <meta property="article:published_time" content="2019-12-09T16:38:00+00:00"/>
    <meta property="og:title" content="&quot;Διδώ&quot;: Ραγδαία επιδείνωση του καιρού τις επόμενες ώρες - Χιόνια, καταιγίδες και θυελλώδεις άνεμοι"/>
    <meta property="og:description" content="Το νέο κύμα κακοκαιρίας «Διδώ» θα αρχίσει να επηρεάζει από τις βραδινές ώρες απόψε..."/>
  </head>
  <body>
    <article>
      <h1>"Διδώ": Ραγδαία επιδείνωση του καιρού τις επόμενες ώρες - Χιόνια, καταιγίδες και θυελλώδεις άνεμοι</h1>
      <address>
        <time datetime="2019-12-09T16:38:00+00:00">09 Dec 2019, 16:38</time>
      </address>
      <p>Το νέο κύμα κακοκαιρίας<a href="http://www.enikos.gr/society/689149/poia-itan-i-prigkipissa-dido-pou-edose-to-onoma-tis-sti-nea-kakok"> «Διδώ»</a> θα αρχίσει να επηρεάζει από τις βραδινές ώρες απόψε, τα δυτικά και νότια τμήματα της χώρας. Κατά το επόμενο διήμερο της Τρίτης και Τετάρτης τα φαινόμενα, που θα συνοδεύουν το βαρομετρικό χαμηλό το οποίο θα προξενήσει την κακοκαιρία, θα είναι οι κατά τόπους ισχυρές βροχοπτώσεις και καταιγίδες, οι πυκνές χιονοπτώσεις στα ορεινά και οι τοπικά θυελλώδεις άνεμοι. Την Πέμπτη τα φαινόμενα θα περιοριστούν σημαντικά και ο καιρός σε αρκετές περιοχές θα βελτιωθεί πρόσκαιρα.</p>
      <p>Αναλυτικά, την Τρίτη αναμένονται νεφώσεις με βροχές και τοπικές καταιγίδες, αρχικά κυρίως στα δυτικά και νότια, και σταδιακά από το μεσημέρι και μετά, σχεδόν στο σύνολο της χώρας. Τα φαινόμενα θα είναι κατά τόπους ισχυρά. Χιονοπτώσεις θα σημειωθούν στα ορεινά, οι οποίες στα δυτικά και βόρεια θα είναι εντονότερες. Αυξημένη είναι η πιθανότητα να χιονίσει σε περιοχές της Κεντρικής και Δυτικής Μακεδονίας με υψόμετρο έως 900 μέτρα. Πολύ θυελλώδεις άνεμοι αναμένονται τις βραδινές ώρες κατά τόπους στο Αιγαίο.</p>
      <p>Η θερμοκρασία θα κυμανθεί στη Δυτική Μακεδονία από 2 έως 9 βαθμούς, στη Βόρεια Ελλάδα από 2 έως 13 βαθμούς, στην Ήπειρο από 6 έως 13 βαθμούς, στην Κεντρική Ελλάδα από 5 έως 14 βαθμούς, στη Δυτική και Νότια Ελλάδα από 10 έως 17, στα υπόλοιπα ηπειρωτικά από 7 έως 16 βαθμούς, στα νησιά του Ιονίου από 12 έως 16, στα νησιά του Βόρειου και Βορειοανατολικού Αιγαίου από 7 έως 15 βαθμούς, ενώ στα υπόλοιπα νησιωτικά τμήματα του Αιγαίου και στην Κρήτη από 10 έως 18 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν ανατολικοί νοτιοανατολικοί μέτριοι μέχρι ισχυροί και βαθμιαία τοπικά σχεδόν θυελλώδεις 7 μποφόρ, αλλά έως το βράδυ θα στραφούν σε ανατολικούς και θα ενισχυθούν σε θυελλώδεις έως πολύ θυελλώδεις, 8 με 9 μποφόρ. Στο υπόλοιπο Αιγαίο οι άνεμοι θα πνέουν νοτιοανατολικοί μέτριοι μέχρι ισχυροί με σταδιακή ενίσχυση τοπικά σε σχεδόν θυελλώδεις 7 μποφόρ και το βράδυ τοπικά στα Δωδεκάνησα θυελλώδεις έως πολύ θυελλώδεις 8 με 9 μποφόρ, ενώ στα δυτικά πελάγη από τις απογευματινές ώρες θα στραφούν σε νοτιοδυτικούς με εντάσεις έως 5 μποφόρ. Στο Ιόνιο οι άνεμοι θα πνέουν από διάφορες διευθύνσεις με εντάσεις έως 5 μποφόρ και στην αρχή της ημέρας στα νότια πελάγη με εντάσεις έως 7 μποφόρ.</p>
      <p>Στην Αττική αναμένονται αρχικά νεφώσεις με τοπικές βροχές ή σποραδικές καταιγίδες, κυρίως στα ανατολικά τμήματα του νομού, αλλά αργότερα θα εκδηλωθούν βροχές και καταιγίδες στο σύνολο του νομού, με τα φαινόμενα να είναι τοπικά έντονα. Οι άνεμοι θα πνέουν από νοτιοανατολικές διευθύνσεις με εντάσεις 5 έως 6 μποφόρ και βαθμιαία ενίσχυση στα 7 μποφόρ, αλλά από τις απογευματινές ώρες θα στραφούν σε νοτιοδυτικούς με εντάσεις έως 5 μποφόρ. Η θερμοκρασία θα κυμανθεί στην πόλη της Αθήνας από 12 έως 15 βαθμούς.</p>
      <p>Στη Θεσσαλονίκη αναμένονται νεφώσεις με τοπικές βροχές κατά περιόδους και ενδεχομένως μεμονωμένες καταιγίδες. Αργά το βράδυ τα φαινόμενα θα ενταθούν και θα εκδηλωθούν σποραδικές καταιγίδες. Νωρίς το πρωί η ορατότητα θα είναι περιορισμένη. Οι άνεμοι θα πνέουν από ανατολικές διευθύνσεις ασθενείς έως μέτριοι, 3 με 5 μποφόρ ενισχυόμενοι έως τις βραδινές ώρες σε σχεδόν θυελλώδεις 7 μποφόρ. Η θερμοκρασία στο κέντρο της πόλης θα κυμανθεί από 9 έως 12 βαθμούς.</p>
      <p>Πηγή:΅ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/689180/dido-ektakto-deltio-epideinosis-tou-kairou-erchontai-vroches-kata%0A%20%20%20%20%0A"/>
        <a href="http://www.enikos.gr/society/689149/poia-itan-i-prigkipissa-dido-pou-edose-to-onoma-tis-sti-nea-kakok%0A%20%20%20%20%0A"/>
        <a href="http://www.enikos.gr/society/689086/pro-ton-pylon-i-dido-pou-kai-pote-tha-chtypisoun-entona-kairika-f%0A%20%20%20%20%0A"/>
        <a href="http://www.enikos.gr/society/689039/allazei-to-skiniko-tou-kairou-erchontai-vroches%0A%20%20%20%20%0A"/>
        <a href="http://www.enikos.gr/society/688975/kairos-synnefiasmeni-kyriaki-me-dialeimmata-iliofaneias-pou-tha-v%0A%20%20%20%20%0A"/>
        <a href="http://www.enikos.gr/society/688822/kairos-pou-anamenontai-vroches-kai-kataigides%0A%20%20%20%20%0A"/>
        <a href="http://www.enikos.gr/society/688535/cheimoniatiko-skiniko-me-vroches-kai-kataigides-pagetos-sta-vorei%0A%20%20%20%20%0A"/>
        <a href="http://www.enikos.gr/society/688343/vroches-chionia-kai-chamiles-thermokrasies-analytika-i-prognosi-t%0A%20%20%20%20%0A"/>
        <a href="http://www.enikos.gr/society/688303/voutia-13-vathmon-parousiase-o-ydrargyros-tin-tetarti-tsouchtero-%0A%20%20%20%20%0A"/>
      </related>
    </article>
  </body>
</html>