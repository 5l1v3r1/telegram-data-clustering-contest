<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91749"/>
    <meta property="og:site_name" content="Denník politika"/>
    <meta property="article:published_time" content="2019-12-09T16:35:03+00:00"/>
    <meta property="og:title" content="Slovenky zostali v hre o postup do štvrťfinále MS, po dramatickom zápase zdolali Lotyšky"/>
    <meta property="og:description" content="9.12.2019 (Webnoviny.sk) – Slovenské reprezentantky vo florbale uspeli vo svojom druhom vystúpení na majstrovstvách sveta vo švajčiarskom Neuchateli, v pondelkovom súboji základnej B-skupiny zdolali Lotyšky 7:5. Napriek tomu, že Slovenky viedli po druhej tretine už 6:2, bol zápas mimoriadne dramatický, keďže ich súperky v tretej časti skorigovali na priebežných 5:6."/>
  </head>
  <body>
    <article>
      <h1>Slovenky zostali v hre o postup do štvrťfinále MS, po dramatickom zápase zdolali Lotyšky</h1>
      <address><time datetime="2019-12-09T16:35:03+00:00">09 Dec 2019, 16:35</time> by <a rel="author">Webnoviny</a></address>
      <p>9.12.2019 (Webnoviny.sk) – Slovenské reprezentantky vo florbale uspeli vo svojom druhom vystúpení na majstrovstvách sveta vo švajčiarskom Neuchateli, v pondelkovom súboji základnej B-skupiny zdolali Lotyšky 7:5. Napriek tomu, že Slovenky viedli po druhej tretine už 6:2, bol zápas mimoriadne dramatický, keďže ich súperky v tretej časti skorigovali na priebežných 5:6.</p>
      <p>Ziskom dvoch bodov slovenské hráčky nechali zabudnúť na sobotňajší debakel 1:23, ktorý im uštedrili favorizované obhajkyne titulu Švédky.</p>
      <h3>Ďalšími súperkami budú Češky</h3>
      <p>V priebežnej tabuľke B-skupiny majú Slovenky na svojom konte dva body rovnako ako Švédky a Češky, tie však čaká ešte vzájomný zápas v pondelok večer.</p>
      <p>Ďalšími súperkami slovenských florbalistiek v B-skupine budú v utorok 10. decembra od 16.30 h Češky. Ak Slovenky chcú postúpiť priamo do štvrťfinále, musia v skupine skončiť na 1. alebo 2. mieste, v opačnom prípade ich čaká osemfinále.</p>
      <p>Slovenské hráčky mali dobrý vstup do stretnutia a od 3. min viedli gólom Michaely Šponiarovej. Po prvej tretine slovenský tím viedol 3:1 a po druhej 5:2. Keď v 46. min opäť Šponiarová upravila už na 6:2, zdalo sa, že tím spod Tatier dosiahne pohodlný triumf.</p>
      <h3>Cenné dva body</h3>
      <p>Opak bol pravda, keďže lotyšské hráčky v rozpätí 195 sekúnd strelili tri góly a prehrávali už len o jeden zásah. Kristína Hudáková však potom pridala poistku a keď necelé dve minúty pred koncom III. tretiny videoanalýza nepriznala presný zásah pre Lotyšky, Slovenky si pripísali cenné dva body.</p>
      <p>Slovenské reprezentantky cestovali do Švajčiarska s cieľom minimálne obhájiť piate miesto z „domáceho“ svetového šampionátu spred dvoch rokov.</p>
      <p>V porovnaní s MS 2017 síce prešiel slovenský tím výraznou obmenou, ale aj v omladenej verzii s viacerými 16-ročnými hráčkami si trúfa na prienik medzi najlepšie kolektívy na svete.</p>
      <h3>Majstrovstvá sveta žien vo florbale – Neuchatel (Švaj.)</h3>
      <h3>B-skupina</h3>
      <p><b>Slovensko – Lotyšsko 7:5 (3:1, 2:1, 2:3)</b><br/><b>Góly:</b> 3. a 46. M. Šponiarová, 18. a 56. K. Hudáková, 20. P. Hudáková, 38. Ferenčíková, 38. Belicová – 51. a 52. Gaugerová, 5. Roziteová, 25. Grapenová, 49. Pavlovská</p>
      <p>
        <b>Tabuľka B-skupiny:</b>
      </p>
      <p>1. Švédsko 1 1 0 0 23:1 2<br/>2. Česko 1 1 0 0 14:2 2<br/><i><b>3. Slovensko 2 1 0 1 8:28 2</b></i><br/>4. Lotyšsko 2 0 0 2 7:21 0</p>
      <p>Viac k témam: <a href="https://www.webnoviny.sk/tag/majstrovstva-sveta-vo-florbale-zien/"><u>Majstrovstvá sveta vo florbale žien</u></a><br/>Zdroj: Webnoviny.sk – <a href="https://www.webnoviny.sk/slovenky-zostali-v-hre-o-postup-do-stvrtfinale-ms-po-dramatickom-zapase-zdolali-lotysky/"><u>Slovenky zostali v hre o postup do štvrťfinále MS, po dramatickom zápase zdolali Lotyšky</u></a> © SITA Všetky práva vyhradené.</p>
    </article>
  </body>
</html>