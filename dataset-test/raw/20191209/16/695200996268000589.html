<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/presov-obvinenych-v-pripade-vybuchu-plynu-vypocuva-sudca"/>
    <meta property="og:site_name" content="Paraméter"/>
    <meta property="article:published_time" content="2019-12-09T16:54:00+00:00"/>
    <meta property="og:title" content="Prešov: Obvinených v prípade výbuchu plynu vypočúva sudca"/>
    <meta property="og:description" content="Traja ľudia, ktorých polícia obvinila v súvislosti s piatkovým (6. 12.) výbuchom plynu v jednom z prešovských bytových domov, sú od pondelkového rána podrobení výsluchu zo strany sudcu pre prípravné konanie. Pre TASR to potvrdila hovorkyňa Krajského súdu v Prešove Ivana Petrufová."/>
  </head>
  <body>
    <article>
      <h1>Prešov: Obvinených v prípade výbuchu plynu vypočúva sudca</h1>
      <h2>Traja ľudia, ktorých polícia obvinila v súvislosti s piatkovým (6. 12.) výbuchom plynu v jednom z prešovských bytových domov, sú od pondelkového rána podrobení výsluchu zo strany sudcu pre prípravné konanie. Pre TASR to potvrdila hovorkyňa Krajského súdu v Prešove Ivana Petrufová.</h2>
      <address>
        <time datetime="2019-12-09T16:54:00+00:00">09 Dec 2019, 16:54</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/09_12_2019_obvineni_sud_vybuch_presov_05668195_fotor.jpg?itok=gj3Sq9Ub"/>
      </figure>
      <p>Foto: TASR – Milan Kapusta</p>
      <p>Trojicu ľudí v nedeľu (8. 12.) obvinil krajský policajný vyšetrovateľ z trestného činu všeobecného ohrozenia a predložil tiež prokuratúre podnet na ich väzobné stíhanie. Ako uviedla Petrufová, s výsluchom pre prípravné konanie Okresného súdu Prešov začal sudca v pondelok o 9.30 h.</p>
      <p>Ako oznámil vedúci oddelenia komunikácie a prevencie Krajského riaditeľstva Policajného zboru v Prešove Igor Pavlik, vyšetrovanie tragickej udalosti vedie odbor kriminálnej polície krajského riaditeľstva. Sídli na Fučíkovej 2 v Prešove. Polícia vyzýva obyvateľov, aby akékoľvek informácie, ktoré by mohli napomôcť vyšetrovaniu prípadu, poskytli na tomto pracovisku.</p>
      <p>Plyn vybuchol v piatok v jednom z bytov v 12-podlažnej bytovke. Nešťastie si vyžiadalo niekoľko ľudských životov a desiatky zranených. Hasiči zasahovali celú noc, požiar zlikvidovali v sobotu (7. 12.) ráno. Zásah ukončili v sobotu večer a miesto odovzdali kompetentným zástupcom mesta Prešov. Svoje domovy museli opustiť obyvatelia viacerých okolitých domov. Časť z nich sa do bytov vrátila v sobotu popoludní. Svoju pomoc postihnutým prisľúbila i vláda, v pondelok mala zaslať na účet mesta Prešov milión eur.</p>
      <p>TASR </p>
    </article>
  </body>
</html>