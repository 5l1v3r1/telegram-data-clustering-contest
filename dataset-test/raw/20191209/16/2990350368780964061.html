<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/u-rosiyi-do-2-rokiv-koloniyi-zasudyly-ukrayinskoho-eksministra-rudkovs/"/>
    <meta property="og:site_name" content="Волинські новини"/>
    <meta property="article:published_time" content="2019-12-09T16:31:00+00:00"/>
    <meta property="og:title" content="У Росії до 2 років колонії засудили українського ексміністра Рудьковського"/>
    <meta property="og:description" content="Московський міський суд засудив ексдепутата Верховної Ради, ексміністра транспорту України Миколу Рудьковського, якого звинуватили у нападі на російське посольство, до 2 років колонії загального режиму."/>
  </head>
  <body>
    <article>
      <h1>У Росії до 2 років колонії засудили українського ексміністра Рудьковського</h1>
      <address>
        <time datetime="2019-12-09T16:31:00+00:00">09 Dec 2019, 16:31</time>
      </address>
      <p>Московський міський суд засудив ексдепутата Верховної Ради, ексміністра транспорту України <b>Миколу Рудьковського</b>, якого звинуватили у нападі на російське посольство, до 2 років колонії загального режиму.<br/><br/>Про це повідомляє <a href="https://www.pravda.com.ua/news/2019/12/9/7234293/">Українська правда</a> з посиланням на прокуратуру РФ.<br/><br/>«Суд засудив Рудьковського до 2 років позбавлення волі з відбуванням покарання у виправній колонії загального режиму», - йдеться у повідомленні.<br/><br/>Вирок ще не вступив в силу. 51-річного Рудьковського засудили в РФ за ч. 2 ст. 360 КК РФ (напад на службові приміщення і транспортні засоби осіб, які користуються міжнародним захистом, вчинене з метою ускладнення міжнародних відносин).<br/><br/>У РФ вважають, що «увечері 14 червня 2014 року Рудьковський, будучи народним депутатом Верховної Ради, спільно з невстановленими особами, з числа активістів українських націоналістичних організацій, взяв участь в нападі на російське посольство, розташоване в Україні в Києві».<br/><br/>У Росії інтерпретували мету нападу, як «ускладнення міжнародних відносин РФ з Україною та іншими державами».<br/><br/>Також там заявляють, що дії Рудьковського та інших осіб, які порушили порядок роботи посольства, заподіяли майнову шкоду МЗС РФ на загальну суму понад 14,8 млн рублів.<br/><br/>Нагадаємо, Рудьковський був заочно арештований в РФ 26 травня 2016 року у справі про напад на російське посольство в Києві.<br/><br/>28 вересня 2018 року його <a href="https://www.pravda.com.ua/news/2018/10/1/7193726/">затримали в Москві </a>і помістили під варту.<br/><br/>Адвокати стверджують, що їх підзахисний не переховувався від слідства і нічого не знав про порушення проти нього кримінальної справи. Реклама ﻿</p>
    </article>
  </body>
</html>