<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523131-gros-fiskalni-politika-to-nezachrani/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T16:00:51+00:00"/>
    <meta property="og:title" content="Gros: Fiskální politika to nezachrání"/>
    <meta property="og:description" content="Evropské centrální bance docházejí možnosti, jak se vypořádat s „dvojitým problémem nízké inflace a negativních sazeb“. Mario Draghi a někteří další proto tvrdí, že větší roli by měla hrát fiskální politika."/>
  </head>
  <body>
    <article>
      <h1>Gros: Fiskální politika to nezachrání</h1>
      <address><time datetime="2019-12-09T16:00:51+00:00">09 Dec 2019, 16:00</time> by <a rel="author">Patria</a></address>
      <p><b>Evropské centrální bance docházejí možnosti, jak se vypořádat s „dvojitým problémem nízké <a href="https://www.kurzy.cz/makroekonomika/inflace/">inflace</a> a negativních sazeb“. Mario Draghi a někteří další proto tvrdí, že větší roli by měla hrát fiskální politika. Známý ekonom Daniel Gros a jeho kolegyně Angela Capolongo ale na stránkách VoxEU tvrdí, že tudy cesta nevede. Fiskální politika by podle nich nebyla ve zvedání <a href="https://www.kurzy.cz/makroekonomika/inflace/">inflace</a> o moc efektivnější. Pokud by pak mělo být dosaženo nějaké smysluplné změny, musela by stimulace dosáhnout mnohem větších rozměrů, než je myslitelné. <br/></b><br/>Pro fiskální stimulaci může vedle stavu monetární politiky hovořit i to, jak si zejména němečtí střadatelé stěžují na nízké sazby. Fiskální expanze by totiž podle některých názorů sazby zvedla a Němci by tak podle této logiky měli tuto politiku podporovat, protože je v jejich vlastním zájmu. <br/><br/>Gros v následujících grafech ukazuje výstupy deseti makroekonomických modelů s předpokladem fiskální stimulace ve výši 1 % <a href="https://www.kurzy.cz/makroekonomika/hdp/">HDP</a>. Takový impuls by podle něj byl s ohledem na současnou situaci poměrně významný. Je ale zřejmé, že podle některých modelů by dopad takové stimulace mohl dokonce <a href="https://www.kurzy.cz/makroekonomika/inflace/">inflaci</a> i sazby ještě více snížit. I průměrný výstup znamená pouze mírné zvýšení <a href="https://www.kurzy.cz/makroekonomika/inflace/">inflace</a> a sazeb:</p>
      <figure>
        <img src="https://img.kurzy.cz/zpravy/obrazky/31/523131-gros-fiskalni-politika-to-nezachrani/1.gif"/>
      </figure>
      <p>Gros tedy dochází k závěru, že nejistota týkající se efektivity případné fiskální stimulace je <a href="https://www.kurzy.cz/obec/vysoka-okres-melnik/">vysoká</a> a celkově se zdá, že k dosažení inflačního cíle ve výši 2 % by nijak výrazně nepřispěla. Pokud by se měly sazby překlopit z negativních do pozitivních hodnot, musela by fiskální stimulace dosahovat 3 – 4 % <a href="https://www.kurzy.cz/makroekonomika/hdp/">HDP</a>. <br/><br/>„Naše výsledky jsou potvrzeny i jinými studiemi, které simulují fiskální šoky s využitím různých modelů používaných institucemi, jako je Mezinárodní měnový <a href="https://www.kurzy.cz/podilove-fondy/">fond</a>, <a href="https://www.kurzy.cz/tema/fed/">Fed</a>, <a href="https://www.kurzy.cz/tema/ecb/">ECB</a>, Bank of Canada či OECD,“ tvrdí Gros. Výsledky těchto studií prezentuje v následující tabulce, která opět ukazuje vývoj <a href="https://www.kurzy.cz/makroekonomika/inflace/">inflace</a> po fiskální stimulaci odpovídající 1 % <a href="https://www.kurzy.cz/makroekonomika/hdp/">HDP</a> bez doprovázející stimulace monetární:</p>
      <figure>
        <img src="https://img1.kurzy.cz/zpravy/obrazky/31/523131-gros-fiskalni-politika-to-nezachrani/2.gif"/>
      </figure>
      <p>Ekonom poukazuje i na to, že japonská vláda dosahuje dlouhodobě rozpočtových <a href="https://www.kurzy.cz/tema/deficit/">deficitů</a> kolem 4 – 5 %, ale <a href="https://www.kurzy.cz/makroekonomika/inflace/">inflace</a> se stále drží na velmi nízkých úrovních. S touto strategií pak souvisí růst dluhů, který sám o sobě přináší řadu negativních důsledků. <a href="https://www.kurzy.cz/tema/ecb/">ECB</a> by pak podle Grose neměla volat po politice, která „není slučitelná s fiskálními pravidly <a href="https://www.kurzy.cz/tema/eurozona/">eurozóny</a>“. „Fiskální politika <a href="https://www.kurzy.cz/tema/ecb/">ECB</a> nezachrání,“ uzavírá ekonom. <br/><br/><i>Zdroj: VoxEU</i></p>
      <related>
        <h4>Příbuzné stránky</h4>
        <a href="https://www.kurzy.cz/zpravy/415829-muze-nyni-fiskalni-politika-opravdu-pomoci/"/>
        <a href="https://prace.kurzy.cz/urad-prace/volna-mista/referenti-fiskalni-politiky-rozpoctu-a-financovani/mzdy"/>
        <a href="https://prace.kurzy.cz/urad-prace/volna-mista/referent-fiskalni-politiky-rozpoctu-a-financovani/mzdy"/>
        <a href="https://www.kurzy.cz/zpravy/333752-fiskalni-politika-usa-v-autu/"/>
        <a href="https://prace.kurzy.cz/urad-prace/nabidka-prace/odborni-pracovnici-v-oblasti-personalistiky-olsany-233525e71.html"/>
        <a href="https://video.kurzy.cz/y/BhEQWhrGkEw"/>
        <a href="https://www.kurzy.cz/zpravy/406095-ecb-coeure-kritizuje-fiskalni-politiku-ktera-je-nedostatecna/"/>
        <a href="https://www.kurzy.cz/zpravy/30905-expanzivni-fiskalni-politika-lek-nebo-hrozba/"/>
        <a href="https://zpravy.kurzy.cz/344660-fiskalni-utes-geithner-dal-politikum-2-mesice-k-dobru/"/>
        <a href="https://prace.kurzy.cz/urad-prace/nabidka-prace/vseobecni-administrativni-pracovnici-referent-petrovice-u-karvine-271d8afab.html"/>
        <a href="https://zpravy.kurzy.cz/357563-miroslav-zamecnik-fiskalni-politika-a-vyhodne-pujcky/"/>
        <a href="https://zpravy.kurzy.cz/292464-americka-fiskalni-politika-ve-svetlech-reflektoru/"/>
      </related>
    </article>
  </body>
</html>