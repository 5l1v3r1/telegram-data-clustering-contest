<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/12/09/honapokra-kiszorul-a-politikabol-jaroslaw-kaczynski"/>
    <meta property="og:site_name" content="infostart"/>
    <meta property="article:published_time" content="2019-12-09T16:14:00+00:00"/>
    <meta property="og:title" content="Hónapokra kiszorul a politikából Jaroslaw Kaczynski"/>
    <meta property="og:description" content="A lengyel kormánypárt, a Jog és Igazságosság elnöke kórházba került, térdprotézisműtétje miatt három hónap múlva állhat csak lábra."/>
  </head>
  <body>
    <article>
      <h1>Hónapokra kiszorul a politikából Jaroslaw Kaczynski</h1>
      <address><time datetime="2019-12-09T16:14:00+00:00">09 Dec 2019, 16:14</time> by <a rel="author">Infostart</a></address>
      <h3>A lengyel kormánypárt, a Jog és Igazságosság elnöke kórházba került, térdprotézisműtétje miatt három hónap múlva állhat csak lábra.</h3>
      <p>Jaroslaw Kaczynski kórházba került, ahol megműtötték a térdét – írja lengyel lapértesülések alapján a <a href="https://www.napi.hu/nemzetkozi_gazdasag/kaczynski-betegseg-orban-baratja-lengyelorszag.696162.html">napi.hu.</a> A politikus hosszú ideje küzd fájdalmakkal, és régóta köztudott, hogy meg kell operálni a térdét.</p>
      <p>2018-ban olyan súlyos állapotban volt, hogy sokáig kellett kórházban maradnia, ezért beindultak a pletykák, hogy esetleg daganatos beteg. Aztán kiderült, mozgásszervi zavarról van szó: protézist kell beültetni az elnök térdébe. Akkor – tekintettel a 2019-es parlamenti választásokra, hogy a kampányokban megfelelően részt tudjon venni – elhalasztották a műtétet.</p>
      <p>Kaczynski nemrégiben maga jelentette be: a 2020-as elnökválasztásban is kellő súllyal akar részt venni, hogy Andrzej Duda újraválasztása mellett kampányoljon, ezért úgy volt, hogy tovább halasztja az operációt. Most bejelentették, megtörtént az operáció. A pártelnök három hónap múlva állhat részlegesen lábra, így be tud majd kapcsolódni az elnökválasztási kampányba.</p>
      <p>
        <i>Nyitókép: MTI/EPA/PAP/Radek Pietruszka</i>
      </p>
    </article>
  </body>
</html>