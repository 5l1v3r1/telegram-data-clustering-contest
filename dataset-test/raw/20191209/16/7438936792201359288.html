<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Masek-ANO-Panove-dekuji-jmenem-tech-kteri-nezemrou-na-zeleznicnich-prejezdech-606377"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T16:06:00+00:00"/>
    <meta property="og:title" content="Mašek (ANO): Pánové, děkuji jménem těch, kteří nezemřou na železničních přejezdech"/>
    <meta property="og:description" content="Je to tak trochu osudová záležitost. Dnes ráno jsem po třiceti letech definitivně ukončil své působení na zdravotnické záchranné služby v pozici lékaře záchranáře."/>
  </head>
  <body>
    <article>
      <h1>Mašek (ANO): Pánové, děkuji jménem těch, kteří nezemřou na železničních přejezdech</h1>
      <address>
        <time datetime="2019-12-09T16:06:00+00:00">09 Dec 2019, 16:06</time>
      </address>
      <p>
        <b>Je to tak trochu osudová záležitost. Dnes ráno jsem po třiceti letech definitivně ukončil své působení na zdravotnické záchranné služby v pozici lékaře záchranáře.</b>
      </p>
      <p>Shodou okolností jsem poslední službu měl na stanovišti v Jaroměři, ze kterého jsem letos v červenci vyjížděl ke střetu vlaku s osobním automobilem na železničním přejezdu v 5 km vzdálených Černožicích. Tragédie na přejezdu bez závor, kde projíždějí vlaky 100 km rychlostí, zmařila čtyři lidské životy. Dva rodiče a dvě děti...</p>
      <p>Podobných nehod jsem zažil v profesním životě více, ale člověk by mohl být záchranářem 300 let, a nikdy by si nezvykl. Proto jsem hned druhý den po nehodě požádal o pomoc kolegu z poslanecké sněmovny Martina Kolovratníka, který se dopravě dlouhodobě věnuje, podobným nehodám se dá totiž zabránit osazením těch nejnebezpečnějších železničních přejezdů závorami. Světelná signalizace je dost často málo, člověk ji může přehlédnout. Kolega rychle zareagoval a svolal jím vedený podvýbor poslanecké sněmovny pro dopravu, a jednání mělo jediné téma - zabezpečení železničních přejezdů.</p>
      <p>Vytipováno bylo cirka šedesát nejnebezpečnějších přejezdů v republice. Následně jsem měl na toto téma i jednání s premiérem Babišem, který projevil velké pochopení a vnímal potřebu takových úprav. Tehdy už jsem věřil, že se "ledy pohnou". Ale zpět k dnešnímu ránu. Po skončení mé poslední směny jsem si na mém osudovém stanovišti pročítal monitoring denního tisku, když jsem narazil na článek, ve kterém se píše, že proběhlo jednání mezi ministrem dopravy Kremlíkem a ředitelem SŽDC Svobodou. <br/>A co je nejdůležitější, došlo k rozhodnutí, že do roku 2023 budou všechny přejezdy, které jsme dříve vytipovali, zabezpečené závorami!<br/><br/>Pánové Babiši, Kremlíku, Kolovratníku a Svobodo, děkuji vám jménem těch, kteří v budoucnu na přejezdech nezemřou a ani o tom nevědí.</p>
      <p>MUDr. Jiří Mašek<br/>poslanec ANO, do dnešního rána profesionální záchranář</p>
      <p>
        <i>(převzato z Profilu)</i>
      </p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Masek-ANO-K-nekterym-vecem-ktere-fungovaly-bychom-se-nemeli-bat-vratit-606109"/>
        <a href="https://www.parlamentnilisty.cz/politika/politici-volicum/Masek-ANO-Za-dobrotu-na-zebrotu-aneb-Kazdy-dobry-skutek-bude-po-zasluze-ocenen-605231"/>
        <a href="https://www.parlamentnilisty.cz/politika/politici-volicum/Masek-ANO-Regulace-delky-recnicke-doby-je-nutnost-602627"/>
        <a href="https://www.parlamentnilisty.cz/politika/politici-volicum/Masek-ANO-Pojistovny-zverejnily-ze-maji-na-uctech-nekolik-desitek-miliard-595815"/>
      </related>
    </article>
  </body>
</html>