<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/demokratite-obviniha-tramp-v-narushavane-na-kletvata-a-republikantsite-atakuvaha-impiychmanta.html"/>
    <meta property="og:site_name" content="News.bg"/>
    <meta property="article:published_time" content="2019-12-09T16:02:03+00:00"/>
    <meta property="og:title" content="Демократите обвиниха Тръмп в нарушаване на клетвата, а републиканците атакуваха импийчмънта"/>
    <meta property="og:description" content="След седмици на разследване Комисията по правни въпроси се концентрира върху два члена, според които Тръмп е обвиняван в злоупотреба с власт и възпрепятстване на Конгреса"/>
  </head>
  <body>
    <article>
      <h1>Демократите обвиниха Тръмп в нарушаване на клетвата, а републиканците атакуваха импийчмънта</h1>
      <address>
        <time datetime="2019-12-09T16:02:03+00:00">09 Dec 2019, 16:02</time>
      </address>
      <p>Председателят на комисия към Конгреса на САЩ, която води разследването за импийчмънт на президента Доналд Тръмп обвини <b>държавния глава, че поставя личните си интереси пред тези на държавата</b> и че е нарушил клетвата си, информира "Ройтерс".</p>
      <p>Камарата на представителите на САЩ започна да<b> разглежда доказателствата срещу Тръмп.</b></p>
      <p>Председателят на Комисията по правни въпроси към долната камара Джералд Надлър заяви, че<b> има доказателства за извършени престъпления</b> от страна на американския лидер.</p>
      <p>"Доказателствата показват, че Доналд Тръмп, президентът на Съединените американски щати, <b>поставя себе си пред страната</b>. Той е нарушил най-основните отговорности към народа. Той наруши клетвата си. Аз ще изпълня моята", каза Надлър.</p>
      <p>Изслушването днес е ключова стъпка преди да бъде взето решение какви обвинения да бъдат повдигнати, известно като членове за импийчмънт, които вероятно контролираната от демократите<b> долна камара ще гласува преди Коледа.</b></p>
      <p>В основата на казуса е<b> дали Тръмп е злоупотребил с властта</b> с натиска си върху Украйна да разследва бившия вицепрезидент Джо Байдън, който е фаворит на Демократическата партия за президент на САЩ на изборите 2020.</p>
      <p>Комисията по правни въпроси се очаква да гласува до края на седмицата дали да изпрати официални обвинения в пленарна зала, което ще доведе до неизбежен сблъсък с Белия дом и републиканците. До момента няма републиканец в Камарата на представителите, който да<b> подкрепя импийчмънт на Тръмп.</b></p>
      <p>Преди изслушването републиканците поставиха черно-бели лозунги в залата на комисията, за да подчертаят, че <b>демократите са на пристрастна мисия за отстраняване на президент</b>, който не е направил нищо незаконно, за да бъде отстранен от власт.</p>
      <p>На един от лозунгите се цитира председателят на долната камара Нанси Пелоси, която казва: "Не можем да <b>приемем втори мандат на Доналд Тръмп</b>".</p>
      <p>"Те отчаяно се опитват<b> да организират гласуване за импийчмънт </b>на този президент", обяви републиканцът Дъг Колинс по време на изслушването.</p>
      <p>Гласуване в долната камара в полза импийчмънт на Тръмп ще доведе до процес в контролирания от републиканците Сенат, където ще са необходими 2/3 от гласовете на сенаторите, за да бъда отстранен американският лидер. Това е малко вероятно.</p>
      <p>Съветникът на Белия дом Келиан Конуей коментира, че <b>Белият дом не участва в процедурата на комисията,</b> защото би означавало сътрудничество в незаконен процес.</p>
      <p>"Няма да свършим мръсната им работа", каза тя пред журналисти преди да започне изслушването. "Може би в Сената ще има справедлив процес", на който Белият дом може да участва, добави тя.</p>
      <p>След седмици на разследване Комисията по правни въпроси се концентрира върху два члена, според които Тръмп е<b> обвиняван в злоупотреба с власт и възпрепятстване на Конгреса.</b></p>
    </article>
  </body>
</html>