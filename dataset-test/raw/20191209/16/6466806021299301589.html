<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kultura-eletmod/bulvar/cikk/2019/12/09/jennifer-lopez-rudtancaval-bezsebelte-az-elso-komoly-filmes-dijat"/>
    <meta property="og:site_name" content="hirado.hu"/>
    <meta property="article:published_time" content="2019-12-09T16:10:00+00:00"/>
    <meta property="og:title" content="Jennifer Lopez rúdtáncával bezsebelte az első komoly filmes díjat"/>
    <meta property="og:description" content="A Los Angeles-i Filmkritikusok Szövetsége az énekes-színésznőnek ítélte a legjobb mellékszereplőnek járó elismerést."/>
  </head>
  <body>
    <article>
      <h1>Jennifer Lopez rúdtáncával bezsebelte az első komoly filmes díjat</h1>
      <address><time datetime="2019-12-09T16:10:00+00:00">09 Dec 2019, 16:10</time> by <a rel="author">MTI</a></address>
      <p>
        <b>A Los Angeles-i Filmkritikusok Szövetsége az énekes-színésznőnek ítélte a legjobb mellékszereplőnek járó elismerést.</b>
      </p>
      <p>Pong Dzsunho dél-koreai rendező Arany Pálma-díjas Élősködők című filmje kapta vasárnap a Los Angeles-i Filmkritikusok Szövetségének fődíját – írta a The Hollywood Reporter. Díjat kapott Jennifer Lopez és Antonio Banderas is.</p>
      <figure>
        <iframe src="https://www.youtube.com/embed/_UJDevqyQTc" width="640" height="360" data-service="Youtube" scrolling="no"/>
      </figure>
      <p>Az Élősködők nemcsak a legjobb film díját nyerte el a kritikusoktól, de a rendező díját is Pong Dzsunhónak ítélte oda a testület. A kritikusok szavazatai alapján a második helyezett Az ír című maffiaeposz lett, amelynek rendezője, Martin Scorsese ugyancsak a második helyet kapta.<br/>A Los Angeles-i Kritikusok Szövetségének tagjai vasárnap szavaztak a díjaikról. A LAFCA más kritikustestületektől eltérően a győztes mellett a második legtöbb szavazatot elnyerő helyezettet is bejelenti.</p>
      <p>A legjobb forgatókönyv díját Noah Baumbach kapta a Házassági történetért, ebben a kategóriában az Élősködők forgatókönyve lett a második. Mary Kay Place a Diane főszerepéért a legjobb színésznő, Jennifer Lopez, a Wall Street pillangói sztárja pedig a legjobb mellékszereplő díját nyerte el. Antonio Banderas, a Fájdalom és dicsőség főszereplője a legjobb színész díját kapta, az Élősködők sztárja, a dél-koreai Szong Gangho pedig férfi mellékszereplőként lett díjazott.</p>
      <p>Tweet</p>
    </article>
  </body>
</html>