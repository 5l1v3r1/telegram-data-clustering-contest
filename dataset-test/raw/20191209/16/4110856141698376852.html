<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/mera25_giati_tha_katapsifisoume_to_sxedio_nomou_gia_tous_ellines_tou_eksoterikou-593088/"/>
    <meta property="og:site_name" content="Real.gr"/>
    <meta property="article:published_time" content="2019-12-09T16:37:00+00:00"/>
    <meta property="og:title" content="Πιερρακάκης: Άμεση επιδίωξη η κατοχύρωση της διαλειτουργικότητας μεταξύ των διαφόρων μητρώων του Δημοσίου"/>
    <meta property="og:description" content="'Νομοσχέδιο &quot;ψηφοφόρων β΄κατηγορίας&quot;' και 'προϊόν κοπτοραπτικής' ανάμεσα στα κόμματα, χαρακτηρίζει το σχέδιο νόμου για τους Έλληνες του εξωτερικού, με ανακοίνωσή του, το ΜέΡΑ 25, και δηλώνει ότι 'υποχρεούμαστε να καταψηφίσουμε το νομοσχέδιο'."/>
  </head>
  <body>
    <article>
      <h1>
        <a href="https://www.real.gr/politiki/arthro/pierrakakis_amesi_epidioksi_h_katoxyrosi_tis_dialeitourgikotitas_metaksy_ton_diaforon_mitroon_tou_dimosiou__-593086/">Πιερρακάκης: Άμεση επιδίωξη η κατοχύρωση της διαλειτουργικότητας μεταξύ των διαφόρων μητρώων του Δημοσίου</a>
      </h1>
      <address><time datetime="2019-12-09T16:37:00+00:00">09 Dec 2019, 16:37</time> by <a rel="author">ΑΠΕ-ΜΠΕ</a></address>
      <p>
        <b>«Νομοσχέδιο "ψηφοφόρων β΄κατηγορίας"» και «προϊόν κοπτοραπτικής» ανάμεσα στα κόμματα, χαρακτηρίζει το σχέδιο νόμου για τους Έλληνες του εξωτερικού, με ανακοίνωσή του, το ΜέΡΑ 25, και δηλώνει ότι «υποχρεούμαστε να καταψηφίσουμε το νομοσχέδιο».</b>
      </p>
      <p>«Το σχέδιο νόμου, -μέσα στις πολλές ατέλειές του- δίνει σε όσους από τους ανθρώπους που σήμερα έχουν, ούτως ή άλλως, πλήρες συνταγματικό δικαίωμα ψήφου (αλλά πρακτικό κώλυμα απόστασης στην άσκησή του) και πληρούν τις δαιδαλώδες προϋποθέσεις του νομοσχεδίου, μια “κουτσουρεμένη ψήφο”, κατά την οποία δεν θα μπορούν να επιλέξουν αντιπροσώπους-βουλευτές με σταυρό, όπως όλοι μας, αλλά μόνο κόμμα», αναφέρει το ΜέΡΑ25 και συνεχίζει:</p>
      <p>«Ακόμη, στα ψηφοδέλτια που θα διαμοιραστούν στους Έλληνες του εξωτερικού θα τυπωθεί το “ψηφοδέλτιο Επικρατείας”, δηλαδή τα ονόματα των υποψηφίων βουλευτών Επικρατείας του κόμματος, χωρίς δυνατότητα σταυρού βέβαια, αποτελεί έναν απλό αντιπερισπασμό από την “κουτσουρεμένη ψήφο”, αφού όσοι βουλευτές Επικρατείας εκλεγούν θα προκύψουν αποκλειστικά από το συνολικό ποσοστό που θα λάβει ένα κόμμα στις εκλογές, εντός και εκτός Ελλάδος. Στο κυβερνητικό νομοσχέδιο που αναμένεται να ψηφιστεί με “πρωτοφανή πλειοψηφία” βλέπουμε “ψήφο β΄ κατηγορίας”, με μισές δυνατότητες (=χωρίς επιλογή και εκλογή βουλευτών), και άρα κατ' επέκταση “πολίτες β΄κατηγορίας”.</p>
      <p>Το ΜέΡΑ25 αναφέρεται στη δική του πρόταση νόμου, «σύμφωνα με την οποία προτείνεται πλήρες και κανονικό εκλογικό δικαίωμα για τους πρόσφατους Έλληνες μετανάστες στην εκλογική περιφέρεια όπου είναι εγγεγραμμένοι και Εκλογικές Περιφέρειες Ελλήνων του Εξωτερικού για τους μόνιμους αποδήμους, στις οποίες θα εκλέγονται με σταυρό εκπρόσωποι του ελληνισμού της διασποράς», σημειώνοντας ότι το τελικό νομοσχέδιο «επιβεβαιώνει και επιρρωνύει» την απόφαση του κόμματος όταν η κυβέρνηση παρουσίασε τις αρχικές προτάσεις της «(έκτοτε έχουν αλλάξει αρκετά στοιχεία)», «προσανατολιστήκαμε ήδη τότε στο να καταψηφίσουμε το νομοσχέδιο».</p>
      <p>«Σημειώνουμε», αναφέρει η ανακοίνωση, σχολιάζοντας τα σημεία του νομοσχεδίου, «ότι από την πρώτη φάση επεξεργασίας έχει μεταβληθεί η κυβερνητική πρόταση: επί παραδείγματι, αντί για 30 ή 35 χρόνια απουσίας ως όριο, μετά το οποίο δεν παρέχεται διευκόλυνση της άσκησης του δικαιώματος ψήφου στους μόνιμα αποδήμους και άρα η κυβερνητική πρόταση θα αφορούσε μόνο όσους λείπουν για Χ χρόνια από τη χώρα, τώρα έχει εισαχθεί η ρήτρα της αθροιστικής παρουσίας κατ' ελάχιστον δύο ετών στην Ελλάδα μέσα στα προηγούμενα 35 χρόνια -οπότε, κάποιος απόδημος δεύτερης, τρίτης ή τέταρτης γενιάς θα μπορεί να ασκεί το δικαίωμα, εφ' όσον τεκμηριώσει δύο χρόνια αθροιστικής παρουσίας στην Ελλάδα κατά τα τελευταία 35 έτη».</p>
      <p>«Επίσης», συνεχίζει το ΜέΡΑ25, «στο νομοσχέδιο δεν προβλέπεται επιστολική ψήφος σε καμία περίπτωση, κάτι που μας βρίσκει σύμφωνους. Η απλή κατοχή ΑΦΜ δεν μας βρίσκει σε διαφωνία, αντιθέτως την επικροτούμε, αφού δίνει τη δυνατότητα χρήσης του TAXISNET: όμως, τα κριτήρια οικονομικής δραστηριότητας που εντάσσονται στο νομοσχέδιο (πχ ένσημα για την άσκηση του εκλογικού δικαιώματος -σε μια χώρα με πρωτοφανή ανεργία!) μας βρίσκουν όλως αντίθετους.</p>
      <p>Ως ΜέΡΑ25 υποχρεούμαστε να καταψηφίσουμε το νομοσχέδιο, κυρίως λόγω των ακόλουθων λόγων, με σειρά προτεραιότητας», τονίζει η ανακοίνωση του κόμματος. Μεταξύ των λόγων που έφτασε σε αυτή την απόφαση αναφέρει ότι «“Ψηφοδέλτιο Επικρατείας” σημαίνει πως οι Έλληνες του εξωτερικού θα είναι οι μόνοι οι οποίοι δεν θα έχουν το δικαίωμα σταυροδοσίας, δηλαδή επιλογής βουλευτών». «Με την κυβερνητική πρόταση, οι Έλληνες του εξωτερικού θα ψηφίζουν κόμμα, όχι αντιπροσώπους» επισημαίνει. Προσθέτει πως «πάγια θέση του ΜέΡΑ25, προς την οποία το νομοσχέδιο είναι αντίθετο» είναι ότι «αφ' ενός οι πρόσφατοι και προσωρινοί μετανάστες (πχ οι φοιτητές ή εργαζόμενοι του εξωτερικού, τα “παιδιά της κρίσης” κοκ) πρέπει να διευκολυνθούν στο να μπορούν να ψηφίσουν για την πρότερη, εντός επικρατείας εκλογική τους περιφέρεια, εκλέγοντας τους εκεί βουλευτές, ενώ αφ' ετέρου οι μόνιμοι απόδημοι (πολλές φορές δεύτερης, τρίτης, ακόμα και τέταρτης γενιάς, ανεξαρτήτως του αν έχουν ή δεν έχουν διαμείνει προσφάτως στην Ελλάδα) θα πρέπει να μπορούν να εκλέγουν τους δικούς τους αντιπροσώπους, σε εκλογικές περιφέρειες αποδήμων Ελλήνων Αυστραλίας, Αμερικής, κλπ.». Σημειώνει ακόμα ότι η παρουσία στην Ελλάδα για δύο χρόνια την τελευταία 35ετία δεν αποτελεί για το ΜέΡΑ25 προϋπόθεση από την οποία θα πρέπει να εξαρτάται ένα δικαίωμα τόσο θεμελιώδες όσο αυτό της ψήφου και «παράλληλα μας απασχολεί το πώς θα μπορεί ο εκάστοτε υπουργός να “παίξει” με τις προϋποθέσεις των τεκμηρίων για τη συμπλήρωση αυτής της διετίας παρουσίας στην Ελλάδα, κατά την εκτίμησή του σχετικά με το αν συμφέρει το κόμμα του το πλήθος της συμμετοχής στις εκτός Ελλάδος κάλπες».</p>
    </article>
  </body>
</html>