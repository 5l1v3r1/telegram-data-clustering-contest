<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/psd-bacau-vrea-injumatatirea-numarului-angajatilor-politiei-locale/"/>
    <meta property="og:site_name" content="Europa FM"/>
    <meta property="article:published_time" content="2019-12-09T16:14:32+00:00"/>
    <meta property="og:title" content="PSD Bacău vrea înjumătățirea numărului angajaților Poliției Locale"/>
    <meta property="og:description" content="Schemă de personal redusă la jumătate. Este ceea ce vor social democrații din Bacău pentru Poliția Locală, instituție din subordinea Primăriei."/>
  </head>
  <body>
    <article>
      <h1>PSD Bacău vrea înjumătățirea numărului angajaților Poliției Locale</h1>
      <address>
        <time datetime="2019-12-09T16:14:32+00:00">09 Dec 2019, 16:14</time>
      </address>
      <p>Schemă de personal redusă la jumătate. Este ceea ce vor social democrații din <b>Bacău</b> pentru <b>Poliția Locală</b>, instituție din subordinea <b>Primăriei</b>.</p>
      <p><b>PSD</b> anunță că va propune <b>Consiliului Local</b> un proiect privind reducerea personalului, ca să se facă economii la buget.</p>
      <p>Inițiativa vine în contextul în care primarul Bacăului a fost exclus recent din PSD, iar de atunci foștii colegi de partid i-au declarat război.</p>
      <p>Într-un comunicat de presă, organizația municipală a <b>PSD Bacău</b> anunță că grupul consilierilor municipali va susține un proiect de restructurare a poliției locale, ce vizează înjumătățirea cheltuielilor de personal.</p>
      <p>Social democrații justifică necesitatea acestui demers prin faptul că și alte primării din țară au procedat în acest fel, rezultatul fiind eficientizarea activității poliției locale.</p>
      <p>Ei estimează că prin reducerea la jumătate a numărului angajaților se va face o economie la bugetul local de peste <b>un milion de euro</b>.</p>
      <p>Totuși, cheltuielile, care sunt transparente, erau cunoscute de mai mult timp. Ideea apare însă abia acum, în contextul în care primarul, susținător al Poliției Locale și activității instituției, a fost exclus recent din PSD.</p>
      <p>De când <b>Cosmin Necula</b> a fost dat afară din partid, foștii săi colegi îi pun tot felul de piedici, iar ședințele de consiliul local au devenit de-a dreptul imposibile din cauza jocurilor politice.</p>
      <p>Trebuie menționat că schema de personal a Poliției Locale nu este completă.</p>
      <p>Instituția are o organigramă de <b>197 de angajați</b>, dar efectiv lucrează <b>173</b> de persoane, majoritatea cu statut de funcționari publici.</p>
      <p>Media salariilor încasate de polițiștii locali este sub <b>2.500 de lei</b> net.</p>
    </article>
  </body>
</html>