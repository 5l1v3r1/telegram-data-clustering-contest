<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/mama-unor-infractori-a-incercat-sa-l-mituiasca-pe-seful-de-post-fa-mi-scapati-baietii-sefule-ca-poti-ce-a-urmat-18660589"/>
    <meta property="og:site_name" content="Gândul"/>
    <meta property="article:published_time" content="2019-12-09T16:19:39+00:00"/>
    <meta property="og:title" content="Mama unor infractori a încercat să-l mituiască pe şeful de post: „Fă-mi scăpaţi băieţii, şefule, că poţi”. Ce a urmat"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Mama unor infractori a încercat să-l mituiască pe şeful de post: „Fă-mi scăpaţi băieţii, şefule, că poţi”. Ce a urmat</h1>
      <h2>Mama unor indivizi care au răpit şi sechestrat o tânără din judeţul Cluj a încercat să-l mituiască pe şeful de post cu suma de peste 10.000 de lei: „Fă-mi scăpaţi băieţii, şefule, că poţi”. Urmarea a fost una fericită şi legală. Femeia a fost prinsă în flagrant şi trimisă în judecată pentru dare de mită.</h2>
      <address>
        <time datetime="2019-12-09T16:19:39+00:00">09 Dec 2019, 16:19</time>
      </address>
      <p>Reprezentanţii paginii de Facebook a Ministerului Afacerilor Interne au postat pe Facebook povestea şefului de post din comuna Bonţida care s-a confruntat cu o femeie care voia să-i ofere mită în schimbul unui serviciu ilegal:</p>
      <p>„Şefule, de ieri vreau să dau de tine. Să ştii că ai de la mine 10.000 de lei.</p>
      <p>- Păi, de ce?<br/>- Fă-mi scăpaţi băieţii, şefule, că poţi.<br/>- Păi, nu prea pot. Eu am găsit-o pe fata răpită şi sechestrată de băieţii tăi. Cum crezi că aş putea să-i spun că aceşti ticăloşi au scăpat?<br/>- Lasă, şefule, că o convingi tu să-şi retragă plângerea. Vrei să te învăţ eu cum?<br/>- Nu! Dar vreau să ieşi acum din birou şi să nu mai apari vreodată cu aşa ceva.<br/>- E prea puţin, şefule? Spune că mai pun...<br/>- Mai bine pune mâna pe uşa şi ieşi.<br/>- Eu plec acum, dar să ştii că mâine revin. Şi o să revin până te răzgândeşti.<br/>Imediat ce femeia a ieşit din birou, Loredan şi-a anunţat şeful direct despre toată povestea. Au căzut de acord să informeze pe cei de la Direcţia Generală Anticorupţie cu ajutorul cărora să se facă flagrantul.<br/>După o săptămână femeia era trimisă în judecată pentru dare de mită.<br/>Loredan este şef de post în comuna Bonţida, judetul Cluj-Napoca, acolo unde se ţine festivalul Electric Castle… asta ca să ştiţi!<br/>Vă asigurăm că nu îşi va păta sub nicio formă cei 25 de ani de activitate în poliţia română.<br/>Felicitări, Loredan, pentru profesionalismul şi corectitudinea de care ai dat dovadă, mai ales că astăzi este şi Ziua Internaţională a Anticorupţiei!”, a scris pe Facebook MAI.</p>
    </article>
  </body>
</html>