<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/200084/trigmoi-stin-kyvernisi-merkel-h-forologisi-ton-ploysion-dynamitizei-to-synaspismo-cdu-spd"/>
    <meta property="og:site_name" content="CNN.gr"/>
    <meta property="article:published_time" content="2019-12-09T16:33:45+00:00"/>
    <meta property="og:title" content="«Τριγμοί» στην κυβέρνηση Μέρκελ: Η φορολόγηση των πλουσίων δυναμιτίζει το συνασπισμό CDU - SPD"/>
    <meta property="og:description" content="«Τριγμοί» στην κυβέρνηση Μέρκελ: Η φορολόγηση των πλουσίων δυναμιτίζει το συνασπισμό CDU - SPD"/>
  </head>
  <body>
    <article>
      <h1>«Τριγμοί» στην κυβέρνηση Μέρκελ: Η φορολόγηση των πλουσίων δυναμιτίζει το συνασπισμό CDU - SPD</h1>
      <h2>Στη δίνη μιας ιδιαίτερα σοβαρής πολιτικής κρίσης φαίνεται πως έχει εισέλθει η Γερμανία, καθώς η «συγκατοίκηση» των Χριστιανοδημοκρατών (CDU) με τους Σοσιαλδημοκράτες στη λεγόμενη «Μεγάλη Συμμαχία» της Άνγκελα Μέρκελ μοιάζει πιο εύθραυστη από ποτέ, εξαιτίας των πολιτικών που επιθυμεί το SPD να προωθήσει στην κυβερνητική ατζέντα.</h2>
      <figure>
        <img src="https://cdn.cnngreece.gr/media/com_news/users/778/panagopoulos123.jpg"/>
      </figure>
      <p>Χρήστος Θ. Παναγόπουλος, CNN Greece 18:33 , 09 December 2019 - 18:48</p>
      <p>Μετά τους κλυδωνισμούς που είχε προκαλέσει, την προηγούμενη εβδομάδα, η πρόταση των Γερμανών Σοσιαλδημοκρατών <b><a href="https://www.cnn.gr/news/kosmos/story/199807/synedrio-spd-oi-sosialdimokrates-kai-i-dyskoli-exisosi-poy-epireazei-tin-kyvernisi-merkel">για την αύξηση του κατώτατου ημερομισθίου στα 12 ευρώ</a></b>, η κόντρα των δύο μεγάλων «πρωταγωνιστών» στη κυβέρνηση συνασπισμού κλιμακώνεται, μετά και την πρόταση του <a href="https://www.cnn.gr/eidhseis/tag/18659/sosialdhmokratiko-komma-germanias-spd"><b>SPD</b></a> για τη φορολόγηση των μεγάλων περιουσιών.</p>
      <h3>Τι ζητά το SPD</h3>
      <p>Το <b>Συνέδριο των Γερμανών Σοσιαλδημοκρατών</b> έρχεται να ζητήσει από την κυβέρνηση Μέρκελ να υιοθετήσει μια πρόταση για την<b> επαναφορά του φόρου 1% σε όσους η περιουσία τους υπερβαίνει τα 2 εκατ. ευρώ</b>, προκειμένου να διοχετευθούν <b>περισσότερα κονδύλια</b> στους τομείς της<b> Κοινωνικής Ασφάλισης</b> και της <b>Παιδείας</b>.</p>
      <p>Σύμφωνα με τις εκτιμήσει του SPD, εφόσον ο κυβερνητικός συνασπισμός εγκρίνει ένα τέτοιο μέτρο, το γερμανικό κράτος αναμένεται να επωφεληθεί με <b>επιπλέον έσοδα ύψους 9 δισ. ευρώ</b>.</p>
      <p>«Δεν είναι μία υπόθεση χρημάτων, αλλά <b>ελευθερίας και αλληλεγγύης</b>», τόνισε ο βουλευτής <b>Λόθαρ Μπίντινγκ</b>, υπεύθυνος Οικονομικών του SPD.</p>
      <blockquote>«Οι μεγάλες περιουσίες δεν έχουν δημιουργηθεί στην πλειονότητά τους (80%), αλλά έχουν κληρονομηθεί. Είναι άδικο να υπάρχουν πλούσιοι που δεν έχουν κοπιάσει γι’ αυτό, όπως ακριβώς είναι άδικο να υπάρχουν φτωχοί χωρίς να ευθύνονται γι’ αυτή τους την κατάσταση», πρόσθεσε ο Μπίντινγκ.</blockquote>
      <h3>Η απάντηση των Χριστιανοδημοκρατών</h3>
      <p>Ωστόσο, η πρόταση αυτή <b>δεν φαίνεται να βρίσκει «ευήκοα ώτα»</b> από την πλευρά του CDU. Σύμφωνα με τα γερμανικά ΜΜΕ, πηγές του Χριστιανοδημοκρατικού Κόμματος χαρακτηρίζουν την πρόταση αυτή «<b>προπέτασμα καπνού</b>», ενώ δεν λείπουν και οι οργισμένες αντιδράσεις απέναντι στην τακτική που ακολουθούν οι <b>Σοσιαλδημοκράτες</b>.</p>
      <p>Σε δηλώσεις της στη γερμανική Bild, η διάδοχος της Άνγκελα Μέρκελ στη ηγεσία του CDU<b>, Ανεγκρέτ Κραμπ - Κάρενμπαουερ</b>, υπογράμμισε σε αυστηρό ύφος: «Δεν ανέχομαι προϋποθέσεις του τύπου “εάν δεν κάνετε αυτό που θέλουμε, θα φύγουμε”».</p>
      <p>Σε ανάλογο τόνο εμφανίστηκε και ο γ.γ. των Χριστιανοδημοκρατών, Μάρκους Μπλούμε, σημειώνοντας πως «<b>αποκλείεται μία στροφή της κυβέρνησης προς τα αριστερά</b>, καθώς ήδη έχει υπάρξει μία συμφωνία, για να αποκλεισθούν πιο σκληρά μέτρα για τους φορολογούμενους προκειμένου να χρηματοδοτηθεί η μετάβαση προς την “πράσινη οικονομία” και την καταπολέμηση της κλιματικής αλλαγής».</p>
      <h3>Μια ιστορία που κρατά εδώ και 20 χρόνια</h3>
      <p>Σημειώνεται πως εδώ και πάνω από 20 χρόνια, <b>ο φόρος επί των μεγάλων περιουσιών στη Γερμανία δεν εισπράττεται</b>, με την εκάστοτε κυβέρνηση να στηρίζεται σε μια απόφαση που είχε εκδώσει το Συνταγματικό Δικαστήριο της χώρας, διά της οποία ζητούσε την τροποποίηση της προβλεπόμενης σχετικής νομοθεσίας.</p>
      <p>Όπως εκτιμούν ειδικοί αναλυτές, όμως, <b>η ερμηνεία</b> που απέδιδαν επί της συγκεκριμένης απόφασης οι εκάστοτε κυβερνήσεις της χώρας, <b>θεωρείται αυθαίρετη</b>, καθώς το Συνταγματικό Δικαστήριο <b>δεν είχε αποφανθεί υπέρ της κατάργησης, ή της μη είσπραξης της φορολογίας μέχρι την τροποποίησή της</b>.</p>
      <h3>«Κόκκινο πανί» και η πολιτική των ισοσκελισμένων προϋπολογισμών</h3>
      <p>Ωστόσο, οι προτάσεις του SPD για το κατώτατο ημερομίσθιο και τη φορολόγηση των υψηλών εισοδημάτων δεν είναι οι μόνες που προκαλούν «πονοκέφαλο» στους Χριστιανοδημοκράτες.</p>
      <p>Η πρόταση που έλαβε το συνέδριο των Σοσιαλδημοκρατών, να τηρεί στο εξής <b>αποστάσεις από τη συνταγματοποίηση της λιτότητας</b>, που επιτάσσει στο κράτος και την τοπική αυτοδιοίκηση να διατηρούν «διά ροπάλου<b>» ισοσκελισμένους προϋπολογισμούς</b>, με λιγοστές εξαιρέσεις σε περιπτώσεις που χρειάζεται ν’ αντιμετωπισθεί μία σοβαρή κρίση, προκαλεί <b>έντονο προβληματισμό στις τάξεις του CDU</b>.</p>
      <p>Η τοποθέτηση του συμπροέδρου του SPD, Νόρμπερτ Βάλτερ - Μπόργιανς, ότι «το φρένο στο χρέος δεν μπορεί να μετατραπεί σε φρένο για το μέλλον» κι ότι «καμία ιδιωτική εταιρεία δεν θα άφηνε τα μηχανήματά της να γίνουν παρωχημένα, προκειμένου να μη χρειασθεί να δανεισθεί», <b>έρχεται να αμφισβητήσει ανοικτά την κυβερνητική πολιτική</b> του αντικαγκελαρίου Όλαφ Σολτς, η οποία αποτελεί «κόκκινη γραμμή» για το CDU.</p>
      <h3>Ισορροπίες «λεπτού πάγου»</h3>
      <p><b>Η κυβερνητική «συγκατοίκηση» Χριστιανοδημοκρατών – Σοσιαλδημοκρατών</b> αναδεικνύεται σε <b>δύσκολη υπόθεση,</b> σύμφωνα με το πρακτορείο Reuters, γεγονός που αποτυπώνεται στις δηλώσεις του Πάουλ Ζίμιακ, ανώτατου στελέχους του κόμματος της Μέρκελ.</p>
      <blockquote>«Τιμούμε τις συμφωνίες μας και επιθυμούμε να προσφέρουμε και να συμβάλουμε στη διαμόρφωση αυτή της χώρας. Στο ερώτημα, όμως, πώς θα συνεργαστούμε με το SPD, δεν πιστεύω ότι αυτό θα γίνει ευκολότερη υπόθεση, ιδίως από τη στιγμή που παρατηρώ τις συμφωνίες ανάμεσά μας ή<b> την αριστερόστροφη κίνηση του κόμματος</b>», σημείωσε ο Ζίμιακ.</blockquote>
      <p>Πρόσθεσε δε: «<b>Δεν τίθεται θέμα διαπραγματεύσεων επί της συμφωνίας</b> της κυβέρνησης συνασπισμού. Αυτό που είναι σημαντική στην παρούσα στιγμή είναι να εξετάσουμε προσεκτικά αυτή τη συμφωνία και να δούμε τι άλλο χρειάζεται να κάνουμε, ώστε να βγούμε από αυτή».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/200123/synagermos-sti-xili-agnoeitai-c-130-me-38-epivainontes">Συναγερμός στη Χιλή: Αγνοείται C-130 με 38 επιβαίνοντες</a>
        </li>
        <li>
          <a href="https://www.cnn.gr/news/kosmos/story/200122/oykraniko-proodos-stis-diapragmateyseis-apoxoroyn-ta-rosika-strateymata">Ουκρανικό: Πρόοδος στις διαπραγματεύσεις - Αποχωρούν τα ρωσικά στρατεύματα</a>
        </li>
        <li>
          <a href="https://www.cnn.gr/news/kosmos/story/200101/vretania-kleinei-i-psalida-tzonson-kormpin-symfona-me-nea-dimoskopisi">Βρετανία: Κλείνει η «ψαλίδα» Τζόνσον - Κόρμπιν σύμφωνα με νέα δημοσκόπηση</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1284/cdu-csu">CDU</a>
        </li>
        <li>
          <a href="https://www.cnn.gr/eidhseis/tag/18659/sosialdhmokratiko-komma-germanias-spd">ΣΟΣΙΑΛΔΗΜΟΚΡΑΤΙΚΟ ΚΟΜΜΑ ΓΕΡΜΑΝΙΑΣ SPD</a>
        </li>
        <li>
          <a href="https://www.cnn.gr/eidhseis/tag/22643/spd">SPD</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/351/germania">ΓΕΡΜΑΝΙΑ</a>
        </li>
        <li>
          <a href="https://www.cnn.gr/eidhseis/tag/13375/germaniki-kyvernisi">ΓΕΡΜΑΝΙΚΗ ΚΥΒΕΡΝΗΣΗ</a>
        </li>
        <li>
          <a href="https://www.cnn.gr/eidhseis/tag/1042/angkela-merkel">ΑΝΓΚΕΛΑ ΜΕΡΚΕΛ</a>
        </li>
        <li>
          <a href="https://www.cnn.gr/eidhseis/tag/72025/olaf-solts">ΟΛΑΦ ΣΟΛΤΣ</a>
        </li>
      </ul>
      <h3>
        <a href="https://www.cnn.gr/eidhseis">Ροή ειδήσεων</a>
      </h3>
      <p>
        <a href="https://www.cnn.gr/eidhseis">Όλες οι ειδήσεις</a>
      </p>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/12/09/200098/snapshot/AP_19335460076284.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/09/200110/snapshot/erdogan.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/09/200093/snapshot/IMG_4269-n88.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/12/09/200086/snapshot/baby-1866623_1280.jpg"/>
      </figure>
    </article>
  </body>
</html>