<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kaunas/miesto-pulsas/pakauneje-ukininkai-trumpina-kelia-nuo-lauko-iki-stalo-943317"/>
    <meta property="og:site_name" content="Kauno diena"/>
    <meta property="article:published_time" content="2019-12-09T16:37:00+00:00"/>
    <meta property="og:title" content="Pakaunėje ūkininkai trumpina kelią nuo lauko iki stalo"/>
    <meta property="og:description" content="Kauno rajone gausėja trumposios maisto grandinės pavyzdžių. Ne vienus metus lauko paviljone Mitkūnų kaime tėčio užaugintomis daržovėmis prekiavęs Martynas Kunauskas vasarą atidarė jaukią krautuvėlę. Prieš porą savaičių į pakaunę atėjo ir &quot;Kraitė&quot; – kooperatyvo &quot;Lietuviško ūkio kokybė&quot; parduotuvė- turgelis."/>
  </head>
  <body>
    <article>
      <h1>Pakaunėje ūkininkai trumpina kelią nuo lauko iki stalo</h1>
      <address><time datetime="2019-12-09T16:37:00+00:00">09 Dec 2019, 16:37</time> by <a rel="author" href="https://kauno.diena.lt/autoriai/vilma-kasperaviciene" target="_blank">Vilma Kasperavičienė</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/kamiles/1_286_174.jpg?itok=Ljh41wVT"/>
          <figcaption>Atidarymas: Parduotuvės-turgelio Garliavoje simbolinę juostelę perkirpo (iš dešinės) Kauno rajono savivaldybės meras V.Makūnas, žemės ūkio ministras A.Palionis ir „Kraitę“ įkūrusio kooperatyvo „Lietuviško ūkio kokybė“ direktorius M.Maciulevičius. – Laimio Steponavičiaus nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/kamiles/2_1925_138.jpg?itok=gNDFeEYP"/>
          <figcaption>Pakaunėje ūkininkai trumpina kelią nuo lauko iki stalo – Laimio Steponavičiaus nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/kamiles/img983213_0.jpg?itok=OWYGceTJ"/>
          <figcaption>Asortimentas: Ringaudų vaisių ir daržovių krautuvėlėje prekiaujama ne tik ūkininko E.Kunausko užauginta produkcija. – Laimio Steponavičiaus nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/kamiles/img983215.jpg?itok=PP4gt19d"/>
          <figcaption>Pakaunėje ūkininkai trumpina kelią nuo lauko iki stalo – Laimio Steponavičiaus nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/kamiles/3_1724_111.jpg?itok=mZLEcolw"/>
          <figcaption>Tendencija: „Kraitėse“ asortimentas labai įvairus, pabrėžiama, kad jis dar tik pildosi ir keisis priklausomai nuo metų laiko. – Laimio Steponavičiaus nuotr.</figcaption>
        </figure>
      </slideshow>
      <p>
        <b>Kauno rajone gausėja trumposios maisto grandinės pavyzdžių. Ne vienus metus lauko paviljone Mitkūnų kaime tėčio užaugintomis daržovėmis prekiavęs Martynas Kunauskas vasarą atidarė jaukią krautuvėlę. Prieš porą savaičių į pakaunę atėjo ir "Kraitė" – kooperatyvo "Lietuviško ūkio kokybė" parduotuvė- turgelis.</b>
      </p>
      <p>
        <b>Svarbu ir ūkininkams, ir pirkėjams</b>
      </p>
      <p>"Kraitė" Garliavoje – jau trečioji parduotuvė kooperatyvo šeimoje. Kitos dvi veikia Petrašiūnuose Kaune ir Jonavoje. Parduotuvėse-turgeliuose siūlomas platus natūralių ir šviežių produktų asortimentas, dažniausiai užaugintų ir pagamintų tame krašte. Garliavos "Kraitėje" galima įsigyti Taurakiemio seniūnijos Audriaus Banionio, Garliavos seniūnijos Mindaugo Šlapkausko, Amšiejų iš Babtų seniūnijos bei kitų ūkininkų produkcijos.</p>
      <p>"Šiandien mes vis daugiau dėmesio skiriame sveikai mitybai, o saugiausia, kaip žinia, yra vartoti tuos produktus, kurie užauginti šalia mūsų ir pasiekia mus labai švieži. Tam atsiranda vis daugiau galimybių. Šios pirmosios parduotuvėlės, vienijančios ūkininkus, kaupia patirtį ir pamokas, kurios labai pravers siekiant šį judėjimą padaryti ilgalaikį. Linkiu, kad prie šio trumposios grandinės judėjimo prisijungtų ir daugiau ūkininkų organizacijų. Tai naujas, kūrybingas, naudingas ir pirkėjui, ir pardavėjui judėjimas, tad tikimės, kad jis bus pastovus ir ilgalaikis", – "Kraitės" atidarymo Garliavoje iškilmėse kalbėjo žemės ūkio ministras Andrius Palionis.</p>
      <p>Kauno rajono meras Valerijus Makūnas pabrėžė, kad naujos parduotuvės atidarymas – svarbus įvykis ir jos įkūrėjams, ir gyventojams. "Reikšminga, kad jūsų veikla grįsta kooperacija – tikslo siekiate bendromis pastangomis, tai leidžia sulaukti geresnių rezultatų. Smulkiems bei vidutiniams ūkininkams veikti rinkos sąlygomis tikrai nelengva, o kooperacija atveria naujas galimybes", – sakė meras.</p>
      <blockquote>Jaučiamės kaip kamikadzės šiuo ūkininkų sukiršinimo ir supriešinimo laikotarpiu atidarydami jų produkcijos parduotuvėlę.</blockquote>
      <p>Kooperatyvo "Lietuviško ūkio kokybė" direktorius Mindaugas Maciulevičius patikino, kad Garliavoje "Kraitė" įkurta ne tik todėl, kad čia pavyko rasti tinkamas patalpas. "Kartu norime laužyti stereotipus, kad ūkininkų produkcija yra skirta tik turtingiems žmonėms ir ja verta prekiauti tik sostinėje ar prestižinėje Kauno ar kito šalies didmiesčio vietoje. Mūsų nuomone, ūkininkų produkcija yra įperkama ir būtina visiems žmonėms. Palaipsniui "Kraitės" atsiras ir miegamuosiuose rajonuose, mažesniuose miestuose. Kai ūkininkai susikooperavę, prekiauja samdydami vieną pardavėją, yra efektyviau, mažesnės sąnaudos, – teigė M.Maciulevičius. – Jaučiamės kaip kamikadzės šiuo ūkininkų sukiršinimo ir supriešinimo laikotarpiu atidarydami jų produkcijos parduotuvėlę. Kita vertus – niekada turbūt neatrasime idealaus laiko."</p>
      <p>
        <b>Bando atrasti optimalų prekybos ir valdymo modelį</b>
      </p>
      <p>Kooperatyvas "Lietuviško ūkio kokybė" parduotuves-turgelius atidaro ne vien dėl ūkininkų, bet ir pirkėjų patogumui. "Pastebėjome, kad dalis vartotojų negali darbo valandomis ateiti apsipirkti į ūkininkų turgelius, ne visi gali į juos užsukti ir šeštadienį. Todėl kooperatyvas pradėjo ieškoti būdų ir galimybių, kad dirbantys žmonės galėtų ūkininkų produkcijos įsigyti ir po darbo, todėl "Kraitės" dirba penkias dienas per savaitę iki 18 ar 19 valandos", – pasakojo kooperatyvo direktorius.</p>
      <p>Nors Garliavos ir kitose "Kraitėse" asortimentas labai įvairus, pabrėžiama, kad jis dar tik pildosi ir keisis priklausomai nuo metų laiko, kaip ir ūkininkų turgeliuose: kai sunoks uogos, jos ir plūstelės, šviežias daržoves keis rauginti produktai. Šiuo metu bene didžiausias mėsos ir pieno gaminių, natūralios kaimiškos duonos pasirinkimas. Be to, galima rasti įvairiausių kruopų, siūloma įsigyti raviolių ir koldūnų, įvairių užtepėlių, sulčių, medaus.</p>
      <p>Produkcijos kainos "Kraitėse", pasak M.Maciulevičiaus, nėra nei didelės, nei mažos, jos atitinka žemdirbio įdėtą darbą. "Kainų karuose nedalyvavome ir nedalyvausime, esame tam, kad žmogus kasdien galėtų įsigyti šviežio maisto", – patikino kooperatyvo vadovas.</p>
      <figure>
        <img src="https://kauno.diena.lt/sites/default/files/Vilniausdiena/Vartotoju%20zona/kamiles/3_21.jpg"/>
      </figure>
      <p>
        <b>
          <i>"Kraitėse" asortimentas labai įvairus, pabrėžiama, kad jis dar tik pildosi ir keisis priklausomai nuo metų laiko.</i>
        </b>
      </p>
      <p>"Pirmuosius dešimt savo veiklos metų paskyrėme turgelių plėtrai, dabar kitus dešimt galime paskirti "Kraičių" plėtrai: jų gali atsirasti ne tik Kaune ar Vilniuje, bet ir Alytuje bei kituose dar mažesniuose miestuose", – sakė M.Maciulevičius. Tačiau direktorius patikino tikrai nežinąs, kur bus kita "Kraitė", mat trys pirmosios skirtos išbandyti ir atrasti optimalų prekybos ir valdymo modelį: "Kol kas stebime prekybos rezultatus, kai matysime, kad esame patenkinti, galėsime eiti tolyn."</p>
      <p>
        <b>Vietoj lauko paviljono – moderni krautuvėlė</b>
      </p>
      <p>Važiuojant Šakių plentu netoli Juragių sankryžos dažno akį patraukdavo kopūstų rietuvės, bulvių ir morkų maišai šalia medinio kioskelio. Stabtelėjusieji retai išvažiuodavo tuščiomis rankomis. Taip Mitkūnų kaimo ūkininkas Edmundas Kunauskas užsiaugino savo produkcijos pirkėjus.</p>
      <p>"Prekiaudavome patys, buvome priklausomi nuo oro. Nepatogu buvo ir mums patiems, ir klientams, seniai galvojome, bet vis nesiryždavome arba neturėdavome pinigų investuoti. Tačiau šiemet jau pribrendo laikas modernizuoti, nes visi aplinkui gražinasi, nenorėjome atsilikti ir mes, – sakė M. Kunauskas, Ringaudų vaisių ir daržovių krautuvėlės savininkas ir patikslino: "Ūkis – tėčio, o verslas – mano".</p>
      <p>Prieš pusę metų Ringaudų seniūnijoje Mitkūnų kaime atidaryta nedidelė, bet šiuolaikiška ir moderni krautuvėlė. Net ir prekiaudami lauko paviljone, Kuniauskai parduodavo ne tik savo ūkyje užaugintus produktus, bet ir priimdavo kaimynų.</p>
      <p>Tas pats principas galioja ir dabar. Obuolius ir kriaušes į Mitkūnų kaimą atgabena augintojai iš Jurbarko rajono, vasarą Kunauskai gali pasiūlyti savo pomidorų ir agurkų, o dabar ima iš Kietaviškių ar Kėdainių šiltnamių, salotas šiltnamyje augina ringaudiškiai, iš pakaunės – ir svogūnų laiškai, yra prekių ir iš Zapyškio seniūnijoje esančio Simo Zarecko gėlių ūkio.</p>
      <p>Šiuo metu krautuvėje galima įsigyti E.Kunausko ūkyje išaugintų bulvių, morkų, kopūstų, burokėlių ir svogūnų, neseniai pasibaigė kalafiorų ir brokolių atsargos, o vasarą asortimentą vėl papildys uogos, rudeniop – cukinijos, moliūgai ir kitos daržovės.</p>
      <figure>
        <img src="https://kauno.diena.lt/sites/default/files/Vilniausdiena/Vartotoju%20zona/kamiles/img983213.jpg"/>
      </figure>
      <p>
        <b>
          <i>Ringaudų seniūnijoje, prie Šakių plento medinį paviljoną pakeitė šiuolaikiškas pastatas.</i>
        </b>
      </p>
      <p>Dabar atsižvelgiant į pirkėjų pageidavimus, "Ringaudų vaisių ir daržovių krautuvėlėje" galima įsigyti ir to, kas pakaunėje neauga: vynuogių, citrinų, mandarinų. Pasak M.Kunausko, dažniausiai nuolatiniai pirkėjai patys užsisako, ko jiems norisi, ir džiaugiasi, kad nereikia važiuoti į turgų ar prekybos centrą mieste. Krautuvėlėje dažnai prekiauja pats Martynas, tačiau kartais jį jau pakeičia pardavėja.</p>
      <p>Paklaustas, ar nekilo mintis kooperuotis ir produkciją tiekti "Kraitei" , krautuvėlės savininkas neslėpė: "Dvidešimt metų dirbome prie šios idėjos. Mums nebereikia prie ko nors jungtis, daug kas nori jungtis prie mūsų."</p>
    </article>
  </body>
</html>