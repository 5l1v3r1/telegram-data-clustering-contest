<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/110644-Izbraha-Filip-Dimitrov-za-zam.-shef-na-Venecianskata-komisiya"/>
    <meta property="og:site_name" content="Канал 3"/>
    <meta property="article:published_time" content="2019-12-09T16:44:00+00:00"/>
    <meta property="og:title" content="Избраха Филип Димитров за зам.-шеф на Венецианската комисия"/>
    <meta property="og:description" content="Той е представител на България в комисията от началото на 2017 г."/>
  </head>
  <body>
    <article>
      <h1>Избраха Филип Димитров за зам.-шеф на Венецианската комисия</h1>
      <h2>Той е представител на България в комисията от началото на 2017 г.</h2>
      <address>
        <time datetime="2019-12-09T16:44:00+00:00">09 Dec 2019, 16:44</time>
      </address>
      <p><b>Конституционният съдия Филип Димитров е избран за зам.-председател на Комисията за демокрация чрез право (известна като Венецианската комисия) към Съвета на Европа, съобщи lex.bg. Той е представител на България в комисията от началото на 2017 г. на мястото на проф. Евгени Танчев.<br/></b> </p>
      <p>Днес от Венецианската комисия съобщиха, че за председател е преизбран италианецът Джани Букикио. За Димитров от комисията подчертаха, че освен конституционен съдия, е и бивш министър-председател на България в периода 1991-1992 г.</p>
      <p> </p>
      <p>Изборите за ново ръководство са били проведени на 6-7 декември във Венеция, като са избрани и още двама нови зам.-председатели – Клер Бази-Малаури, член на френския Конституционен съвет и Реджина Кинер (Швейцария), професор на Конституционно и административно право в университета в Цюрих.</p>
      <p> </p>
      <p>Венецианската комисия е избрала още Хердис Керулф Торгейсдотир (Исландия), Вероника Билкова (Чехия), Майкъл Френдо (Малта) и Талия Хабриева (Руска федерация) за членове на Бюрото.</p>
      <p> </p>
      <p>Комисията предоставя правни съвети на държавите-членки и им помага да приведат своите правни и институционални структури в съответствие с европейските стандарти.</p>
      <p> </p>
      <p>Новината за избора на Филип Димитров за зам.-председател идва дни, след като Венецианската комисия обяви препоръките си за промени в законодателството у нас, с които да се осигури възможност за ефективно и независимо разследване срещу главния прокурор, в случай, че той извърши престъпление.</p>
      <p> <br/> </p>
      <p>Премиерът Бойко Борисов обяви, че България ще изпълни всички препоръки и още в събота Министерският съвет прие на извънредно заседание промени в НПК. Те предвиждат шефът на отдел „Инспекторат“ към Върховната касационна прокуратура да разследва главния прокурор и заместниците му. Според правителството независимостта на шефа на инспектората ще бъде гарантирана от новия му статут, според който той ще бъде избиран с мнозинство от 2/3 на Прокурорската колегия на ВСС и ще има 7-годишен мандат.</p>
      <p>Проектът за промени в НПК вече е внесен в Народното събрание.</p>
      <related>
        <h4>Още по темата</h4>
        <a href="http://kanal3.bg/news/bulgaria/parlamentarni-novini/17012-Dokladat-na-Venecianskata-komisiya-e-v-parlamenta%252C-no-zasekreten"/>
        <a href="http://kanal3.bg/news/bulgaria/zakonired/16009-Venecianskata-komisiya-shte-kadze-za-politicheskata-kvota-vav-VSS"/>
      </related>
    </article>
  </body>
</html>