<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/amisthoi-antidimarchoi-katepeigoysa-diataxi-ypes/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T16:14:06+00:00"/>
    <meta property="og:title" content="Άμισθοι Αντιδήμαρχοι με κατεπείγουσα διάταξη του ΥΠΕΣ"/>
    <meta property="og:description" content="Στη Βουλή κατετέθη το βράδυ της Παρασκευής πολυνομοσχέδιο-“σκούπα” με σωρεία ρυθμίσεων διαφόρων Υπουργείων, υπό τον τίτλο «Κατεπείγουσες ρυθμίσεις"/>
  </head>
  <body>
    <article>
      <h1>Άμισθοι Αντιδήμαρχοι με κατεπείγουσα διάταξη του ΥΠΕΣ</h1>
      <address><time datetime="2019-12-09T16:14:06+00:00">09 Dec 2019, 16:14</time> by <a rel="author">ΣΥΝΕΙΔΗΣΗ</a></address>
      <p>Στη Βουλή κατετέθη το βράδυ της Παρασκευής πολυνομοσχέδιο-“σκούπα” με σωρεία ρυθμίσεων διαφόρων Υπουργείων, υπό τον τίτλο <b>«Κατεπείγουσες ρυθμίσεις αρμοδιότητας των Υπουργείων Υγείας, Εσωτερικών, Εργασίας και Κοινωνικών Υποθέσεων και άλλες διατάξεις»</b>.  Το Ν/Σ θα συζητηθεί και ψηφιστεί τροχάδην με τη διαδικασία του κατεπείγοντος.<br/> Κατεπείγουσα διάταξη, λοιπόν, κατά το<b> Υπουργείο Εσωτερικών</b> είναι το 47ο άρθρο που αυξάνει τους Αντιδημάρχους.<br/>Συγκεκριμένα, προστίθεται νέα παράγραφος στο αρ.59 του <b>Καλλικράτη</b> (ν.3852/2010) όπως αυτό έχει αντικατασταθεί από τον Κλεισθένη (ν.4555/2018) και στη συνέχεια διαρκώς τροποποιείται από τη νυν Κυβέρνηση με τους νόμους της 4623/2019, 4625/2019 και 4635/2019.<br/>Η νέα διάταξη δίνει τη δυνατότητα στους Δημάρχους να προσθέσουν επιπλέον Αντιδημάρχους, σε αριθμό που δεν υπερβαίνει το 1/3του μέχρι σήμερα ισχύοντος ανώτατου ορίου <b>Αντιδημάρχων</b>.<br/>Ρητά ορίζεται ότι αυτή η νέα κατηγορία Αντιδημάρχων θα είναι άμισθη, δεν θα δικαιούται αντιμισθίας ή οποιασδήποτε άλλης οικονομικής απολαβής.<br/>Και επειδή, ως γνωστόν, ο κανόνας είναι ότι σε κάθε Δήμο ο αριθμός των <b>Ειδικών Συμβούλων ή Ειδικών Συνεργατών ή Επιστημονικών Συνεργατών</b> εξαρτάται από τον αριθμό των Αντιδημάρχων του Δήμου, το ΥΠΕΣ εισάγει σχετική εξαίρεση.  Το κατατεθέν άρθρο αναφέρει πως ο αριθμός των άμισθων Αντιδημάρχων δεν θα προσμετράται για τον υπολογισμό των Ειδικών Συμβούλων – Συνεργατών.<br/>Αξίζει να σημειωθεί πως οι Υπουργοί υπογράφουν ότι σκοπός της ρύθμισης είναι «η εύρυθμη λειτουργία των Δήμων» και πως οι Αντιδήμαρχοι αυτοί θα «υπηρετούν τιμητικά».<br/>Δεν περιλαμβάνεται πάντως κάποια αιτιολογία γιατί η εν λόγω ρύθμιση είναι κατεπείγουσα.<br/>Υπενθυμίζεται ότι άλλη διάταξη περί «αμίσθων» περιλαμβανόταν στοαρ.25 του Ν/Σ του ΥΠΕΣ, που ετέθη σε δημόσια διαβούλευση και –όπως<b> υπέγραφε ο Π.Θεοδωρικάκος</b>– θα ενσωματωνόταν στο Ν/Σ περί τροποποίησης της εκλογικής διαδικασίας.<br/>Εκεί δημιουργούσαν μια νέα κατηγορία Συμβούλων για τους Δημάρχους και τους Περιφερειάρχες, τους «άμισθους Ειδικούς Συμβούλους».<br/>Τελικά η ρύθμιση για τους άμισθους Συμβούλους “εξαφανίστηκε”, δηλαδή δεν κατετέθη στη Βουλή (μέχρι στιγμής), και αντ’ αυτής αίφνης εμφανίστηκε ως κατεπείγουσα η συγκεκριμένη για τους άμισθους Αντιδημάρχους (που δεν υπήρχε στο Ν/Σ της διαβούλευσης).<br/>πηγή:airetos.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/christoygenna-2019-kleinoyn-ta-scholeia/"/>
        <a href="http://sinidisi.gr/gername-ligosteyoyme-o-plithysmos-tis-elladas-tha-pesei-sta-8-ekatommyria-to-2050/"/>
        <a href="http://sinidisi.gr/orkistike-o-neos-yfypoyrgos-exoterikon-kostas-vlasis/"/>
        <a href="http://sinidisi.gr/dikastiki-apofasi-anatrepei-ta-dedomena-sta-airbnb/"/>
        <a href="http://sinidisi.gr/airbnb-telos-oi-enoikiaseis-se-polykatoikies-dikastiki-apofasi-vomva/"/>
        <a href="http://sinidisi.gr/prospatheia-sotirias-pagideymenoy-flamingko-sti-limnothalassa-tis-leykadas-deite-foto/"/>
      </related>
    </article>
  </body>
</html>