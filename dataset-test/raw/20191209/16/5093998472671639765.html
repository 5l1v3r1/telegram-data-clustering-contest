<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tehnozvezdje.si/potovalno-scetko-bi-morali-v-casu-kampanje-se-malo-izboljsati/"/>
    <meta property="og:site_name" content="Tehnozvezdje"/>
    <meta property="article:published_time" content="2019-12-09T16:05:38+00:00"/>
    <meta property="og:title" content="Potovalna ščetka je zanimiva, a bi jo morali v času kampanje še malo izboljšati"/>
    <meta property="og:description" content="Pripomoček, ki ga bom zdajle na kratko opisal, v bistvu ni prav zelo tehnološki, še najbolj ga z našim področjem družita polnilni priključek mikro USB (ki je nenavadna izbira za to vrsto izdelkov) …"/>
  </head>
  <body>
    <article>
      <h1>Potovalna ščetka je zanimiva, a bi jo morali v času kampanje še malo izboljšati</h1>
      <address><time datetime="2019-12-09T16:05:38+00:00">09 Dec 2019, 16:05</time> by <a rel="author">Matjaž Ropret</a></address>
      <p>Pripomoček, ki ga bom zdajle na kratko opisal, v bistvu ni prav zelo tehnološki, še najbolj ga z našim področjem družita polnilni priključek mikro USB (ki je nenavadna izbira za to vrsto izdelkov) in pa miniaturizacija. Ozki tulec v eni od osmih svetlečih barv (moj je »safirno« moder) namreč skriva potovalno baterijsko zobno ščetko <a href="https://www.kickstarter.com/projects/odaycare/eslim-a-modern-stylish-sonic-toothbrush?ref=b7xv79">Odaycare eSlim</a>.</p>
      <figure>
        <img src="https://tehnozvezdje.si/wp-content/uploads/Scetka5.jpg"/>
      </figure>
      <p>Električne zobna ščetke so za nas zanimive iz vidika <a href="https://tehnozvezdje.si/oral-b-genius-je-v-ospredju-scetka-ali-aplikacija/">povezljivosti in »pameti«</a> ter ugotavljanja, koliko se te lastnosti dejansko splača doplačati. Tokrat pa sem želel videti, če je lahko tako ozka priprava še vedno dovolj spodobna, kajti večina tovrstnih ščetk je precej večjih in zato tudi zasedejo kar nekaj prostora v prtljagi. Z eOzko ne bi smelo biti težav, ker je njena prostornina podobna prostornini klasične ščetke v škatlici, le da je okrogla. Na kratko povedano je koncept smiseln, a bi zahteval še nekaj dela.</p>
      <p>Ko odviješ pokrov, se prikaže čistilna glava z dokaj mehkimi, mogoče premehkimi ščetinami. V kompletu sta še dve rezervni. Menjava in čiščenje je enostavno, saj ščetko samo potegneš dol ali natakneš nazaj. Pod njo je vibracijski jeziček, ki menda zmore 27 tisoč tresljajev na minuto. Na ohišju je še gumb za vklop, izklop in spreminjanje načinov, spodaj pa omenjeni mikro USB in čezenj majhen gumijast čepek. Kot darilo ali vsebina kozmetične torbice je reč dovolj fensi, kot dejanski pripomoček pa se ne izkaže tako dobro.</p>
      <slideshow>
        <figure>
          <img src="https://tehnozvezdje.si/wp-content/uploads/Scetka2.jpg"/>
        </figure>
        <figure>
          <img src="https://tehnozvezdje.si/wp-content/uploads/Scetka4.jpg"/>
        </figure>
        <figure>
          <img src="https://tehnozvezdje.si/wp-content/uploads/Scetka8.jpg"/>
        </figure>
      </slideshow>
      <p>Proizvajalec se v kampanji na Kickstarterju hvali, da je motorček dovolj močan za konkretno čiščenje zob. A v praksi je razlika v primerjavi s kakšno klasično baterijsko ščetko precejšnja. Pri slednjih ni treba početi nič drugega kot jo »voziti« naokrog čez zobe, pri tej pa je skorajda treba ščetkati kot bi imel v rokah klasično, nemotorizirano, zraven pa zadeva še malo pomaga s svojimi tresljaji. Že z malce tršimi ščetinami bi verjetno dosegli boljši učinek. Na voljo so trije načini delovanja – standardni, »belilni« in masažni, med njimi pa lahko s tipko preklapljaš v prvih petih sekundah od vklopa ščetke. Kasneje pritisk na tipko ščetko izklopi. Problem je v tem, da ni nikakršne diode ali zaslončka, zato lahko samo ugibaš, v katerem načinu je naprava. Masažni se sicer dovolj razlikuje (deluje bolj intervalno), ostala dva pa sta precej podobna in s katerim koli si umiješ zobe, bodo rezultati enaki.</p>
      <p>Polnjenje prek mikro USB so najbrž izbrali zato, ker reč v prvi vrsti namenjena tistim, ki precej potujejo, in jim tako v teoriji ni treba prenašati s seboj dodatnega polnilnika, kvečjemu kabel (če sicer telefone polnijo prek USB-C ali Lightninga). Za domače polnjenje je to malo manj priročno, ker v kopalnici običajno ni takega kabla, zato se je treba na vsake toliko časa spomniti in zadevo odnesti nekam, kjer jo je mogoče priključiti. V dveh tednih uporabe sem jo sicer napolnil samo enkrat – prvič -, tako da trajanje baterije s kapaciteto 350 mAh sploh ni slabo. Je pa slabo zamišljena tista guma, ki pokriva priključek, saj jo mimogrede izpustiš iz rok in izgubiš. Priložena je sicer rezervna, ampak vseeno mislim, da bi si morali izmisliti drugačno rešitev. Seveda pa je priključek pokrit zaradi vodotesnosti (ščetka ima zaščito po standardu IPX7) in na tej gumi tulec tudi bolje stoji, sicer bi na keramiki verjetno hitro padel.</p>
      <p>Potovalna baterijska ščetka za zobe se mi zdi potencialno uporaben pripomoček. Upam, da lahko snovalci Odaycare eSlim še izboljšajo določene lastnosti, medtem ko zbirajo denar na Kickstarterju. Najbolj potrebne izboljšave bi bile močnejši motorček, kazalnik trenutnega načina, drugačno pokrivanje priključka mikro USB in možnost trših ščetin. S temi nadgradnjami bi se mi zadeva za slabih 40 evrov zdela vredna razmisleka.</p>
      <slideshow>
        <figure>
          <img src="https://tehnozvezdje.si/wp-content/uploads/Scetka1.jpg"/>
        </figure>
        <figure>
          <img src="https://tehnozvezdje.si/wp-content/uploads/Scetka6.jpg"/>
        </figure>
        <figure>
          <img src="https://tehnozvezdje.si/wp-content/uploads/Scetka7.jpg"/>
        </figure>
      </slideshow>
    </article>
  </body>
</html>