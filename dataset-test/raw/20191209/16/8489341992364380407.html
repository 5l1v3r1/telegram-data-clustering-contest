<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811135/%D9%87%D8%B2%D8%A7%D8%B1-%D9%88-%DB%B5%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%D8%A8%D8%B1%D8%A7%DB%8C-%D9%87%D8%B2%DB%8C%D9%86%D9%87-%D8%AA%D8%BA%D8%B0%DB%8C%D9%87-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D8%AF%D8%B1-%D9%86%D8%B8%D8%B1-%DA%AF%D8%B1%D9%81%D8%AA%D9%87-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T16:17:00+00:00"/>
    <meta property="og:title" content="معاون توسعه مدیریت، منایع و برنامه ریزی وزارت بهداشت: هزار و ۵۰۰ میلیارد ریال برای هزینه تغذیه دانشجویان علوم پزشکی در نظر گرفته شد"/>
    <meta property="og:description" content="معاون توسعه مدیریت، منایع و برنامه ریزی وزارت بهداشت گفت: با پیگیری‌های انجام شده و همکاری سازمان برنامه و بودجه کشور، مبلغ هزار و ۵۰۰ میلیارد ریال با هدف جبران افزایش هزینه‌های تغذیه دانشجویی دانشگاه‌های علوم پزشکی در نظر گرفته شد."/>
  </head>
  <body>
    <article>
      <h1>معاون توسعه مدیریت، منایع و برنامه ریزی وزارت بهداشت: هزار و ۵۰۰ میلیارد ریال برای هزینه تغذیه دانشجویان علوم پزشکی در نظر گرفته شد</h1>
      <h2>معاون توسعه مدیریت، منایع و برنامه ریزی وزارت بهداشت گفت: با پیگیری‌های انجام شده و همکاری سازمان برنامه و بودجه کشور، مبلغ هزار و ۵۰۰ میلیارد ریال با هدف جبران افزایش هزینه‌های تغذیه دانشجویی دانشگاه‌های علوم پزشکی در نظر گرفته شد.</h2>
      <address>
        <time datetime="2019-12-09T16:17:00+00:00">09 Dec 2019, 16:17</time>
      </address>
      <p>به گزارش گروه اجتماعی خبرگزاری دانشجو، سید کامل تقوی نژاد روز دوشنبه با اعلام این خبر افزود: به منظور حمایت و تکریم از مقام دانشجو و رفع کمبود‌ها و تنگنا‌های حوزه دانشجویی دانشگاه‌های علوم پزشکی کشور، این مبلغ برای اولین بار از محل هدفمندی یارانه‌ها اختصاص داده شد.<br/><br/>وی بیان کرد: این مبلغ بر اساس تعداد دانشجویان و برآورد میزان نیاز دانشگاه‌های علوم پزشکی سراسر کشور توزیع و تخصیص داده می‌شود.<br/><br/>سیما سادات لاری، معاون فرهنگی و دانشجویی وزارت بهداشت نیز پیش از این در همین رابطه گفته بود: با رایزنی‌های به عمل آمده با سازمان برنامه و بودجه کشور، بخشی از کسری بودجه تغذیه دانشگاه‌ها از مسیر هدفمندی یارانه‌ها جبران می‌شود.<br/><br/>لاری اظهار داشت: با مشکلات اقتصادی حاکم در کشور و نوسانات قیمت مواد اولیه غذایی، تأمین غذای دانشجویان با چالش‌های زیادی مواجه شده و در اکثر دانشگاه‌های علوم پزشکی کشور کسری بودجه زیادی در بخش تغذیه داریم. با رایزنی‌های به عمل آمده با سازمان برنامه و بودجه کشور، به ما قول داده‌اند بخشی از کسری بودجه تغذیه دانشگاه‌ها از مسیر هدفمندی یارانه‌ها جبران شود و باتحقق این امر، می‌توان مشکل خیلی از دانشگاه‌ها را در حوزه تغذیه رفع کرد.<br/><br/>در سال جاری و در قانون بودجه کشور برای فعالیت‌های رفاهی و تغذیه دانشجویی دانشگاه‌های علوم پزشکی مبلغ ۲ هزار و ۵۰۰ میلیارد ریال اعتبار مصوب شد که با اضافه شدن مبلغ هزار و ۵۰۰ میلیارد ریال، این رقم معادل ۶۰ درصد حجم این اعتبار را برای دانشگاه‌های علوم پزشکی تقویت می‌کند.</p>
    </article>
  </body>
</html>