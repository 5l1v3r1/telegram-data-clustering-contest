<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714179"/>
    <meta property="og:site_name" content="ישראל היום"/>
    <meta property="article:published_time" content="2019-12-09T16:45:38+00:00"/>
    <meta property="og:title" content="זו הדרך הכי טובה לארוז מזוודה בחורף"/>
    <meta property="og:description" content="תיירות"/>
  </head>
  <body>
    <article>
      <h1>זו הדרך הכי טובה לארוז מזוודה בחורף</h1>
      <h2>טיסות הלואו קוסט פופולריות בקרב הישראלים • מה שפחות מהנה הוא גודל המזוודות שמותר להעלות למטוס, בעיקר בחורף • הדרך לארוז את הכל, ובסטייל</h2>
      <address><time datetime="2019-12-09T16:45:38+00:00">09 Dec 2019, 16:45</time> by <a rel="author" href="https://www.israelhayom.co.il/writer_articles?tid=2812" target="_blank">זיוה מוגרבי-קובני</a></address>
      <p><a href="https://www.israelhayom.co.il/article/712593">מדיניות השמיים הפתוחים</a> מאפשרת לרבים לטוס בתדירות גבוהה יותר לואו-קוסט במחירים אטרקטיביים, שאנחנו הישראלים אוהבים מאוד. אך גם פה לא הכל ורוד. בטיסות אלה לא תקבלו ארוחות, וגם על המזוודות תצטרכו לשלם בנפרד, מה שגורם לרבים לארוז חכם ולהכניס את כל התוכן לטרולי קטן. </p>
      <p>עם זאת, בחורף הבגדים החמים והמעילים תופסים מקום נכבד, בעיקר אם הטיול שלכם הוא ליעד קריר, ורבים עומדים מול הדילמה מה לקחת במזוודה, כיצד לארגן את הציוד נכון, ובעיקר איך לעשות בחירות נכונות שבאמצעותן יהיה לכם גם חמים וגם לא תצטרכו לוותר על הסטייל. </p>
      <p>הסטייליסטית לילך כהן ממליצה ללבוש בגדים אופנתיים שתרגישו בהם נוח, ומתחתיהם כשכבת בסיס פריטים תרמיים שיחממו את כל הגוף: "מומלץ ללבוש גופיות תרמיות וחולצות גולף, ומעליהן לשלב בכל יום פריט אחר בשיטת מיקס אנד מאץ'. כך אפשר לארוז מעט בגדים ועדיין לגוון". </p>
      <p>"לביגוד התרמי שתי פונקציות, הוא מחמם ומנדף זיעה וגם אנטי־בקטריאלי. במהלך טיול הגוף מתחמם ומזיע, ואם הבגד לא מנדף זיעה, היא מתקררת ומקררת את הגוף", מסביר ניר נאון, מנהל מכירות חברת קל־גב, ומוסיף כי מומלץ לבחור ביגוד תרמי צמוד לגוף. "חשוב לברר על סוג הבגד התרמי שאתם קונים, לקרוא ביקורות והמלצות ולהחליט אם הבגד מתאים לצרכים וליעד שאליו אתם נוסעים. לטיול בן שבוע רצוי לקחת שתיים־שלוש גופיות שאפשר ללבוש יותר מפעם אחת, ללא צורך להחליף בכל יום. אם נאלצתם לשטוף את הגופייה או שהיא נרטבה בטיול, היא תתייבש מהר". </p>
      <p>לאחר שבחרנו את הביגוד התרמי, יש לארוז את שאר הבגדים. כהן: "לא מומלץ לקחת יותר משני מכנסי ג'ינס, וחובה למדוד אותם עם הביגוד התרמי. מכנסי הפוטר טרנדיים מאוד העונה, מחממים היטב ולא תופסים הרבה מקום. לשעות הערב אפשר לקחת שמלה קיצית דקה שלא תופסת נפח רב, ומאחר שברוב המדינות שבהן תטיילו יש חימום מרכזי, יהיה אפשר להסיר את המעיל והצעיף שאיתם נסעתם ולבלות ערב נעים".</p>
      <p>באשר לנעליים, כהן מציינת כי שני זוגות יספיקו. "כדאי לקחת מגפונים ולא מגפיים גבוהים. הם גם תופסים פחות מקום וגם יוכלו לשמש אתכם ביום וגם בערב. להם כדאי להוסיף נעליים נוחות נוספות עם פרווה פנימית מחממת, לטיולים במהלך היום". עוד היא מוסיפה כי "אפשר לגוון את הלוק במגוון אקססוריז שלא תופסים מקום כמו צעיפים וכובעים צמריים, שהם טרנדיים מאוד החורף וגם מתקפלים בנוחות במזוודה".</p>
      <p>אחת הבעיות שחוזרות על עצמן בעת אריזה לטיול חורפי במזוודה קטנה היא מה עושים עם המעילים. כהן מציעה לקחת מעיל פוך מחמם שאפשר לגלגל ולארוז, ומעיל נוסף אופנתי כמו מעיל עור, שיתאים לכל בגד שתבחרו. </p>
      <figure>
        <img src="https://www.israelhayom.co.il/sites/default/files/u56161/Android_8f93ec1d-21b9-4a97-acd4-4a76940e5ea0.jpg"/>
        <figcaption>
          <b>צילום: יוסי זליגר</b>
        </figcaption>
      </figure>
      <p>מנהל מכירות חברת ממסי, יניב בן עמי, מוסיף כי "יש היום מגוון סוגי מילוי הנותנים מענה לדרגות קור שונות. יש מעילים עם מילוי נוצות שמחממים היטב, כמו של מותג אופנת המטיילים regatta, המאפשרים נידוף זיעה ועמידות במים כך שגשם לא ייספג בהם, ויש כיום גם מילויים סינתטיים שמחממים מצוין ומספקים מענה לקהל שלא מעוניין בהרכבי בד שקשורים לחיות".</p>
      <p>עוד הוא מסביר כי "יש דרישה כיום למעיל פונקציונלי של שלוש אופציות לבישה - מעיל מחמם מאוד המאפשר פירוק לשני מעילים במזג אוויר לא קר, ובכך חוסך מקום במזוודה". </p>
      <h3>מוסיפים צבע</h3>
      <p>בעידן שבו כולנו מעלים תמונות לאינסטגרם חשוב לנו להיות אופנתיים, ולדברי בן עמי, החברות שהתעסקו עד היום בייצור בגדים פונקציונליים, שמות כעת דגש על העיצוב. "יש שימוש בביגוד צבעוני יותר, קיים שילוב של יותר מצבע אחד במעיל או בחולצה, וחלק מהמעילים, בעיקר הספורטיביים, מוצעים בגוונים זוהרים המבוקשים בקרב צעירים. הבגדים היום גם נמכרים ברשתות אופנה ולא רק ברשתות מחנאות או טיולים, ולכן החברות רוצות לבלוט. יש שמייצרים חולצות שנראות כמו חולצות פלנל משובצות עם בטנת פליז, המציעות פונקציונליות לצד אופנתיות. טיפ חשוב: בחרו כפפות עם אצבע טאץ' שלא תצטרכו להסיר בכל פעם שתרצו לצלם את עצמכם". </p>
      <p>ומה לגבי תמרוקים? סבון, שמפו וגם איפור תופסים מקום. לשאלה כיצד אורזים תיק איפור וחוסכים מקום, משיבה המאפרת שלי לאון: "אפשר לארוז איפור מינימלי שכולל פריימר, מייק־אפ, סומק, מסקרה וחמאת שיאה לשפתיים שלא ייסדקו בקור, ומקדם הגנה". נטע סקלי, מאפרת ראשית למותג MAC ישראל, מוסיפה כי כשאורזים מוצרי קוסמטיקה לנסיעה, הסוד הוא להתמקד בקרם הלחות, במוצר הניקוי המועדף ובשני שפתונים - בהיר לבוקר וכהה לערב. "כדאי לארוז מוצרים רב־שימושיים, ליפסטיק שיכול להיות גם סומק, פלטות קטנות לעיניים שכוללות מגוון צלליות או להרכיב פלטה שיש בה ארבע צלליות, להוסיף עיפרון ומסקרה - והנה סט איפור מושלם".</p>
      <p>סקלי ממליצה להעביר את המייק־אפ לקופסת פלסטיק קטנה או לקנות לנסיעה מכלים שנקראים Stackable, ולהעביר אליהם את מוצרי הביוטי שרוצים לקחת בכמות קטנה לנסיעה. </p>
      <p>הגעתם לשלב הקשה של האריזה, שבו צריך להכניס הכל? בן עמי ממליץ לבחור במזוודה קלת משקל מבד קשיח עם תאים בדפנות ולסדר ב"קוביות אריזה". "יש קוביות אריזה לנעליים, להלבשה תחתונה, לחולצות וכו', המאפשרות ניצול מרבי של המזוודה. כך חולצות זו על זו בשקית רשת מאפשרות לשמור על יציבות הבגד ללא קמטים, וקוביות האריזה מסייעות בארגון טוב יותר של המזוודה ובהתמצאות היכן כל דבר מונח". </p>
    </article>
  </body>
</html>