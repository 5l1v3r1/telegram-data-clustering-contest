<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/ce-sanctiuni-au-fost-date-in-cazul-copilului-din-pa-cani-care-a-murit-la-spital-in-timp-ce-defibrila_500932.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T16:13:40+00:00"/>
    <meta property="og:title" content="Ce sancţiuni au fost date în cazul copilului din Pașcani care a murit la spital în timp ce defibrilatorul a fost cărat pe scări"/>
    <meta property="og:description" content="Direcţia de Sănătate Publică Iaşi a amendat Spitalul Municipal Paşcani şi pe medicul şef al Compartimentului Primiri Urgenţe, &amp;icirc;n urma controlului efectuat &amp;icirc;n urma decesului unui copil de 7 ani, diagnosticat cu varicelă. Amenda p"/>
  </head>
  <body>
    <article>
      <h1>Ce sancţiuni au fost date în cazul copilului din Pașcani care a murit la spital în timp ce defibrilatorul a fost cărat pe scări</h1>
      <address><time datetime="2019-12-09T16:13:40+00:00">09 Dec 2019, 16:13</time> by <a rel="author" href="https://plus.google.com/113890659232266435637" target="_blank">Iulian Tudor</a></address>
      <p>Direcţia de Sănătate Publică Iaşi a amendat Spitalul Municipal Paşcani şi pe medicul şef al Compartimentului Primiri Urgenţe, în urma controlului efectuat în urma decesului unui copil de 7 ani, diagnosticat cu varicelă. Amenda pentru spital este între 10.000 și 20.000 de lei, iar pentru medicul șef al CPU între 2.000 și 4.000 de lei. </p>
      <p>Controlul Direcției de Sănătate Publică a venit după ce părinții copilului au acuzat că micuţul nu a putut fi resuscitat pentru că a durat 40 de minute ca defibrilatorul și tuburile de oxigen să fie cărate pe scările spitalului din Pașcani de personalul medical.</p>
      <p>O echipă de inspectori din cadrul Serviciului de Control în Sănătate Publică - Birou Control Unităţi şi Servicii de Sănătate a efectuat un control la Spitalul Municipal de Urgenţă Paşcani, în vederea culegerii de date privind decesul lui Mahu Yanis Nicolas, care a avut loc în data de 27 noiembrie în secţia de pediatrie a Spitalului Municipal de Urgenţe Paşcani, arată Direcţia de Sănătate Publică Iaşi, într-un comunicat.</p>
      <p>"În urma verificărilor efectuate s-a dispus sancţionarea SAJ Iaşi cu avertisment scris pentru încălcarea prevederilor Ordinului 1706 din 2006 privind conducerea şi organizarea unităţilor şi compartimentelor de primire a urgenţelor. Sancţionarea Spitalului Municipal de Urgenţă Paşcani cu amendă de la 10.000 la 20.000 lei pentru nerespectarea regulilor privind regimul şi condiţiile de acces în unităţile sanitare încălcând prevederile Ordinului 1706 din 2006 privind conducerea şi organizarea unităţilor şi compartimentelor de primire a urgenţelor. Sancţionarea medicului şef CPU cu amendă de la 2.000 la 4.000 lei pentru nerespectarea dispoziţiilor legale în vigoare privind procedura de preluare şi internare a cazurilor de urgenţă încălcând prevederile Ordinului 1706 din 2006 privind conducerea şi organizarea unităţilor şi compartimentelor de primire a urgenţelor", se arată în comunicatul DSP Iași.</p>
      <p>Potrivit documentului, echipa de control din cadrul DSP Iaşi a formulat o serie de recomandări, printre care şi cea privind respectarea prevederilor Ordinului 1706 din 2006 privind conducerea şi organizarea unităţilor şi compartimentelor de primire a urgenţelor, de către personalul medical SAJ Iaşi şi al Spitalului Municipal de Urgenţă Paşcani.</p>
      <p>O altă recomandare a celor de la DSP Iaşi vizează instruirea personalului medical pentru respectarea Ordinului 1706 din 2006 privind conducerea şi organizarea unităţilor şi compartimentelor de primire a urgenţelor, în speţă privind accesul urgenţelor pediatrice în UPU. Întocmirea unei proceduri operaţionale privind gestionarea urgenţelor medicale apărute la un caz internat în secţiile spitalului şi implementarea acesteia de şefii de secţie.</p>
      <p>De asemenea, DSP Iaşi a recomandat reorganizarea CPU Paşcani privind compartimentarea spaţiului şi dotarea cu echipamente specifice activităţii pentru facilitatea accesului urgenţelor medicale inclusiv pediatrice, precum şi verificarea funcţionalităţii telefoanelor mobile folosite în gardă.</p>
      <p>Măsurile au fost luate după ce la sfârşitul lunii noiembrie în mass media locală a fost publicată informaţia potrivit căreia un băiat de 7 ani din oraşul Paşcani a murit în spital după ce i s-a făcut rău la trei zile după ce i s-a administrat tratament pentru varicelă. Familia recunoaşte că băiatul a fost transportat la spital în stare gravă, dar spune că a fost dus cu întârziere de cei de la Serviciul Judeţean de Ambulanţă.</p>
      <p>Tatăl copilului, Adrian Popoaia, a declarat că medicul de familie l-a diagnosticat pe fiul său cu varicelă, iar după trei zile de tratament a început să se simtă rău. Pentru că starea sănătăţii copilului s-a înrăutăţit brusc, a chemat ambulanţa, care a venit cu întârziere.</p>
      <p>Potrivit tatălui, copilul a fost dus în Secţia de Pediatrie, fără a fi tratat în compartimentul de primiri urgenţe.</p>
      <p>Și Serviciul Judeţean de Ambulanţă Iaşi a demarat o anchetă, ulterior precizând că "apelul a fost primit la ora 14:11, echipajul a plecat la ora 14:13 şi a ajuns la locul solicitării la ora 14:16". "Echipajul medical a aplicat pacientului măsurile medicale specifice de urgenţă până la predarea acestuia la secţia de pediatrie a Spitalului Municipal Paşcani", se precizează într-o informare a Serviciului Judeţean de Ambulanţă Iaşi.</p>
      <p>Conform documentului, Serviciul Judeţean de Ambulanţă a fost solicitat ulterior de medicul de gardă de la Spitalul Municipal Paşcani pentru transferul copilului la Iaşi.</p>
    </article>
  </body>
</html>