<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813709/%D8%A8%D8%A7-%D8%AD%D9%85%D8%A7%DB%8C%D8%AA-%D9%87%D8%A7%DB%8C-%D9%88%D8%B2%D8%A7%D8%B1%D8%AA-%D8%AF%D9%81%D8%A7%D8%B9-%D9%88-%D8%B1%D9%88%D8%AD%DB%8C%D9%87-%D8%AC%D9%87%D8%A7%D8%AF%DB%8C-%D9%85%DB%8C-%D8%AA%D9%88%D8%A7%D9%86-%D8%AF%D8%B1-%D8%AF%D8%B4%D8%AA-%D9%88%D8%B1%D8%A7%D9%85%DB%8C%D9%86-%DA%A9%D8%A7%D8%B1%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T16:15:31+00:00"/>
    <meta property="og:title" content="با حمایت‌های وزارت دفاع و روحیه جهادی می‌توان در دشت ورامین کارهای بزرگی انجام داد"/>
    <meta property="og:description" content="امام جمعه موقت شهرستان ورامین : گفت: اگر درست از ظرفیت های دشت ورامین بهره برداری شود در سطح کشور و در بسیاری از حوزه‌ها پاسخگوی نیازهای صنعت و تولید هستیم."/>
  </head>
  <body>
    <article>
      <h6 class="kicker">امام جمعه موقت شهرستان ورامین:</h6>
      <h1>با حمایت‌های وزارت دفاع و روحیه جهادی می‌توان در دشت ورامین کارهای بزرگی انجام داد</h1>
      <address><time datetime="2019-12-09T16:15:31+00:00">09 Dec 2019, 16:15</time> by <a rel="author">مهدی آذرشب</a></address>
      <p>امام جمعه موقت شهرستان ورامین : گفت: اگر درست از ظرفیت های دشت ورامین بهره برداری شود در سطح کشور و در بسیاری از حوزه‌ها پاسخگوی نیازهای صنعت و تولید هستیم.</p>
      <p>به گزارش ایسنا،حجت‌الاسلام سیدمحسن محمودی امروز دوشنبه در جلسه‌ای که با حضور مسئولان منطقه و با حضور وزیر دفاع در پادگان جلیل آباد شهرستان پیشوا برگزار شد ، طی سخنانی در جمع خبرنگاران بیان کرد: فعالیت‌های بسیار خوب و با ارزشی در منطقه وجود دارد و این فعالیت ها شایسته تقدیر و تحسین است. بنده در محضر وزیر محترم دفاع عرض کردم که شهرستان ورامین شهرستانی است که ۱۵ سال گرفتار قهر و خشم رژیم شاه به خاطر حوادث ۱۵ خرداد سال ۴۲ بوده است ، ۱۵ سال مردم انقلابی و بابصیرت دشت ورامین مورد بی‌مهری رژیم شاهنشاه بودند ، در حالی که شاه و اطرافیان آنها به همین پادگان جلیل آباد می‌آمدند و اسب‌های با ارزشی در آن زمان اینجا وجود داشت.آنها در این پادگان عیش و نوش خودشان را می‌کردند ، سردمداران رژیم در این منطقه حضور داشتند ولی این منطقه در محرومیت مطلق قرار داشت و هیچ‌گونه توجهی نداشتند.</p>
      <p>حجت الاسلام محمودی خاطرنشان کرد: مجموعه وزارت دفاع در خصوص کارخانجات در این منطقه قدم‌های موثری برداشته است ولی آن عقب ماندگی تاریخی شهرستان‌ ورامین و منطقه با این مسائل جبران نمی‌شود. در گذشته درخواست‌هایی را محضر امیر حاتمی وزیر محترم دفاع تقدیم شده و آقای وزیر هم دستوراتی را داده اند.</p>
      <p>وی افزود: این درخواست‌ها در مورد انتقال برخی پادگان‌ها به منطقه ، احداث کارخانجات جدید مخصوص صنایع تبدیلی در شهرستان و با توجه به اینکه دشت ورامین بهترین گوجه،ماهی ، میوه جات،سبزیجات، گوشت و دام در این دیار تولید و کشت می‌شود ، باید مورد پیگیری و صدور دستورات لازم قرار بگیرد.</p>
      <p>وی افزود: احداث صنایع بسته‌بندی ، صنایع و کارخانجات صنعتی ، تولید انواع کنسرو ها و ... مواردی هستند که به صورت کارخانجات صنایع تبدیلی در این دیار باید احداث شوند، لذا از وزیر محترم دفاع درخواست شد که با توجه به ظرفیت‌هایی که این وزارتخانه دارد و با حمایت‌ها و پشتیبانی‌هایی که مسئولین منطقه خواهند داشت و با یک روحیه جهادی و انقلابی در این منطقه کار شود.</p>
      <p>وی اظهار کرد: در حقیقت منطقه نیازمند حرکتی جهادی است. اگر درست از ظرفیت‌های این منطقه بهره برداری شود در سطح کشور در بسیاری از حوزه‌ها پاسخگوی نیازهای صنعت و تولید هستیم.</p>
      <p>انتهای پیام</p>
    </article>
  </body>
</html>