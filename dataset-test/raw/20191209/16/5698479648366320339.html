<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/dollar-euro-rate-increasing-against-rial-iran-central-bank-reaction"/>
    <meta property="og:site_name" content="euronews"/>
    <meta property="article:published_time" content="2019-12-09T16:22:24+00:00"/>
    <meta property="og:title" content="صعود ۲۱ درصدی دلار در یک ماه؛ رئیس بانک مرکزی ایران: صبر ما زیاد است"/>
    <meta property="og:description" content="همزمان با جهش ۶۰۰ تومانی نرخ رسمی دلار، بازار آزاد تهران شاهد صعود نرخ فروش دلار آمریکا به بالاترین حد در ۶ ماه گذشته بود."/>
  </head>
  <body>
    <article>
      <h1>صعود ۲۱ درصدی دلار در یک ماه؛ رئیس بانک مرکزی ایران: صبر ما زیاد است</h1>
      <address><time datetime="2019-12-09T16:22:24+00:00">09 Dec 2019, 16:22</time> by <a rel="author">یورونیوز فارسی </a></address>
      <p>همزمان با جهش ۶۰۰ تومانی نرخ رسمی دلار، بازار آزاد تهران شاهد صعود نرخ فروش دلار آمریکا به بالاترین حد در شش ماه گذشته بود.</p>
      <p>بانک مرکزی ایران در آغاز معاملات روز دوشنبه بازار ارز با ثبت نرخ فروش ۱۳ هزار و ۵۵۰ تومانی دلار در سامانه رسمی صرافی‌های بانکی سعی کرد با حمله به نرخ بازار آزاد، ضمن کاهش فاصله نرخ‌ها در دو بازار رسمی و آزاد، شتاب صعود آن را کاهش دهد.</p>
      <p>در پی این اقدام، بهای فروش دلار در بازار آزاد تهران از مرز ۱۳ هزار و ۸۵۰ تومان گذشت ولی فاصله نرخ دو بازار از حدود ۵۳۰ تومان در مبادلات روز یک‌شنبه به حدود ۳۰۰ تومان در جریان خرید و فروش‌های روز دوشنبه کاهش یافت.</p>
      <p>در همین حال هر یورو نیز در بازار رسمی و آزاد به ترتیب ۱۴ هزار و ۸۵۰ و ۱۵ هزار و ۳۵۰ تومان فروخته شد.</p>
      <p>عبدالناصر همتی، رئيس کل بانک مرکزی ایران روز دوشنبه و در واکنش به افت ۲۱ درصدی ارزش برابری ریال طی یک ماه گذشته، گفت:« صبر ما زیاد است و هیجانی برخورد نخواهیم کرد.»</p>
      <p>آقای همتی در گفت‌وگو با تلویزیون رسمی ایران، شوک قیمتی بنزین، شایعات درباره لایحه بودجه سال ۹۹ و فضاسازی شبکه‌های خارجی را دلایل اصلی افزایش نرخ ارز عنوان کرد و وعده داد:« به تدریج ثبات را به بازار ارز بازمی‌گردانیم و امیدواریم مانند گذشته به تدریج شرایط بازار ارز را کنترل و ثبات را در نرخ‌ها حاکم کنیم.»</p>
      <p>بازار سکه و طلای تهران نیز روز دوشنبه تحت تاثیر رشد قیمت جهانی طلا و بهای داخلی دلار به رشد قیمت‌ها تن داد، به طوری که قیمت هر قطعه تمام سکه طلا به بیش از ۴ میلیون و ۷۰۰ هزار تومان رسید و هر گرم طلای ۱۸ عیار ۴۷۰ هزار تومان معامله شد.</p>
      <p>در جریان خرید و فروش‌های روز دوشنبه بازارهای جهانی، قیمت هر اونس طلا با افزایش ۴ دلار و ۷۰ سنتی به هزار و ۴۶۴ دلار رسید.</p>
      <p>
        <b>بیشتر بخوانید:</b>
        <a href="https://farsi.euronews.com/2019/12/04/iran-currency-market-dollar-euro-rate-gold-price">بازگشت فضای امنیتی به بازار ارز؛ صعود ۲۲ روزه دلار به ۱۳ درصد رسید</a>
      </p>
      <p>
        <a href="https://twitter.com/euronews_pe">به توییتر یورونیوز فارسی بپیوندید</a>
      </p>
    </article>
  </body>
</html>