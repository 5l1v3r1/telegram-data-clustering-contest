<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/601250/proipologismos-2020-synexizetai-i-oikonomiki-anaptyksi"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T16:48:00+00:00"/>
    <meta property="og:title" content="Προϋπολογισμός 2020: Συνεχίζεται η οικονομική ανάπτυξη"/>
    <meta property="og:description" content="Τη συνέχιση της επέκτασης του κυπριακού ΑΕΠ, αλλά με βραδύτερους ρυθμούς, καταγράφει η κοινοβουλευτική επιτροπή Οικονομικών στην συνοπτική έκθεσή της για..."/>
  </head>
  <body>
    <article>
      <h1>Προϋπολογισμός 2020: Συνεχίζεται η οικονομική ανάπτυξη</h1>
      <address><time datetime="2019-12-09T16:48:00+00:00">09 Dec 2019, 16:48</time> by <a rel="author">SigmaLive</a></address>
      <p><b>Τη συνέχιση της επέκτασης του κυπριακού ΑΕΠ, αλλά με βραδύτερους ρυθμούς, καταγράφει η κοινοβουλευτική επιτροπή Οικονομικών στην συνοπτική έκθεσή της για τον κρατικό προϋπολογισμό για το 2020.<br/></b> <br/>Η έκθεση, την οποία ανέγνωσε ενώπιον της Ολομέλειας ο Πρόεδρος της επιτροπής, Άγγελος Βότσης, αναφέρεται σε τέσσερις βασικές επισημάνσεις.<br/> <br/>Η κυπριακή οικονομία, με βάση τα στοιχεία που κατατέθηκαν από τον Υπουργό Οικονομιών, συνεχίζει να μεγεθύνεται, με χαμηλότερους ωστόσο ρυθμούς, σημειώνεται.<br/> <br/>Αναφέρεται ακόμη ότι μακροοικονομική σταθερότητα, η βιώσιμη ανάπτυξη και ο περαιτέρω περιορισμός του δημόσιου χρέους πρέπει να συνεχίσουν να αποτελούν κύριες προτεραιότητες πολιτικής της κυβέρνησης, χωρίς ωστόσο να παραγκωνίζεται η διασφάλιση της ευημερίας των πολιτών και οι συνθήκες αξιοπρεπούς διαβίωσης.<br/> <br/>Παράλληλα, ο κρατικός προϋπολογισμός για το 2020 προβλέπει αύξηση δαπανών κατά 8,7%, ωστόσο σύμφωνα με τον Υπουργό Οικονομικών οι συνολικές δαπάνες παραμένουν οριακά κάτω από το 40% του ΑΕΠ.<br/> <br/>Τέλος, η επιτροπή κατά πλειοψηφία αναγνωρίζει ως θετική εξέλιξη την πρόωρη αποπληρωμή δανείων εξωτερικού, με στόχο τη μείωση του κόστους εξυπηρέτησης του δημόσιου χρέους και την περαιτέρω αποκλιμάκωσή του.<br/> <br/>Περαιτέρω, ορισμένα μέλη της επιτροπής, αναγνώρισαν τη βελτίωση που παρουσιάζει η κυπριακή οικονομία για το 2019 με τη διατήρηση θετικού ρυθμού ανάπτυξης και τη βελτίωση οικονομικών και κοινωνικών δεικτών, ενώ αναγνωρίζεται επίσης ότι ο κρατικός προϋπολογισμός για το 2020 χαρακτηρίζεται από δημοσιονομική πειθαρχία, στηρίζοντας παράλληλα την ανάπτυξη, τη μείωση της ανεργίας, την αποκλιμάκωση του δημόσιου χρέους και τη δημιουργία αποθεμάτων ασφάλειας.<br/> <br/>Σύμφωνα με τον κ. Βότση,  άλλα μέλη της επιτροπής, εκφράζουν την άποψη ότι η επίδοση των οικονομικών και κοινωνικών δεικτών, σύμφωνα με τα κατατεθέντα από τον αρμόδιο υπουργό στοιχεία, δεν αποτυπώνουν τα πραγματικά δεδομένα και κατ’ επέκταση ο κρατικός προϋπολογισμός για το 2020 δεν ανταποκρίνεται στις πραγματικές ανάγκες της κοινωνίας, της βιώσιμης ανάπτυξης και της οικονομίας γενικότερα.<br/> <br/>Από μέλη της επιτροπής εκφράζονται, μεταξύ άλλων, επισημάνσεις και παρατηρήσεις ως προς την ανάγκη ενσωμάτωσης στο οικονομικό μοντέλο μέτρων προστασίας της οικονομίας από εξωγενείς παράγοντες, τον εκσυγχρονισμό της δομής του κρατικού προϋπολογισμού, ώστε να ανταποκρίνεται στις σύγχρονες ανάγκες και συνθήκες της κοινωνίας, και την ανάγκη στήριξης του πρωτογενούς και δευτερογενούς τομέα της οικονομίας, ώστε να συνεχίσουν να συμβάλλουν στην προσπάθεια διατήρησης υγιούς και βιώσιμης οικονομίας.<br/> <br/>Σημειώνεται η ανάγκη λήψης μέτρων για την περαιτέρω βελτίωση των κοινωνικών δεικτών προκειμένου να αντιμετωπίζονται και να αποτρέπονται οι εισοδηματικές και κοινωνικές ανισοσκέλειες, για την ουσιαστική αντιμετώπιση των ΜΕΧ διασφαλίζοντας παράλληλα την προστασία της κύριας κατοικίας και της μικρής επαγγελματικής στέγης, για την αντιμετώπιση των προβλημάτων που αφορούν στη στέγαση, για τη στήριξη των μικρών επιχειρήσεων, καθώς και για τη διόρθωση κατά το μέγιστο δυνατόν των συνεπειών της οικονομικής κρίσης του 2013 γενικότερα.<br/> <br/>Τέλος, στις επισημάνσεις των μελών της επιτροπής, περιλαμβάνονται και αναφορές στην εκτίμηση του κόστους προσαρμογής στην κλιματική αλλαγή και την αντανάκλαση αυτού στον κρατικό προϋπολογισμό και τα χαμηλά επίπεδα προϋπολογισθεισών κοινωνικών και αναπτυξιακών δαπανών, αλλά και τα ψηλά επίπεδα δαπανών αγοράς υπηρεσιών.<br/> <br/>Πηγή: ΚΥΠΕ </p>
    </article>
  </body>
</html>