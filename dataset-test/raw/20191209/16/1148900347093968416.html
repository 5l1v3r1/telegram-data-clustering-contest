<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/vlada-je-pro-zruseni-hnuti-list-jaromira-soukupa-navrh-predlozi-soudu-84400"/>
    <meta property="og:site_name" content="Seznam Zprávy"/>
    <meta property="article:published_time" content="2019-12-09T16:49:14+00:00"/>
    <meta property="og:title" content="Vláda je pro zrušení hnutí List Jaromíra Soukupa, návrh předloží soudu - Seznam Zprávy"/>
    <meta property="og:description" content="O podání podnětu rozhodla vláda na základě návrhu Ministerstva vnitra."/>
  </head>
  <body>
    <article>
      <h1>Vláda je pro zrušení hnutí List Jaromíra Soukupa, návrh předloží soudu - Seznam Zprávy</h1>
      <address>
        <time datetime="2019-12-09T16:49:14+00:00">09 Dec 2019, 16:49</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/politika">Politika<br/></a>»<br/><a href="https://www.seznamzpravy.cz/clanek/vlada-je-pro-zruseni-hnuti-list-jaromira-soukupa-navrh-predlozi-soudu-84400">Vláda je pro zrušení hnutí List Jaromíra Soukupa, návrh předloží soudu</a></p>
      <h3>Vláda je pro zrušení hnutí List Jaromíra Soukupa, návrh předloží soudu</h3>
      <p><a href="https://www.seznamzpravy.cz/autor/ctk-74">ČTK<br/></a>včera 17:49<br/>aktualizováno • včera 22:02</p>
      <p>O podání podnětu rozhodla vláda na základě návrhu Ministerstva vnitra.</p>
      <p>Vláda Nejvyššímu správnímu soudu (NSS) předloží podnět ke zrušení hnutí List Jaromíra Soukupa. Subjekt mediálního podnikatele Soukupa nestihl v zákonné šestiměsíční lhůtě ustanovit potřebné orgány. O podání podnětu dnes rozhodla vláda na základě návrhu Ministerstva vnitra.</p>
      <p>Vnitro hnutí zaregistrovalo 15. března letošního roku, subjekt ale od té doby neobsadil své orgány. Zástupci hnutí přislíbili orgány hnutí ustavit co nejdříve, to je však podle zákona irelevantní, uvedlo vnitro v návrhu.</p>
      <related>
        <a href="https://www.seznamzpravy.cz/clanek/majitel-tv-barrandov-soukup-oznamil-kandidaturu-na-prezidenta-70403?autoplay=1"/>
        <a href="https://www.seznamzpravy.cz/clanek/majitel-tv-barrandov-soukup-oznamil-kandidaturu-na-prezidenta-70403"/>
      </related>
      <p>„Zákon o politických stranách dává vzniknuvším stranám dostatečně dlouhou lhůtu šest měsíců, aby v tomto období byl vznik politického subjektu završen,“ citovalo ministerstvo z dřívějšího rozhodnutí NSS.</p>
      <p>Soukup oznámil vznik hnutí ve své televizi Barrandov v polovině ledna. Má podle něj bránit národní zájmy před zkorumpovanými politiky a oligarchy. V březnu pak uvedl, že se nechystá být předsedou hnutí a neplánuje za něj ani kandidovat ve volbách.</p>
      <p>Majitel mediálních firem Médea Group a Empresa Media Soukup se kolem politiky angažoval už dřív. Pomáhal s financováním kampaně Straně zelených a financoval Demokratickou stranu zelených, za kterou i neúspěšně kandidoval v roce 2009 do Evropského parlamentu.</p>
    </article>
  </body>
</html>