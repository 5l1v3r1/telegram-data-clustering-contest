<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/12/09/oblachno-i-myglivo-vyv-vtornik-vecherta-shte-zavali.432378"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T16:30:00+00:00"/>
    <meta property="og:title" content="Облачно и мъгливо във вторник, вечерта ще завали"/>
    <meta property="og:description" content="Максималните температури ще са между 7 и 12 градуса | Dnes.bg"/>
  </head>
  <body>
    <article>
      <h1>Облачно и мъгливо във вторник, вечерта ще завали</h1>
      <h2>Максималните температури ще са между 7 и 12 градуса</h2>
      <address><time datetime="2019-12-09T16:30:00+00:00">09 Dec 2019, 16:30</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>През нощта в низините и котловините времето ще се задържи мъгливо. Над останалите райони ще е предимно ясно, като минималните температури ще са между минус 5 и 0 градуса, <a href="https://www.dnes.bg/prognoza-za-vremeto/dnes/"><b>показва прогнозата за времето</b></a> на НИМХ.</p>
      <p>Във вторник през деня от запад облачността ще се увеличава и късно вечерта в крайните югозападни райони ще превали дъжд. На места там ще има условия за поледици.</p>
      <p>Предимно слънчево ще остане в източните райони, а в низините и котловините ще се задържи мъгливо през целия ден. Почти тихо ще е в Източна България, със слаб южен вятър.</p>
      <p>Максималните температури ще са между 7 и 12 градуса, по-ниски ще са температурите в районите с трайна мъгла.</p>
      <p>Над Черноморието ще е предимно слънчево. Сутринта на места видимостта ще е намалена. Ще духа слаб южен вятър. Максималните температури ще са 10-12 градуса. Температурата на морската вода ще е 12-13 градуса. Вълнението на морето ще е 1-2 бала.</p>
      <p>Над планините от запад ще се заоблачава. Късно вечерта в масивите от Югозападна България ще завали слаб сняг, под 1200 метра - дъжд. Ще духа слаб до умерен южен вятър. Максималната температура на 1200 метра ще е около 7 градуса, на 2000 метра - около 0 градуса.</p>
      <p>През нощта срещу сряда и в сряда ще преобладава облачно време, главно в Южна България и в Предбалкана ще превалява. Преваляванията ще са предимно слаби и предимно от дъжд, над около 1300 метра - от сняг, но в нощните часове и на места в Предбалкана и по-високите котловинни полета дъждът ще се примесва и временно ще преминава в сняг.</p>
      <p>Вятърът ще се ориентира от изток-североизток, ще бъде слаб, в източните райони до умерен.</p>
      <p>В четвъртък слаб дъжд ще превалява на места в източните райони, в процес на спиране, а от запад ще започне разкъсване на облачността. До края на деня вятърът ще се ориентира от югоизток.</p>
    </article>
  </body>
</html>