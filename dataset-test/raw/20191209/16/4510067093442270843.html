<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-34/miss-universe-2019-cea-mai-frumoasa-femeie-din-lume-este-o-femeie-din-africa-de-sud-cine-a-fost-reprezentanta-romaniei-153329.html"/>
    <meta property="og:site_name" content="Bihoreanul"/>
    <meta property="article:published_time" content="2019-12-09T16:18:00+00:00"/>
    <meta property="og:title" content="Miss Universe 2019: cea mai frumoasă femeie din lume este de culoare și are părul scurt. Cine a fost reprezentanta României (VIDEO)"/>
    <meta property="og:description" content="Cea de-a 68-a ediție a concursului Miss Universe a avut loc duminică seară, în Atlanta, câștigătoarea fiind Miss Africa de Sud. “Am crescut într-o lume în care o femeie ca mine, cu tipul meu de piele şi tipul meu de păr, nu a fost niciodată considerată frumoasă. Cred că a venit momentul ca acest lucru să se schimbe astăzi”, a spus câștigătoarea. Vezi de cine a fost reprezentată România!"/>
  </head>
  <body>
    <article>
      <h1>Miss Universe 2019: cea mai frumoasă femeie din lume este de culoare și are părul scurt. Cine a fost reprezentanta României (VIDEO)</h1>
      <address>
        <time datetime="2019-12-09T16:18:00+00:00">09 Dec 2019, 16:18</time>
      </address>
      <figure>
        <img src="https://www.ebihoreanul.ro/modules/news/files/miss-universe-091219.jpg"/>
        <figcaption>(Sursa foto: People.com)</figcaption>
      </figure>
      <p>
        <b>Cea de-a 68-a ediție a concursului Miss Universe a avut loc duminică seară, în Atlanta, câștigătoarea fiind Miss Africa de Sud. </b>
      </p>
      <p>
        <b>Discurs lăudat</b>
      </p>
      <p>Zozibini Tunzi, în vârstă de 26 de ani, s-a impus în faţa concurentei din Puerto Rico şi a celei din Mexic, într-un concurs prezentat de Steve Harvey, în care juriul a fost format din şapte femei, scrie site-ul Stirileprotv.ro.</p>
      <p>Miss Africa de Sud a fost aplaudată intens după ultimul ei discurs, o noutate în competiţie, în care a afirmat pur şi simplu că va face orice pentru a încuraja tinerele fete să capete încredere în ele, scrie Agerpres.</p>
      <p>“Am crescut într-o lume în care o femeie ca mine, cu tipul meu de piele şi tipul meu de păr, nu a fost niciodată considerată frumoasă. Cred că a venit momentul ca acest lucru să se schimbe astăzi”, a spus ea în aplauzele publicului. </p>
      <p>În vreme ce, de obicei, concursurile de frumusețe promovează femeile cu părul lung, câștigătoarea are părul scurt și s-a impus în faţa a peste 90 de alte candidate şi a câştigat cel de-al 68-lea titlu Miss Univers, după Catriona Gray, Miss Filipine, care a obţinut acest titlu în 2018.</p>
      <p>Una dintre favoritele înaintea concursului din acest an, Miss Filipine, nu s-a calificat printre cele 10 finaliste.</p>
      <figure>
        <iframe src="https://www.youtube.com/embed/VPEgA0Myh7Y" width="460" height="360" data-service="Youtube" scrolling="no"/>
      </figure>
      <p>
        <b>Reprezentanta României</b>
      </p>
      <p>România a fost reprezentată în competiția din Atlanta de Dorina Chihaia <i>(foto). </i></p>
      <figure>
        <img src="https://www.ebihoreanul.ro/user_files/miss-universe-oradea-091219.jpg"/>
      </figure>
      <p>Născută la București, Dorina Chihaia (26 de ani) este absolventă de Drept, cu un stagiu la ONU.</p>
      <p>Ea a început să lucreze ca avocat în 2014, la Florenţa, în Italia, iar în 2015, după ce s-a mutat în China, a fost consultant într-o companie specializată în comerţ internaţional, la Shanghai.</p>
    </article>
  </body>
</html>