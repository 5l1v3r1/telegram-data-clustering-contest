<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/sef-pravneho-vyboru-obvinil-trumpa-z/434829-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-12-09T16:37:00+00:00"/>
    <meta property="og:title" content="Šéf právneho výboru obvinil Trumpa z porušenia prísahy"/>
    <meta property="og:description" content="Nadler v úvode pojednávania v Snemovni reprezentantov informoval o existencii rozsiahlych dôkazov o prezidentových priestupkoch."/>
  </head>
  <body>
    <article>
      <h1>Šéf právneho výboru obvinil Trumpa z porušenia prísahy</h1>
      <h2>Nadler v úvode pojednávania v Snemovni reprezentantov informoval o existencii rozsiahlych dôkazov o prezidentových priestupkoch.</h2>
      <address><time datetime="2019-12-09T16:37:00+00:00">09 Dec 2019, 16:37</time> by <a rel="author">TASR</a></address>
      <p>Washington 9. decembra (TASR) - Šéf právneho výboru Snemovne reprezentantov amerického Kongresu, demokrat Jerrold Nadler, obvinil v pondelok amerického republikánskeho prezidenta Donalda Trumpa, že seba postavil pred krajinu a tým porušil prísahu, ktorú zložil pri nástupe do úradu, píše agentúra Reuters.</p>
      <p>Nadler v úvode pojednávania v Snemovni reprezentantov informoval o existencii rozsiahlych dôkazov o prezidentových priestupkoch.</p>
      <p><i>"Dôkazy preukazujú, že Donald J. Trump, prezident Spojených štátov, sa postavil pred svoju krajinu. Porušil svoje najzákladnejšie povinnosti voči ľuďom. Porušil prísahu," </i>povedal Nadler.</p>
      <p>Účelom vypočúvaní v právnom výbore je rozhodnúť, či má byť vypracovaná oficiálna obžaloba voči Trumpovi - a ak áno, čo by mala obsahovať.</p>
      <p>Pondelňajšie pojednávanie je kľúčovým krokom pred stanovením obvinení, o ktorých by v Snemovni reprezentantov mali hlasovať ešte pred Vianocami.</p>
      <p>Vyšetrovanie v rámci impeachmentu v Snemovni reprezentantov ovládanej demokratmi sa zameriava na obvinenia, že republikán Trump zastavil americkú vojenskú pomoc Ukrajine, aby ju donútil spustiť politické vyšetrovanie proti jeho možnému rivalovi v prezidentských voľbách v roku 2020 Joeovi Bidenovi a jeho synovi Hunterovi.</p>
      <p>Vyšetrovanie prebiehajúce v snemovni môže vyústiť do ústavnej žaloby proti Trumpovi a v takom prípade by sa Trump stal tretím obžalovaným prezidentom v dejinách USA, po Billovi Clintonovi v roku 1998 a Andrewovi Johnsonovi v roku 1868. Uznať za vinného a odvolať z úradu ho môže až Senát, kde majú republikáni väčšinu.</p>
    </article>
  </body>
</html>