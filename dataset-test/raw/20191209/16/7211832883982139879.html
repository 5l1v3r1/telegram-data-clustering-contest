<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/608780"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T16:51:00+00:00"/>
    <meta property="og:title" content="&quot;เพื่อไทย&quot;ออกแคมเปญวันรัฐธรรมนูญกับ10 มุมมองคนเพื่อไทย"/>
    <meta property="og:description" content="&amp;ldquo;เพื่อไทย&amp;rdquo; รวมพลแสดงความเห็นวันรัฐธรรมนูญ &quot;สมพงษ์&quot;ระบุรัฐธรรมนูญกับปากท้องคือเรื่องเดียวกัน เศรษฐกิจที่ดีต้องมีรัฐธรรมนูญที่ยึดโยงความต้องการประชาชน"/>
  </head>
  <body>
    <article>
      <h1>"เพื่อไทย"ออกแคมเปญวันรัฐธรรมนูญกับ10 มุมมองคนเพื่อไทย</h1>
      <address><time datetime="2019-12-09T16:51:00+00:00">09 Dec 2019, 16:51</time> by <a rel="author">PostToday</a></address>
      <p>“เพื่อไทย” รวมพลแสดงความเห็นวันรัฐธรรมนูญ "สมพงษ์"ระบุรัฐธรรมนูญกับปากท้องคือเรื่องเดียวกัน เศรษฐกิจที่ดีต้องมีรัฐธรรมนูญที่ยึดโยงความต้องการประชาชน</p>
      <p>เมื่อวันที่ 9 ธ.ค.พรรคเพื่อไทย ออกแคมเปญ “10 ธันวา วันรัฐธรรมนูญของไทย กับ 10 มุมมองของคนเพื่อไทย” ผ่านสื่อโซเชียลมีเดียของพรรค นำโดย นายสมพงษ์ อมรวิวัฒน์ หัวหน้าพรรค และผู้นำฝ่ายค้านในสภาผู้แทนราษฎร คุณหญิงสุดารัตน์ เกยุราพันธุ์ ประธานยุทธศาสตร์พรรค นายพงศ์เทพ เทพกาญจนา ประธานคณะกรรมการยุทธศาสตร์พรรคด้านการพัฒนาพรรค นายโภคิน พลกุล ประธานคณะกรรมการยุทธศาสตร์พรรค ด้านนโยบายและแผนงาน นายภูมิธรรม เวชยชัย ที่ปรึกษาหัวหน้าพรรค นายสุทิน คลังแสง ประธานวิป ฝ่ายค้าน น.อ.อนุดิษฐ์ นาครทรรพ เลขาธิการพรรค นายจุลพันธ์ อมรวิวัฒน์ ประธานกลุ่มเพื่อไทยพลัส</p>
      <p>นายสมพงษ์ ระบุว่า วาทกรรม “รัฐธรรมนูญไว้ทีหลัง ปากท้องมาก่อน” สร้างขึ้นมาจากความบิดเบือน ทั้งที่สองเรื่องนี้เชื่อมโยงกันอย่างหลีกเลี่ยงไม่ได้ เศรษฐกิจจะดีได้ ต้องมีรัฐบาลที่ยึดโยงกับประชาชน พร้อมจะทำเพื่อประชาชน และการได้มาซึ่งรัฐบาลที่ตอบสนองประชาชน ต้องเป็นรัฐธรรมนูญที่สร้างอำนาจให้ประชาชนได้มีสิทธิเลือก รัฐธรรมนูญปี 2560 ประชาชนถูกตัดสิทธิ ไม่มีสิทธิเลือก จึงได้รัฐบาลที่ประชาชนไม่ได้เลือก รัฐธรรมนูญที่ดีและสมบูรณ์แบบ ต้องเป็นเครื่องมือที่สร้างอำนาจให้ประชาชนให้เท่าเทียม ไม่ทำลายหลักสิทธิมนุษยชน และที่สำคัญต้องมาจากประชาชน</p>
      <p>"ผมเป็นห่วงอนาคตของลูกหลานเราว่าจะอยู่กันอย่างไร เมื่อกติกาหลักของประเทศมันบิดเบี้ยว มันไม่เป็นธรรม พวกเขาจะเติบโตในสังคมที่ไม่เท่าเทียมกัน ขาดสิทธิ ขาดโอกาสในสังคม ถ้าพวกเขาไม่ใช่ลูกหลานของพวกสืบทอดอำนาจ"นายสมพงษ์กล่าว</p>
      <p>คุณหญิงสุดารัตน์ ระบุว่า ประเทศไทยควรมีรัฐธรรมนูญที่ส่งเสริมให้ประเทศมีความเจริญก้าวหน้า ประชาชนอยู่ดีกินดี อยู่บนสิทธิเสรีภาพอย่างแท้จริง ไม่ใช่รัฐธรรมนูญที่มุ่งเน้นต่อการสืบทอดอำนาจในปัจจุบัน เราต้องการรัฐธรรมนูญฉบับประชาชนที่แท้จริง และไม่ต้องการยุทธศาสตร์ชาติ 20 ปี</p>
      <p>ขณะที่ ส.ส.กลุ่มเพื่อไทยพลัส ซึ่งเป็น ส.ส.กลุ่มคนรุ่นใหม่ของพรรคได้ออกมาแสดงความคิดเห็นเนื่องในวันรัฐธรรมนูญเช่นกัน โดยนายจุลพันธ์ ระบุว่า วันรัฐธรรมนูญจะไร้ความหมาย หากไม่มีประชาธิปไตยที่แท้จริง พร้อมเรียกร้องให้มีแก้ไขรัฐธรรมนูญ เพื่อคืนอำนาจประชาธิปไตยให้กับรัฐธรรมนูญ</p>
    </article>
  </body>
</html>