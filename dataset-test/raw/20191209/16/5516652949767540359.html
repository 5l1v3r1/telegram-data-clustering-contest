<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427364/oikonomikh-enisxysh-propetasma-kapnoy-kai-paraplanhtikes-dhlwseis"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T16:15:02+00:00"/>
    <meta property="og:title" content="Οικονομική ενίσχυση – προπέτασμα καπνού και παραπλανητικές δηλώσεις"/>
    <meta property="og:description" content="Τα ψίχουλα που δίνουν στους πολίτες δεν φτάνουν ούτε για τις στοιχειώδεις αγορές πριν από τα Χριστούγεννα, με δεδομένο ότι τις παροχές αυτές δεν τις πρόσεφεραν σε άλλες πιο δύσκολες εποχές, πολύ περισσότερο τώρα, όπου κατά τους εκάστοτε κυβερνώντες το τρένο της ανάπτυξης έχει μπει προ πολλού στις ράγες."/>
  </head>
  <body>
    <article>
      <h1>Οικονομική ενίσχυση – προπέτασμα καπνού και παραπλανητικές δηλώσεις</h1>
      <address><time datetime="2019-12-09T16:15:02+00:00">09 Dec 2019, 16:15</time> by <a rel="author">Φίλιππος Ζάχαρης</a></address>
      <p>
        <b>Τα ψίχουλα που δίνουν στους πολίτες δεν φτάνουν ούτε για τις στοιχειώδεις αγορές πριν από τα Χριστούγεννα, με δεδομένο ότι τις παροχές αυτές δεν τις πρόσεφεραν σε άλλες πιο δύσκολες εποχές, πολύ περισσότερο τώρα, όπου κατά τους εκάστοτε κυβερνώντες το τρένο της ανάπτυξης έχει μπει προ πολλού στις ράγες.</b>
      </p>
      <p>Σε αυτή λοιπόν τη γραμμή ο υπουργός Οικονομικών Χρήστος Σταϊκούρας ανακοίνωσε έκτακτη οικονομική ενίσχυση 700 ευρώ σε 250.000 νοικοκυριά με 953.000 μέλη.<br/>Αφορά οικογένειες με τέσσερα ή περισσότερα παιδιά και οικογενειακό εισόδημα έως 20.000 ευρώ, οικογένειες με τουλάχιστον έναν γονέα μακροχρόνια άνεργο και τουλάχιστον ένα προστατευόμενο παιδί και εισόδημα έως 15.000 ευρώ, οικογένειες με τους δύο γονείς βραχυχρόνια άνεργους, τουλάχιστον ένα παιδί και εισόδημα έως 15.000 ευρώ, καθώς και οικογένειες με εξαρτώμενα τέκνα ΑΜΕΑ έως 24 ετών.</p>
      <p>Πέραν της όλης παραπλανητικής τακτικής με το να καταβάλλεται λίγο πριν τις εορτές έκτακτη οικονομική ενίσχυση για το θεαθήναι, για την καταβολή της οποίας θα πρέπει τουλάχιστον ο ένας από τους δύο γονείς να διαμένει μόνιμα την τελευταία δεκαετία στην ελληνική επικράτεια, όπως αυτό θα προκύπτει από τις φορολογικές δηλώσεις και οι δύο γονείς να είναι φορολογικοί κάτοικοι Ελλάδος, με το άθροισμα των καταθέσεων και των μετοχών, ομολόγων εντός της χώρας και στο εξωτερικό να μην υπερβαίνει τις 20.000 ευρώ, η ενίσχυση αυτή είναι πέρα για πέρα επιλεκτική καθώς εξαιρούνται π.χ οι οικογένειες, όπου οι γονείς είναι μακροχρόνια άνεργοι – μια συνήθης κατάσταση, όπου ειδικά νέοι γονείς δεν εργάζονται και ενισχύονται από τους γονείς - και που δεν έχουν παιδί, πολίτες που δεν είναι φορολογικοί κάτοικοι της Ελλάδας, ενώ υπάρχουν ακόμη και περιορισμοί στην ηλικία των τέκνων ΑΜΕΑ.</p>
      <p>Θα πει κανείς βέβαια, με ποιο σκεπτικό να ενισχυθούν οι μη διαμένοντες την τελευταία δεκαετία στην Ελλάδα, οι μετανάστες, και όχι οι Έλληνες;</p>
      <p>Η αλήθεια όμως είναι ότι ούτε η πλειοψηφία των φτωχών Ελλήνων ενισχύεται, για να μην μιλήσουμε για την πολιτική διακρίσεων στη φτώχεια ανάμεσα στους ανθρώπους, εγχώριους ή μη. Η ουσία είναι ότι ακόμη και για αυτή τη μικρή έκτακτη οικονομική ενίσχυση, τα ψίχουλα που προανέφερα, μπαίνουν προϋποθέσεις και δη ουκ ολίγες. Εδώ διαπιστώνεται το μέγεθος της κοροιδίας, της εξαπάτησης, αν θέλετε, με τις πομπώδεις ανακοινώσεις για το θεαθήναι και την προσπάθεια δημιουργίας εντυπώσεων.</p>
      <p>Παρουσιάζουν δε τόσα χρόνια την εικόνα ενός πτωχευμένου κράτους που δήθεν συνέρχεται και επιβραβεύει τους πολίτες για την ιόβια υπομονή.</p>
      <p>Θα το επαναλάβω λοιπόν για να το εμπεδώσουν – αν και το γνωρίζουν πολύ καλά: Ούτε με έκτακτες οικονομικές ενισχύσεις, ούτε με θεαματικά προεόρτια επιδόματα δεν πρόκειται να απαλύνουν τον πόνο χιλιάδων ανθρώπων που καταφεύγουν από υπηρεσία σε υπηρεσία για να προβούν σε διακανονισμούς και τακτοποίηση των οφειλών τους.</p>
      <p>Το φιλεύσπλαχνο ελληνικό κράτος, αφού πρώτα καταδίκασε στη φτώχεια χιλιάδες πολίτες, έρχεται τώρα δια των κυβερνήσεων – εν προκειμένου τη ΝΔ – να δείξει ανθρωπιστικό πρόσωπο και να προσφέρει πρόσκαιρη οικονομική βοήθεια για όσους υποφέρουν, πάντα βέβαια με προϋποθέσεις.</p>
      <p>Το πάζλ συμπληρώνεται από τη δήλωση του Υπουργού Οικονομικών που ανακοινώνει ρητά ότι «η ελληνική οικονομία προχωράει με σταθερά, ιεραρχημένα βήματα προς την πλήρη κανονικοποίησή της, τους καλούς ρυθμούς ανάπτυξης, τη στήριξη των οικονομικά αδύναμων και της μεσαίας τάξης, και την ολόπλευρη ισχυροποίηση της χώρας.</p>
      <p>Το οικονομικό επιτελείο της κυβέρνησης εκτιμά, εργάζεται και αισιοδοξεί ότι η τροχιά της ελληνικής οικονομίας θα είναι όλο και καλύτερη.»</p>
      <p>Πρόκειται απλά για συνέχιση της παραπλάνησης και των δηλώσεων για την «πρόοδο» που έχει συντελεστεί στη χώρα τα τελευταία χρόνια. Οι πολίτες – και δη οι φτωχοί που κατακλύζουν τις κοινωνικές υπηρεσίες, τις ΜΚΟ και τις οργανώσεις παροχής βοήθειας είναι η μεγαλύτερη απόδειξη της σημερινής επικτρατούσας κατάστασης. Κατά τα άλλα, τα έκτακτα κοινωνικά βοηθήματα ενίοτε δεν θα λείψουν μιας και η πολιτική είναι ακριβώς αυτή, τον ένα χρόνο η χώρα να βυθίζεται στην κρίση και τον επόμενο να μπαίνει σε τροχιά ανάπτυξης.</p>
      <p>Οποία κοροϊδία.</p>
    </article>
  </body>
</html>