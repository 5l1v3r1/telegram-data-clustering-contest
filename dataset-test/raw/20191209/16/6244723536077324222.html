<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/ostrow-wlkp-wiezienie-za-zaatakowanie-ratownikow-medycznych/lgdf0xp"/>
    <meta property="og:site_name" content="Onet Wiadomości"/>
    <meta property="article:published_time" content="2019-12-09T16:27:57+00:00"/>
    <meta property="og:title" content="41-latek zaatakował ratowników medycznych. Trafi do więzienia na 10 miesięcy"/>
    <meta property="og:description" content="Sąd skazał 41-letniego mężczyznę na 10 miesięcy bezwzględnego więzienia za chuligańskie zachowanie wobec ratowników medycznych – podał rzecznik prasowy Prokuratury Okręgowej w Ostrowie Wlkp. Maciej Meler."/>
  </head>
  <body>
    <article>
      <h1>41-latek zaatakował ratowników medycznych. Trafi do więzienia na 10 miesięcy</h1>
      <h2>Sąd skazał 41-letniego mężczyznę na 10 miesięcy bezwzględnego więzienia za chuligańskie zachowanie wobec ratowników medycznych – podał rzecznik prasowy Prokuratury Okręgowej w Ostrowie Wlkp. Maciej Meler.</h2>
      <address><time datetime="2019-12-09T16:27:57+00:00">09 Dec 2019, 16:27</time> by <a rel="author">PAP</a></address>
      <p>Chodziło o zdarzenia z lutego i marca 2019 r. 41-letni mężczyzna wzywał karetkę pogotowia, narzekając na ból w klatce piersiowej. W obu przypadkach przewieziono go na <a href="https://wiadomosci.onet.pl/szpitalny-oddzial-ratunkowy">Szpitalny Oddział Ratunkowy</a> w szpitalu Ostrowie Wlkp.</p>
      <p>Mężczyźnie zarzucono napaść na czterech ratowników medycznych poprzez kierowanie pod ich adresem gróźb karalnych, znieważanie i szarpanie za rzeczy. Prokuratura Rejonowa w <a href="https://wiadomosci.onet.pl/ostrow-wielkopolski">Ostrowie Wlkp.</a> zachowanie to określiła jako chuligańskie i skierowała do sądu akt oskarżenia.</p>
      <p>- Sąd w pełni podzielił argumentację prokuratury i uznał mężczyznę winnego wszystkich zarzucanych mu czynów. Warto podkreślić, że zasądzona kara - 10 miesięcy więzienia jest karą bezwzględną. Niezależnie od tego na rzecz każdego z pokrzywdzonych mężczyzna będzie musiał zapłacić po 600 zł tytułem nawiązki – dodał prokurator Meler.</p>
      <p>Kierownik SOR-u w ostrowskim szpitalu lekarz Adam Stangret powiedział, że "kara więzienia jest znakiem, że nie pozwolimy na ataki na nas". Podkreślił, że coraz częściej pacjenci, będący pod wpływem alkoholu, narkotyków lub dopalaczy, są agresywni wobec pracowników oddziału ratunkowego w ostrowskim szpitalu. - Jest to pierwszy wyrok skazujący na naszym terenie; będzie on sygnałem ostrzegawczym dla pewnych osób – powiedział lekarz.</p>
      <p>
        <a href="http://onet.tv/i/news/poslanka-lewicy-wiemy-kto-bedzie-od-nas-kandydowac-na-prezydenta/m1m0b0">Posłanka Lewicy: wiemy, kto będzie od nas kandydować na prezydenta</a>
      </p>
      <p>(pmd)</p>
    </article>
  </body>
</html>