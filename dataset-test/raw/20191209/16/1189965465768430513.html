<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/262257/themeliothike-to-onaseio-ethniko-metamosxeytiko-kentro-gia-asfalismenoys-kai-anasfalistoys-dilose-o-a-papadimitrioy"/>
    <meta property="og:site_name" content="LiFO"/>
    <meta property="article:published_time" content="2019-12-09T16:11:00+00:00"/>
    <meta property="og:title" content="Θεμελιώθηκε το Ωνάσειο Εθνικό Μεταμοσχευτικό Κέντρο: «Για ασφαλισμένους και ανασφάλιστους», δήλωσε ο Α. Παπαδημητρίου"/>
    <meta property="og:description" content="Ξεκίνησαν σήμερα οι εργασίες για την οικοδόμηση του Ωνασείου Εθνικού Μεταμοσχευτικού Κέντρου"/>
  </head>
  <body>
    <article>
      <h1>Θεμελιώθηκε το Ωνάσειο Εθνικό Μεταμοσχευτικό Κέντρο: «Για ασφαλισμένους και ανασφάλιστους», δήλωσε ο Α. Παπαδημητρίου</h1>
      <h2>Ξεκίνησαν σήμερα οι εργασίες για την οικοδόμηση του Ωνασείου Εθνικού Μεταμοσχευτικού Κέντρου</h2>
      <address><time datetime="2019-12-09T16:11:00+00:00">09 Dec 2019, 16:11</time> by <a rel="author">NEWSROOM</a></address>
      <p>
        <b>Ξεκίνησαν σήμερα οι εργασίες για την οικοδόμηση του <a href="https://www.lifo.gr/tags/%CE%A9%CE%BD%CE%AC%CF%83%CE%B5%CE%B9%CE%BF+%CE%95%CE%B8%CE%BD%CE%B9%CE%BA%CF%8C+%CE%9C%CE%B5%CF%84%CE%B1%CE%BC%CE%BF%CF%83%CF%87%CE%B5%CF%85%CF%84%CE%B9%CE%BA%CF%8C+%CE%9A%CE%AD%CE%BD%CF%84%CF%81%CE%BF">Ωνασείου Εθνικού Μεταμοσχευτικού Κέντρου</a>.</b>
      </p>
      <p>Το κέντρο θεμελιώθηκε, το πρωί, παρουσία του προέδρου της Δημοκρατίας, Προκόπη Παυλόπουλου, του πρωθυπουργού Κυριάκου Μητσοτάκη, του εκπροσώπου του Ευρωπαϊκού Γραφείου του ΠΟΥ, H. Kluge και του υπουργού Υγείας, Βασίλη Κικίλια.</p>
      <p>Το κέντρο μεταμοσχέυσεων, δωρεά του Ιδρύματος Ωνάση, θα ολοκληρωθεί και θα ξεκινήσει τη λειτουργία του σε περίπου 3,5 χρόνια, στα μέσα του 2023. Το κτίριο που θα το στεγάζει οικοδομείται δίπλα στο Ωνάσειο Καρδιοχειρουργικο Κέντρο και αναμένεται να αλλάξει το «τοπίο της υγείας» στην Ελλάδα και να δώσει νέα πνοή στις μεταμοσχεύσεις στη χώρα, που για την ώρα παραμένει ουραγός στην Ευρώπη.</p>
      <p>
        <b>Το σχέδιο, το κόστος και η προοπτική</b>
      </p>
      <p>Το κόστος του Ωνάσειου Εθνικού Μεταμοσχευτικού Κέντρου έχει προϋπολογιστεί στα 100 εκατομμύρια ευρώ ενώ επιπλέον 30 εκατομμύρια ευρώ θα διατεθούν για τον ιατροτεχνολογικό εξοπλισμό του. Το συνολικό οικοδόμημα θα είναι έκτασης 7.000 τ.μ., θα εκτείνεται σε 4 ορόφους και θα διαθέτει 47 νέες κλίνες, από τις οποίες 33 αποκλειστικά για παιδιά. Δώδεκα κλίνες ΜΕΘ θα είναι για παιδιά, εκ των οποίων οι πέντε αποκλειστικά για βρέφη.</p>
      <p>Στο νέο Κέντρο θα γίνονται μεταμοσχεύσεις για όλα τα συμπαγή όργανα - κυρίως καρδιά, πνεύμονες, ήπαρ και πάγκρεας -, ενώ θα λειτουργεί και αυτόνομη παιδιατρική μονάδα μεταμοσχεύσεων. Όσοι θα στελεχώσουν το Κέντρο θα μπορούν με υποτροφία να εξειδικευτούν στις μεταμοσχεύσεις.</p>
      <p>Στόχος του Κέντρου είναι, μεταξύ άλλων, να επαναφέρει το θέμα των μεταμοσχεύσεων στην ελληνική κοινωνία, με απώτερο σκοπό να αυξηθούν οι πιθανοί δότες, αλλά και να συμβάλει στον συντονισμό των μεταμοσχεύσεων σε όλη τη χώρα. Το Ίδρυμα Ωνάση συνεργάζεται ήδη με δύο μεταμοσχευτικά κέντρα στη Βιέννη και το Βατικανό.</p>
      <p>
        <b>Για ασφαλισμένους και ανασφάλιστους</b>
      </p>
      <p>«Σήμερα ξεκινάμε ένα νέο νοσοκομείο με στόχο τις μεταμοσχεύσεις με ανοιχτή πρόσβαση σε όλους, ασφαλισμένους και ανασφάλιστους, σαν να πήγαιναν σε οποιαδήποτε δημόσιο νοσοκομείο. Δημιουργούμε μια καρδιά μέσα στην καρδιά», ο πρόεδρος του Ιδρύματος Ωνάση, Αντώνης Παπαδημητρίου. «Μια μονάδα μεταμόσχευσης μόνο για τα παιδιά. Φιλοδοξούμε να γίνει ένα από τα πρώτα ψηφιοποιημένα νοσοκομεία της χώρας. Αναζητούμε τη συμμαχία του αλτρουισμού για τη δωρεά οργάνων που θα μας πάει μπροστά».</p>
      <figure>
        <img src="https://www.lifo.gr/uploads/image/1576826/themeliothike-onasio-kentro-metamoshefseon-23.jpg"/>
        <figcaption>Ο πρόεδρος του Ιδρύματος Ωνάση Αντώνης Παπαδημητρίου (Φωτογραφία EUROKINISSI)</figcaption>
      </figure>
      <p>
        <b>Μητσοτάκης: Μακρά παράδοση εθνικής ευεργεσίας</b>
      </p>
      <p>Κατά την ομιλία του, ο Κυριάκος Μητσοτάκης τόνισε ότι «συγκλίνουν, σήμερα, τρία ρεύματα με πολύ βαθιές ρίζες στην ελληνική κοινωνία: Η αλληλεγγύη και το αίσθημα ευθύνης της Κοινωνίας των Πολιτών και η προθυμία της Πολιτείας να συνεργαστεί με ιδιώτες και με ιδρύματα εκεί όπου οι κρατικές δομές δεν επαρκούν». Έκανε λόγο για μακρά παράδοση εθνικής ευεργεσίας, «στην οποία ανέκαθεν πρωταγωνιστούσαν Έλληνες που πρόκοψαν και μεγαλούργησαν εντός και εκτός Ελλάδας αλλά δεν ξέχασαν ποτέ την πατρίδα τους».</p>
      <p>«Αρκεί να θυμηθούμε πόσα Ελληνόπουλα, χωρίς οικονομικά μέσα, ξεκίνησαν την διαπρεπή τους σταδιοδρομία με υποτροφίες του Ιδρύματος (...) Γι' αυτή, λοιπόν, τη διαρκή προσφορά (...) οφείλουμε θερμές ευχαριστίες. Οφείλουμε, όμως, και θερμά συγχαρητήρια για τη νέα πρωτοβουλία σας, τη δημιουργία του Ωνασείου Εθνικού Κέντρου Μεταμοσχεύσεων», πρόσθεσε ο πρωθυπουργός, κάνοντας λόγο για πυλώνα ολιστικής προσέγγισης ενός σοβαρού και σύνθετου προβλήματος.</p>
      <figure>
        <img src="https://www.lifo.gr/uploads/image/1576823/themeliothike-onasio-kentro-metamoshefseon_-3-.jpg"/>
        <figcaption>Μητσοτάκης: Μακρά παράδοση εθνικής ευεργεσίας (Φωτογραφία EUROKINISSI)</figcaption>
      </figure>
      <p>«Ξεκινά από την όσο το δυνατόν μαζική δωρεά οργάνων και φτάνει στις εξαιρετικά υψηλές απαιτήσεις μιας πολύ δύσκολης εγχείρησης, επέμβασης, που είναι η μεταμόσχευση συμπαγών οργάνων. Μία πολύτιμη προσπάθεια, που έρχεται να συμπληρώσει την σχεδόν 30χρονη κομβική προσφορά του Ωνασείου Καρδιοχειρουργικού Κέντρου. Η τελευταία, άλλωστε, είναι και η καλύτερη εγγύηση για την επιτυχία του νέου κέντρου που θεμελιώνεται σήμερα».</p>
      <p>O εκπρόσωπος του Ευρωπαϊκού Γραφείου του ΠΟΥ υπογράμμισε πως «αυτό το Κέντρο θα αλλάξει τις μεταμόσχευσεις στην Ελλάδα και ιδίως σε ό,τι αφορά τα παιδιά, καθώς δίνεται έμφαση σε αυτά» ενώ τη βεβαιότητα ότι το Κέντρο θα γίνει σημείο αναφοράς για τις μεταμοσχεύσεις στη χώρα εξέφρασε και ο πρόεδρος του Εθνικού Οργανισμού Μεταμοσχεύσεων (ΕΟΜ), Γεώργιος Παπαθεοδωρίδης, ο οποίος ανέφερε: «Χωρίς δότη δεν υπάρχει μεταμόσχευση. Ο κόσμος δωρίζει αρκεί να μας εμπιστευτεί. Να προσφέρουμε ζωή μέσα από τον θάνατο. Είμαστε από τους τελευταίους στις μεταμοσχεύσεις στον δυτικό κόσμο κι αυτό μπορεί να αλλάξει».</p>
      <p>«Σήμερα οι μεταμοσχεύσεις έχουν καθιερωθεί επιστημονικά και αποτελούν τη μόνη λύση για αρκετούς ασθενείς», επισήμανε ο αρχιεπίσκοπος Αθηνών Ιερώνυμος στον σύντομο χαιρετισμό του.</p>
      <p>Το Ίδρυμα Ωνάση έχει δεσμευθεί ότι θα συμβάλει στην καλή λειτουργία του Κέντρου, σε ό,τι αφορά τον εξοπλισμό, θα έχει εκπροσώπους του στη διοίκηση και θα εποπτεύει στη στελέχωσή του. Το Ωνάσειο Εθνικό Μεταμοσχευτικό Κέντρο θα ανήκει στο Δημόσιο και θα λαμβάνει κάθε χρόνο 20% του προϋπολογισμού του ως τακτική χρηματοδότηση από το κράτος.</p>
      <p>Το Ίδρυμα θα χρηματοδοτήσει 7 συντονιστές μεταμοσχεύσεων σε ισάριθμα δημόσια νοσοκομεία για έναν χρόνο, έως ότου υπάρξει ένα αποτελεσματικό Εθνικό Σχέδιο Δράσης για τις μεταμοσχεύσεις.</p>
      <figure>
        <img src="https://www.lifo.gr/uploads/image/1576818/themeliothike-onasio-kentro-metamoshefseon_-1-.jpg"/>
        <figcaption>Ο Κυριάκος Μητσοτάκης με την Μαριάννα Βαρδινογιάννη και τον δήμαρχο Αθηναίων Κώστα Μπακογιάννη (Φωτογραφία EUROKINISSI)</figcaption>
      </figure>
      <figure>
        <img src="https://www.lifo.gr/uploads/image/1576841/4977408.jpg"/>
        <figcaption>(Φωτογραφία EUROKINISSI)</figcaption>
      </figure>
      <figure>
        <img src="https://www.lifo.gr/uploads/image/1576843/4977344.jpg"/>
        <figcaption>(Φωτογραφία EUROKINISSI)</figcaption>
      </figure>
      <figure>
        <img src="https://www.lifo.gr/uploads/image/1576838/4977403.jpg"/>
        <figcaption>(Φωτογραφία EUROKINISSI)</figcaption>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/health-fitness_articles/215300/nea-epoxi-gia-tis-metamosxeyseis-stin-ellada-me-ena-ergo-zois-apo-to-idryma-onasi"/>
      </related>
    </article>
  </body>
</html>