<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644408/%D8%A8%D8%A7%D8%B2%DB%8C%DA%AF%D8%B1%D8%A7%D9%86-%D9%88-%D8%B3%D9%84%D8%A8%D8%B1%DB%8C%D8%AA%DB%8C%E2%80%8C%D9%87%D8%A7-%D9%86%D8%A8%D8%A7%DB%8C%D8%AF-%D8%A7%D8%B2-%D9%BE%D8%B1%D8%AF%D8%A7%D8%AE%D8%AA-%D9%85%D8%A7%D9%84%DB%8C%D8%A7%D8%AA-%D9%85%D8%B3%D8%AA%D8%AB%D9%86%DB%8C-%D8%B4%D9%88%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T16:33:00+00:00"/>
    <meta property="og:title" content="بازیگران و سلبریتی‌ها نباید از پرداخت مالیات مستثنی شوند"/>
    <meta property="og:description" content="یک نماینده مجلس گفت: بازیگران و سلبریتی‌ها نباید از پرداخت مالیات مستثنی شوند. هر کسی بر مبنای درآمدی که دارد، موظف به پرداخت مالیات است."/>
  </head>
  <body>
    <article>
      <h1>
        <a href="https://www.bultannews.com/fa/news/644408/%D8%A8%D8%A7%D8%B2%DB%8C%DA%AF%D8%B1%D8%A7%D9%86-%D9%88-%D8%B3%D9%84%D8%A8%D8%B1%DB%8C%D8%AA%DB%8C%E2%80%8C%D9%87%D8%A7-%D9%86%D8%A8%D8%A7%DB%8C%D8%AF-%D8%A7%D8%B2-%D9%BE%D8%B1%D8%AF%D8%A7%D8%AE%D8%AA-%D9%85%D8%A7%D9%84%DB%8C%D8%A7%D8%AA-%D9%85%D8%B3%D8%AA%D8%AB%D9%86%DB%8C-%D8%B4%D9%88%D9%86%D8%AF">بازیگران و سلبریتی‌ها نباید از پرداخت مالیات مستثنی شوند</a>
      </h1>
      <h2>یک نماینده مجلس گفت: بازیگران و سلبریتی‌ها نباید از پرداخت مالیات مستثنی شوند. هر کسی بر مبنای درآمدی که دارد، موظف به پرداخت مالیات است.</h2>
      <address><time datetime="2019-12-09T16:33:00+00:00">09 Dec 2019, 16:33</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نظر افضلی، نماینده مردم خراسان جنوبی درباره لزوم مقابله با<b> فرار مالیاتی</b> در کشور گفت: بر اساس برآوردها سالانه ۴۰ هزار میلیارد تومان فرار مالیاتی در کشور داریم. در مقابل این پدیده باید ایستادگی کرد. درآمدهای مالیاتی در اکثر کشورهای دنیا منبع مالی مهمی محسوب می‌شوند.</p>
      <p>وی در ادامه گفت: در کشور ایران متاسفانه از کم درآمدها مالیات گرفته می‌شود و پردرآمدها عملا فرار مالیاتی دارند.</p>
      <p>افضلی درباره فرار مالیاتی گروه‌های خاص شغلی گفت: بعضی از گروه‌های شغلی ازجمله پزشکان و وکلا فرار مالیاتی دارند. درآمدهای آن‌ها باید شفاف شود. سازمان امور مالیاتی به صورت آنلاین و الکترونیکی باید از گروهای شغلی مذکور مالیات بگیرد.</p>
      <p>نماینده مردم خراسان جنوبی با اشاره به نقش حساب‌های اجاره‌ای در افزایش فرارهای مالیاتی گفت: ساماندهی حساب‌های اجاره‌ای و نیابتی هم باید در دستور بانک مرکزی و وزارت اقتصاد قرار گیرد. سودجویان با اجاره حساب‌های دیگران فرار مالیاتی زیادی دارند. استفاده از حساب دیگران باید جرم تلقی شود. بانک مرکزی تراکنش حساب‌های اجاره‌ای را باید رصد کند.</p>
      <p>افضلی با بیان اینکه معافیت‌های مالیاتی را باید کاهش دهیم، گفت: با توجه به کسری بودجه در کشور، معافیت‌های مالیاتی را هم باید تا حد امکان کاهش داد. میزان معافیت‌های مالیاتی زیاد است. معافیت مناطق آزاد از پرداخت مالیات بر ارزش افزوده، معافیت هنرمندان و ... ازجمله مواردی هستند که نیاز به تجدید نظر دارند.</p>
      <p>نماینده مردم خراسان جنوبی با اشاره به معافیت مالیاتی هنرمندان گفت: بازیگران و سلبریتی‌ها نباید از پرداخت مالیات مستثنی شوند. هر کسی بر مبنای درآمدی که دارد، موظف به پرداخت مالیات است. هنرمند و غیر هنرمند با هم یکسان هستند.</p>
    </article>
  </body>
</html>