<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/262268/nea-epoxi-eykairion-anatellei-stin-ellada-minyma-mitsotaki-se-amerikanoys-ependytes"/>
    <meta property="og:site_name" content="LiFO"/>
    <meta property="article:published_time" content="2019-12-09T16:16:00+00:00"/>
    <meta property="og:title" content="Nέα εποχή ευκαιριών ανατέλλει στην Ελλάδα: Μήνυμα Μητσοτάκη σε Αμερικανούς επενδυτές"/>
    <meta property="og:description" content="Ο Κυριάκος Μητσοτάκης κάλεσε τους Αμερικανούς επενδυτές να βάλουν στην «ατζέντα» τους την ελληνική οικονομία, στέλνοντας το μήνυμα μιας νέας εποχής οικονομικών ευκαιριών"/>
  </head>
  <body>
    <article>
      <h1>Nέα εποχή ευκαιριών ανατέλλει στην Ελλάδα: Μήνυμα Μητσοτάκη σε Αμερικανούς επενδυτές</h1>
      <h2>Ο Κυριάκος Μητσοτάκης κάλεσε τους Αμερικανούς επενδυτές να βάλουν στην «ατζέντα» τους την ελληνική οικονομία, στέλνοντας το μήνυμα μιας νέας εποχής οικονομικών ευκαιριών</h2>
      <address><time datetime="2019-12-09T16:16:00+00:00">09 Dec 2019, 16:16</time> by <a rel="author">NEWSROOM</a></address>
      <p>
        <b>Με βασικό μήνυμα ότι στην Ελλάδα ανατέλλει μία νέα εποχή οικονομικών ευκαιριών, ο <a href="https://www.lifo.gr/tags/%CE%9A%CF%85%CF%81%CE%B9%CE%AC%CE%BA%CE%BF%CF%82+%CE%9C%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82">πρωθυπουργός, Κυριάκος Μητσοτάκης</a>, κάλεσε τους Αμερικανούς επενδυτές να βάλουν στην «ατζέντα» τους την <a href="https://www.lifo.gr/tags/%CE%95%CE%BB%CE%BB%CE%B7%CE%BD%CE%B9%CE%BA%CE%AE+%CE%BF%CE%B9%CE%BA%CE%BF%CE%BD%CE%BF%CE%BC%CE%AF%CE%B1">ελληνική οικονομία</a>, εξετάζοντας «τις ευκαιρίες που εμφανίζονται υπό το πρίσμα της πληθώρας των μεταρρυθμίσεων που λαμβάνουν χώρα».</b>
      </p>
      <p>Κατά τη διάρκεια βιντεοσκοπημένου μηνύματος στο 21o «Annual Capital Link Invest in Greece Forum» στη Νέα Υόρκη, ο Έλληνας πρωθυπουργός αναφέρθηκε στην ταχεία υλοποίηση ενός προγράμματος διαρθρωτικών αλλαγών που αποσκοπεί στη βελτίωση της ευκολίας του επιχειρείν στη χώρα. Παράλληλα, στάθηκε στο γεγονός ότι υπάρχει η απαραίτητη κοινωνική συναίνεση για αυτό το πρόγραμμα, καθώς για πρώτη φορά παρατηρείται μία μεταστροφή της ελληνικής κοινής γνώμης απέναντι στις επενδύσεις και τις μεταρρυθμίσεις γενικότερα.</p>
      <p>«Κατά τα χρόνια της οικονομικής κρίσης, οι Έλληνες πολίτες συνειδητοποίησαν ότι οι πολιτικές που εμποδίζουν τις επενδύσεις και υπονομεύουν τις προοπτικές της ανάπτυξης οδηγούν τελικά σε αδιέξοδο. Το σημερινό επιχειρηματικό κλίμα στην Ελλάδα χαρακτηρίζεται από μία συντριπτική υποστήριξη για τις ξένες επενδύσεις. Η εξέλιξη αυτή αντικατοπτρίζεται σε πολυάριθμες έρευνες, που εντοπίζουν υψηλά ποσοστά έγκρισης για τις πρωτοβουλίες της κυβέρνησης που συνδέονται με τη δημιουργία ενός φιλικότερου επιχειρηματικού περιβάλλοντος. Αυτό δεν πρέπει να αποτελεί έκπληξη», σημείωσε ο κ. Μητσοτάκης.</p>
      <p>Σε αυτό το σημείο, τόνισε ότι η Ελλάδα έχει μία σταθερή κυβέρνηση με ορίζοντα τετραετίας. Για τη μεταρρυθμιστική εντολή που έχει λάβει, προσπάθησε να δείξει ότι οι αλλαγές, οι οποίες επιχειρούνται, διαθέτουν την απαραίτητη δημοκρατική νομιμοποίηση. Όπως, μάλιστα, παρατήρησε, η κυβέρνηση φέρει την ιδιοκτησία αυτών των μεταρρυθμίσεων, καθώς αποτελούσαν τη βάση του εκλογικού προγράμματός της.</p>
      <p>«Σε αντίθεση με αυτό που ήταν ο γενικός κανόνας στην Ελλάδα, η σημερινή κυβέρνηση ήρθε στην εξουσία χωρίς να δώσει κενές υποσχέσεις για παροχές και άλλες χάρες στο εκλογικό Σώμα. Αντ' αυτού, επικεντρώθηκε στο να παρουσιάσει μία ατζέντα βαθιών διαρθρωτικών μεταρρυθμίσεων που θα μεταμόρφωναν την ελληνική οικονομία προς το καλύτερο. Και κάνοντας αυτό, κέρδισε σχεδόν το 40% της λαϊκής ψήφου και μία σαφή πλειοψηφία στο Κοινοβούλιο», επισήμανε ο Έλληνας πρωθυπουργός.</p>
      <p>Στη συνέχεια υπογράμμισε ότι η αισιοδοξία επιστρέφει στην ελληνική οικονομία παρά τις αναταράξεις που παρατηρούνται στη παγκόσμια οικονομία. Υπό αυτό το πρίσμα, μίλησε για το καταναλωτικό κλίμα αλλά και το κλίμα της αγοράς, τα οποία έχουν ανακάμψει σε προ κρίσης επίπεδα: «Το καταναλωτικό κλίμα στην Ελλάδα έφτασε πρόσφατα στο υψηλότερο επίπεδό από το 2000 και συνεχίζει να παραμένει πολύ υψηλό. Το κλίμα της αγοράς βρίσκεται κοντά στο υψηλότερο επίπεδο από το 2007».</p>
      <p>
        <b>Σταϊκούρας: Σε τροχιά δυναμικής επανεκκίνησης η ελληνική οικονομία</b>
      </p>
      <p>Από την πλευρά του, επίσης από τις εργασίες του 21oυ Ετήσιου Επενδυτικού Συνέδριου της Capital Link στη Νέα Υόρκη, ο υ<a href="https://www.lifo.gr/tags/%CE%A7%CF%81%CE%AE%CF%83%CF%84%CE%BF%CF%82+%CE%A3%CF%84%CE%B1%CF%8A%CE%BA%CE%BF%CF%8D%CF%81%CE%B1%CF%82">πουργός Οικονομικών, Χρήστος Σταϊκούρας </a>έκανε λόγο για δυναμική επανεκκίνηση της ελληνικής οικονομία, εξηγώντας δε πως η κυβέρνηση κινείται στη βάση ενός συνεκτικού σχεδίου που έχει ως στόχο να αποκαταστήσει, βήμα προς βήμα, την οικονομική κανονικότητα στη χώρα.</p>
      <p>«Στο πλαίσιο αυτό, από τις 7 Ιουλίου η Ελλάδα αναμφισβήτητα έκανε μια δυναμική επανεκκίνηση. Η εμπιστοσύνη και η αξιοπιστία αποκαθίστανται, το οικονομικό κλίμα βελτιώνεται, τόσο η πολιτική σταθερότητα όσο και η ρεαλιστική αισιοδοξία επιστρέφουν στη χώρα», ανέφερε χαρακτηριστικά.</p>
      <p>Τα Πεπραγμένα των Πρώτων Έξι Μηνών</p>
      <p>Αναφερόμενος στο οικονομικό σχέδιο της κυβέρνησης, ο Χρήστος Σταϊκούρας παρουσίασε τα πεπραγμένα των πρώτων έξη μηνών, λέγοντας ότι:</p>
      <p>· Έκλεισαν τα πιθανά δημοσιονομικά κενά</p>
      <p>· Επιτεύχθηκαν οι δημοσιονομικοί στόχοι</p>
      <p>· Μειώθηκε ο φόρος ακίνητης περιουσίας</p>
      <p>· Εξαλείφθηκαν τα υπολειπόμενα Capital Controls</p>
      <p>· Ανατράπηκε η αναποτελεσματική νομοθεσία στην αγορά εργασίας</p>
      <p>· Προχώρησε μια συστηματική λύση για τη μείωση των μη εξυπηρετούμενων δανείων στους ισολογισμούς των τραπεζών</p>
      <p>· Επανεκκινήθηκαν εμβληματικά έργα και ιδιωτικοποιήσεις</p>
      <p>· Προπληρώθηκε το ακριβότερο μέρος του δανείου του ΔΝΤ</p>
      <p>· Ψηφίστηκε νόμος για τη βελτίωση του επενδυτικού περιβάλλοντος</p>
      <p>· Ρυθμίστηκε η ηλεκτρονική αγορά τυχερών παιχνιδιών</p>
      <p>· Ψηφίστηκε μια συνολική φορολογική μεταρρύθμιση που θα επιταχύνει την οικονομική ανάπτυξη</p>
      <p>Ορατά Αποτελέσματα</p>
      <p>Εκτιμώντας ότι τα αποτελέσματα αυτών των ενεργειών είναι ήδη ορατά, ο υπουργός Οικονομικών υποστήριξε ότι «η κοινωνία, οι εταίροι, οι επενδυτές, οι αγορές και οι οίκοι αξιολόγησης είναι πλέον αισιόδοξοι για τις δυνατότητες της ελληνικής οικονομίας».</p>
      <p>Όπως μάλιστα σημείωσε, αυτή η αισιοδοξία αντανακλάται:</p>
      <p>· Στην 4η βελτιωμένη έκθεση επιτήρησης</p>
      <p>· Στην επιτυχή έκδοση κρατικών ομολόγων όσον αφορά τα επιτόκια και την ποιότητα</p>
      <p>· Στις αναβαθμίσεις των οργανισμών αξιολόγησης πιστοληπτικής ικανότητας</p>
      <p>· Στη σημαντική βελτίωση του Δείκτη Οικονομικού Κλίματος και του Δείκτη Εμπιστοσύνης Καταναλωτή</p>
      <p>«Αναμφισβήτητα, η Ελλάδα έχει περάσει πολλά κατά την τελευταία δεκαετία. Και τώρα επιστρέφει στην κανονικότητα», τόνισε ο Έλληνας υπουργός.</p>
    </article>
  </body>
</html>