<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/nel-milleproroghe-il-rinvio-di-6-mesi-della-riforma-orlando-sulle-intercettazioni-lirritazione-del-pd_it_5dee7633e4b05d1e8a55abbc?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T16:40:20+00:00"/>
    <meta property="og:title" content="Pd irritato per il rinvio di 6 mesi della riforma Orlando sulle intercettazioni. Ministero: &quot;Disponibili a un accordo&quot;"/>
    <meta property="og:description" content="I dem sostengono che la decisione sia stata frutto di una scelta unilaterale dei 5 stelle: &quot;Così rischiano di complicare il dialogo&quot;"/>
  </head>
  <body>
    <article>
      <h1>Pd irritato per il rinvio di 6 mesi della riforma Orlando sulle intercettazioni. Ministero: "Disponibili a un accordo"</h1>
      <h2>I dem sostengono che la decisione sia stata frutto di una scelta unilaterale dei 5 stelle: "Così rischiano di complicare il dialogo"</h2>
      <address><time datetime="2019-12-09T16:40:20+00:00">09 Dec 2019, 16:40</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5dee78b024000061085a2bf8.jpeg?cache=wYhSv0oXPz&amp;ops=scalefit_630_noupscale"/>
        <figcaption>
          <i>La Camera dei deputati</i>
        </figcaption>
      </figure>
      <p>Tra i rinvii contenuti nel Milleproroghe ce n’è uno che sta irritando gli ambienti del Pd: si tratta dello slittamento di sei mesi, dal 31 dicembre 2019 al 30 giugno 2020, delle norme sulle intercettazioni.</p>
      <p>Fonti parlamentari citate dall’Agi riferiscono di malumori tra i dem per la decisione di inserire nel cosiddetto Milleproroghe il rinvio di 6 mesi dell’entrata a regime delle nuove norme previste nella cosiddetta riforma Orlando.</p>
      <p>L’inserimento della proroga alla riforma delle intercettazioni ”è stata effettuata in via meramente cautelativa, considerate le difficoltà tecniche che avrebbe comportato per le procure un’entrata in vigore dal 1 gennaio”. Lo sottolineano fonti del dicastero di via Arenula, le quali spiegano che il ministro della Giustizia Alfonso Bonafede ha confermato a rappresentanti del Pd, anche in queste ore, “l’ampia disponibilità a trovare un accordo, eventualmente anche con un decreto legge”. Tra l’altro, aggiungono le stesse fonti, in base alle interlocuzioni già in atto sembrerebbero esserci “margini di convergenza”.</p>
      <p>Le opposizioni nei giorni scorsi avevano parlato di uno scambio tra dem e M5s sulla riforma della prescrizione. Ma la decisione di chiedere il rinvio dell’entrata in vigore della riforma Orlando sulle intercettazioni è unilaterale, spiegano fonti parlamentari del Pd, non se ne era mai discusso. Da qui lo sconcerto da parte dei dem, anche perché - viene riferito - nella scorsa settimana si era deciso di avviare un confronto su tutti i punti sul tavolo, a partire dalla necessità di inserire delle norme di garanzia sulla durata ragionevole del processo.</p>
      <p>L’intenzione del Movimento 5 stelle di frenare la riforma delle intercettazioni - viene sottolineato - rischia di complicare il dialogo. Il nodo della riforma della prescrizione non è stato ancora sciolto e anche se l’orientamento è quello di non far convergere i propri voti sulla proposta dell’azzurro Costa che punta allo stop della riforma Orlando, il partito del Nazareno potrebbe presentare una propria proposta o sulla ‘prescrizione processuale’, ovvero sulla necessità di estinguere l’azione penale qualora un processo dovesse durare non secondo i tempi prefissati, oppure l’allungamento dei tempi di sospensione da 18 mesi a 2 anni dopo il primo grado.</p>
      <ul>
        <li>HuffPost</li>
      </ul>
    </article>
  </body>
</html>