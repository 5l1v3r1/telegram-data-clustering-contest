<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/washington-post-abd-nin-afganistan-savasiyla-ilgili-gizledigi-bilgileri-sizdirdi,851466"/>
    <meta property="og:site_name" content="T24"/>
    <meta property="article:published_time" content="2019-12-09T16:34:00+00:00"/>
    <meta property="og:title" content="Washington Post, ABD'nin Afganistan savaşıyla ilgili gizlediği bilgileri sızdırdı"/>
    <meta property="og:description" content="Sahadaki verilerin çarpıtıldığı ortaya konurken, savaşın maliyetinin 1 trilyon doları geçmiş olabileceği belirtiliyor"/>
  </head>
  <body>
    <article>
      <h1>Washington Post, ABD'nin Afganistan savaşıyla ilgili gizlediği bilgileri sızdırdı</h1>
      <h2>Sahadaki verilerin çarpıtıldığı ortaya konurken, savaşın maliyetinin 1 trilyon doları geçmiş olabileceği belirtiliyor</h2>
      <address>
        <time datetime="2019-12-09T16:34:00+00:00">09 Dec 2019, 16:34</time>
      </address>
      <p>Vietnam Savaşı'nın ABD'nin başarısız olduğuna ilişkin gizli belgeleri yayımlayan ilk medya kuruluşlarından olan Washington Post, bu sefer de ABD'nin 2002'den bu yana işgal ettiği Afganistan'a ilişkin gizli belgeleri ele geçirdi.<br/>Euronews'in <a href="https://tr.euronews.com/2019/12/09/abdli-yoneticilerin-afganistan-savas-ile-gercekleri-nasil-carptiklari-ortaya-cikti">haberine</a> göre, ABD'de üst düzey yetkililerin, Afganistan'daki savaşa ilişkin gerçekleri gizledikleri, farklı bir tablo çizerek ülkedeki 18 yıllık savaşın artık kazanılamayacağı gerçeğini çarpıttıkları ortaya çıktı.<br/>ABD yönetiminin Katar'da Taliban ile masaya oturduğu dönemde ortaya çıkan gizli belgeler, ABD'nin Afganistan'da da başarısız olduğunu ortaya koydu.<br/><b>TIKLAYIN -</b> <a href="https://t24.com.tr/haber/abd-taliban-gorusmeleri-tekrar-basladi,851184">ABD Taliban görüşmeleri tekrar başladı<br/></a>Ele geçirilen 2 bin sayfalık belge, Afganistan'daki savaşta doğrudan rol oynamış yetkili, general ve diplomatların görüşlerinden oluşuyor.<br/>Görüşlerine başvurulanlardan 400'den fazlası Afganistan'da işlerin yolunda gitmediğini ve ABD'nin ülkede bir bataklığa saplandığını ifade etti.</p>
      <h3>"Ne yaptığımızı bilmiyorduk, nasıl bir yükün altına girdiğimizin farkında değildik"</h3>
      <p>Belgelerde, Eski Başkanlar <b>George W. Bush</b> ve <b>Barack Obama</b> döneminde Beyaz Saray'da Afganistan masasının başındaki Korgeneral Douglas Lute, "Afganistan'ı temel olarak anlamaktan uzaktık. Ne yaptığımızı bilmiyorduk. Nasıl bir yükün altına girdiğimizin farkında değildik" ifadesini kullandı.<br/>Görüşlerine yer verilen yetkililerin büyük bölümü, ABD'nin halen Afganistan'da yürüttüğü stratejinin yanlış olduğunu, yetkililerin bunu bildiğini ancak kamuoyuna açıklamadığına dikkati çekti.<br/>Belgelerde başkan seviyesinden orta düzey yetkililere kadar kamuoyuna yapılan tüm açıklamalarda, sahadaki verilerin çarpıtıldığı ortaya çıktı.<br/>Afganistan'da terörle mücadele konusunda Amerikan askerlerine 2013-2014 döneminde üst düzey danışmanlık yapan eski Albay Bob Crowley, "En iyi resmi ortaya koymak için tüm veriler değiştirildi. Örneğin anketler tamamen güvenilmezdi ancak yaptığımız her şeyin doğru olduğunu belirtecek şekilde düzenleniyordu" değerlendirmesinde bulundu.</p>
      <h3>Savaşın maliyeti tam olarak bilinmiyor</h3>
      <p>Belgelere yansıyan diğer bir nokta ise savaşın maliyetlerine ilişkin. Yetkililerin belgede sıklıkla dile getirdiği ancak kamuoyuna tam olarak yansımayan diğer bir gerçek ise savaşın maliyetinin tam olarak hesaplanmadığı.<br/>Savaşa resmi rakamlara göre 934 ile 978 milyar dolar harcandığı ifade edildi ancak buna CIA operasyonları ve Savaş Malülleri Yönetimi'nin harcamaları gibi yan harcamaların dahil olmadığı belirtildi.<br/>Pentagon verilerine göre, 2001'den bu yana 775 bin Amerikan askeri Afganistan'da görev yaptı. Bunlardan 2 bin 300'ü öldü, 20 bin 589'u yaralandı.</p>
    </article>
  </body>
</html>