<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443618/Vucic-doputovao-u-Atinu-sutra-sastanak-sa-predsednikom-Grcke"/>
    <meta property="og:site_name" content="Politika Online"/>
    <meta property="article:published_time" content="2019-12-09T16:57:00+00:00"/>
    <meta property="og:title" content="Вучић допутовао у Атину, сутра састанак са председником Грчке"/>
    <meta property="og:description" content="АТИНА – Председник Србије Александар Вучић допутовао је данас после подне у Атину, где ће сутра и у среду боравити у званичној посети, током које ће се састати са председником Грчке Прокописом Павлопулосом и премијером Кирјакосом Мицотакисом, са којима ће разговарати о политичким и економским темама. Председника Србије на атинском аеродрому дочекао је заменик председника грчке владе Панајотис Пикраменос, уз црвени тепих и постројену Гарду. У уторак, првог дана посете, Вучић ће се састати с председником Прокописом Павлопулосом, а том приликом ће бити одржан и пленарни састанак делегација Србије и Грчке. Истога дана, градоначелник Атине Костас Бакојани уручиће Вучићу Златну медаљу за заслуге града Атине, након чега ће председник Србије имати састанак са бројним истакнутим грчким"/>
  </head>
  <body>
    <article>
      <h1>Вучић допутовао у Атину, сутра састанак са председником Грчке</h1>
      <address>
        <time datetime="2019-12-09T16:57:00+00:00">09 Dec 2019, 16:57</time>
      </address>
      <p><b>АТИНА</b> – Председник Србије Александар Вучић допутовао је данас после подне у Атину, где ће сутра и у среду боравити у званичној посети, током које ће се састати са председником Грчке Прокописом Павлопулосом и премијером Кирјакосом Мицотакисом, са којима ће разговарати о политичким и економским темама.</p>
      <p>Председника Србије на атинском аеродрому дочекао је заменик председника грчке владе Панајотис Пикраменос, уз црвени тепих и постројену Гарду.</p>
      <p>У уторак, првог дана посете, Вучић ће се састати с председником Прокописом Павлопулосом, а том приликом ће бити одржан и пленарни састанак делегација Србије и Грчке.</p>
      <p>Истога дана, градоначелник Атине Костас Бакојани уручиће Вучићу Златну медаљу за заслуге града Атине, након чега ће председник Србије имати састанак са бројним истакнутим грчким привредницима.</p>
      <p>Другог дана посете, у среду, председник ће се састати с премијером Грчке Кирјакосом Мицотакисом, са којим га веже дугогодишње познанство, блиски лични и међупартијски односи, јер је он вођа „Нове Демократије”, сестринске партије СНС, јавља Танјуг.</p>
      <p>Вучић и Мицотакис ће копредседавати трећој седници Високог савета за сарадњу Србије и Грчке, а затим ће потписати Заједничку декларацију о успостављању стратешког партнерства Србије и Грчке.</p>
      <p>Након тога, биће потписани и споразуми значајни за сарадњу двеју земаља.</p>
      <p>Током боравка у Атини планиран је и сусрет председника Вучића са председником Коалиције радикалне левице (СИРИЗА) Алексисом Ципрасом, као и са архиепископом атинским и све Грчке Јеронимом II.</p>
      <p>У делегацији коју предводи председник Вучић су министар спољних послова Ивица Дачић, министар енергетике Александар Антић, министар одбране Александар Вулин, министар просвете Младен Шарчевић и државни секретар у Министарству привреде Драган Стевановић.</p>
      <p>Очекује се да ће главне теме разговора у Атини бити билатерална сарадња две земље, али и европски пут Србије, и наравно косовски проблем.</p>
      <p>Грчка је пријатељска земља, која подржава европски пут Србије и која није признала једнострано проглашену независност Косова.</p>
      <p>Србија придаје изузетан значај односима са Грчком, који су засновани на чврстом пријатељству, историјски потврђеној блискости и солидарности два народа, поручио је, половином новембра, председник Вучић када се састао са шефом грчке дипломатије Никосом Дендијасом.</p>
      <p>Србија високо цени доследан и принципијелан став Грчке о непризнавању једнострано проглашене независности Косова.</p>
    </article>
  </body>
</html>