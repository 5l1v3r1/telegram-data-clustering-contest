<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468984/%D8%B3%D8%B1%D9%86%D9%88%D8%B4%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%B2%D9%86%DA%AF%D9%86%D9%87-%DA%86%D9%87-%D8%B4%D8%AF-%D8%AC%D8%B2%D8%A6%DB%8C%D8%A7%D8%AA-%D8%AC%D9%84%D8%B3%D9%87-%D9%88%D8%B2%DB%8C%D8%B1-%D9%86%D9%81%D8%AA-%D8%A8%D8%A7-%DA%A9%D9%85%DB%8C%D8%B3%DB%8C%D9%88%D9%86"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T16:45:39+00:00"/>
    <meta property="og:title" content="سرنوشت استیضاح زنگنه چه شد؟ | جزئیات جلسه وزیر نفت با کمیسیون انرژی"/>
    <meta property="og:description" content="یک عضو کمیسیون انرژی مجلس با وجود اینکه گفته می‌شد وزیر نفت اعلام کرده به کمیسیون نمی‌آید و پاسخ نمایندگان را در صحن می‌دهد ضمن بیان جزئیات نشست این کمیسیون با وزیر نفت گفت: آقای زنگنه روز گذشته و امروز به کمیسیون آمد توضیحات را هم به طور کامل ارائه داد."/>
  </head>
  <body>
    <article>
      <h1>سرنوشت استیضاح زنگنه چه شد؟ | جزئیات جلسه وزیر نفت با کمیسیون انرژی</h1>
      <h2>یک عضو کمیسیون انرژی مجلس با وجود اینکه گفته می‌شد وزیر نفت اعلام کرده به کمیسیون نمی‌آید و پاسخ نمایندگان را در صحن می‌دهد ضمن بیان جزئیات نشست این کمیسیون با وزیر نفت گفت: آقای زنگنه روز گذشته و امروز به کمیسیون آمد توضیحات را هم به طور کامل ارائه داد.</h2>
      <address>
        <time datetime="2019-12-09T16:45:39+00:00">09 Dec 2019, 16:45</time>
      </address>
      <p>به گزارش همشهری آنلاین، موضوع اسیضاح <a href="https://www.hamshahrionline.ir/news/227149/%D8%B2%D9%86%D8%AF%DA%AF%DB%8C%D9%86%D8%A7%D9%85%D9%87-%D8%A8%DB%8C%DA%98%D9%86-%D9%86%D8%A7%D9%85%D8%AF%D8%A7%D8%B1-%D8%B2%D9%86%DA%AF%D9%86%D9%87-%DB%B1%DB%B3%DB%B3%DB%B1">بیژن زنگنه وزیر نفت</a> همچنان خبر ساز است. در حالی که وی روز گذشته با حضور در کمیسیون انرژی پاسخگوی نمایندگان بود و درباره جلسه با نمایندگان معتقد بود که «آقایان استیضاح‌کننده قصد قانع شدن ندارند!» اما امروز هم در این کمیسیون حضور یافت.</p>
      <p>عبدالحمید خدری درباره جلسه کمیسیون انرژی پیرامون استیضاح بیژن نامدار زنگنه وزیر نفت به ایلنا گفت: هیأت رئیسه کمیسیون احتمالا فردا جلسه‌ای پیرامون استیضاح وزیر نفت خواهد داشت، اما استیضاح‌کنندگان اصرار دارند که امروز به هیأت رئیسه ارجاع شود تا فردا در صحن مورد وصول قرار گیرد.</p>
      <p>این عضو کمیسیون انرژی مجلس شورای اسلامی ادامه داد: هیأت رئیسه کمیسیون معتقد است آن هفت روزی که آئین‌نامه اجازه می‌دهد تا جریان استیضاح بررسی شود به اتمام برسد و تا پس فردا هم برای این مطلب وقت داریم. وی ادامه داد: ما در کمیسیون پیرامون این استیضاح بحث خواهیم، اما به احتمال زیاد فردا و یا چهارشنبه به هیأت رئیسه استیضاح ارجاع خواهد شد.</p>
      <p>نماینده بوشهر درباره این‌که گفته می‌شود وزیر نفت اعلام کرده به کمیسیون نمی‌آید و پاسخ نمایندگان را در صحن می‌دهد، گفت: آقای زنگنه قبل از تعطیلات، روز گذشته و امروز به کمیسیون آمد توضیحات را هم به طور کامل ارائه داد.</p>
      <p>هدایت‌الله خادمی عضو دیگر کمیسیون انرژی <a href="https://www.hamshahrionline.ir/news/67986/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%85%D8%AC%D9%84%D8%B3-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C">مجلس شورای اسلامی</a> هم با اشاره به نشست این کمیسیون به تسنیم گفت: در این جلسه طرح نمایندگان درباره استیضاح وزیر نفت بررسی شد.</p>
      <p>وی با بیان اینکه زنگنه توضیحاتی درباره محورهای این طرح به نمایندگان ارائه کرد، افزود: نمایندگان طراح این استیضاح در نهایت از توضیحات وزیر قانع نشدند و مقرر شد تا زنگنه با حضور در صحن علنی پارلمان توضیحات بیشتری درباره این طرح ارائه کند.</p>
      <p>عضو کمیسیون انرژی مجلس تصریح کرد: آقای وزیر به دنبال وقت‌کشی و ادامه یافتن جلسات کمیسیون برای بررسی این طرح بود که طراحان این طرح با این موضوع برخورد کردند. نماینده ایذه در مجلس اضافه کرد: در ابتدای جلسه تعدادی از اعضای کمیسیون جلسه را ترک و تلاش کردند آبستراکسیون کرده تا جلسه رسمیت پیدا نکند، اما امضاکنندگان استیضاح و رئیس کمیسیون اعلام کردند که عدم حضور اعضا دلیل بر عدم رسمیت بررسی استیضاح نیست.</p>
    </article>
  </body>
</html>