<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/fordon/uppdatering-ska-ge-jaguar-i-pace-langre-rackvidd-6981272"/>
    <meta property="og:site_name" content="Ny Teknik"/>
    <meta property="article:published_time" content="2019-12-09T16:55:00+00:00"/>
    <meta property="og:title" content="Uppdatering ska ge Jaguar I-Pace längre räckvidd"/>
    <meta property="og:description" content="Jaguar har lärt sig mer om energieffektivitet i elbilar. Ägare av en I-Pace kan lagom till jul få 8 procents längre räckvidd genom en uppdatering av programvaran."/>
  </head>
  <body>
    <article>
      <h1>Uppdatering ska ge Jaguar I-Pace längre räckvidd</h1>
      <address><time datetime="2019-12-09T16:55:00+00:00">09 Dec 2019, 16:55</time> by <a rel="author">Johan Kristensson</a></address>
      <h4>Jaguar har lärt sig mer om energieffektivitet i elbilar. Ägare av en I-Pace kan lagom till jul få 8 procents längre räckvidd genom en uppdatering av programvaran.</h4>
      <p>Elbilstillverkaren Tesla har fortsatt ett övertag gentemot de flesta konkurrenter när det kommer till energieffektivitet.</p>
      <p>Jaguar I-Pace var en av de första stora elbilslanseringarna från de etablerade tillverkarna. Men trots ett batteripack på 90 kWh fick föraren nöja sig med 470 kilometers räckvidd enligt den nya körcykeln WLTP.</p>
      <p>Det tyska biluthyrningsföretaget Nextmove genomförde i början av året <a href="https://nextmove.de/autobahn-test-tesla-model-x-beats-audi-e-tron-jaguar-i-pace/">ett förbrukningstest på Autobahn</a>. Tesla Model X 90 D utklassade så väl Audi E-tron som Jaguar I-Pace. Resultatet för Tesla blev 24,8 kWh/100 km. Audi och Jaguar fick nöja sig med 30,5 respektive 31,3 kWh/100 km.</p>
      <h3>I-Pace får 8 procent längre räckvidd</h3>
      <p>Att det förhåller sig så här är naturligtvis något som Jaguars ingenjörer känner till. Nu <a href="https://www.mynewsdesk.com/se/landroversverige/pressreleases/jaguar-boostar-i-pace-2951987">meddelar företaget att en uppdatering är på väg</a> som sägs öka räckvidden med upp till 8 procent. Detta ska enligt informationen från Jaguar kunna motsvara 20 kilometer "extra faktiskt räckvidd". Ny Teknik har ställt frågan till Jaguar hur de får ihop matematiken, eftersom 8 procent av 470 kilometer är 37,6 kilometer.</p>
      <related>
        <a href="https://www.nyteknik.se/elbilar/test-jaguar-i-pace-lacker-men-frustrerande-6968171"/>
      </related>
      <p>Förbättringarna som gjorts har enligt Jaguar blivit möjliga genom erfarenheter från den egna tävlingsbilen I-Pace E-Trophy, som används i racingserien Formel E.</p>
      <p>Det handlar bland annat om förändrad momentfördelning mellan främre och bakre motorn vid körning i Eco-läge, förbättrad värmehantering och förbättrad bromskraftåtervinning.</p>
      <h3>Större andel av batteriet utnyttjas</h3>
      <p>Genom ytterligare en uppdatering kan bilen dessutom utnyttja mer av batteriets totala kapacitet. Gränsen för när batteriindikatorn visar tomt har helt enkelt sänkts, utan att det ska påverka körbarheten.</p>
      <p>Av någon anledning kommer den officiella WLTP-siffran på 470 km inte att förändras.</p>
      <p>Det är ännu inte möjligt att uppdatera sin I-Pace trådlöst, via så kallad OTA-uppdatering (over-the-air). Därför kommer ett kostnadsfritt verkstadsbesök att behövas. Uppdateringen kommer dock även att ge ökat stöd för trådlösa uppdateringar i framtiden.</p>
      <related>
        <h4>Relaterade artiklar</h4>
        <a href="https://www.nyteknik.se/elbilar/jaguarchefen-elbilar-kommer-inte-att-ga-ner-i-pris-i-nartid-6971953"/>
        <a href="https://www.nyteknik.se/elbilar/test-jaguar-i-pace-lacker-men-frustrerande-6968171"/>
        <a href="https://www.nyteknik.se/premium/lista-har-ar-alla-elbilar-som-kommer-att-finnas-ute-2020-6980315"/>
      </related>
    </article>
  </body>
</html>