<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/12/09/2022-dunya-kupasinin-rusvetle-katara-verildigi-iddiasina-fransada-sorusturma-hakimi-atandi"/>
    <meta property="og:site_name" content="euronews"/>
    <meta property="article:published_time" content="2019-12-09T16:53:34+00:00"/>
    <meta property="og:title" content="Fransa, Katar 2022 Dünya Kupası için soruşturma hakimi görevlendirdi"/>
    <meta property="og:description" content="Fransa’da FIFA 2022 Dünya Kupası organizasyonunun Katar'a verilmesiyle ilgili Ulusal Mali Savcılık Bürosunun yürüttüğü inceleme soruşturma hakimine devredildi. Eski UEFA Başkanı Michel Platini, 2022 Dünya Kupası'nın Katar'a verilmesiyle ilgili rüşvet almakla suçlanıyor"/>
  </head>
  <body>
    <article>
      <h1>Fransa, Katar 2022 Dünya Kupası için soruşturma hakimi görevlendirdi</h1>
      <address><time datetime="2019-12-09T16:53:34+00:00">09 Dec 2019, 16:53</time> by <a rel="author">Hüseyin Koyuncu</a></address>
      <p>Fransa’da FIFA 2022 Dünya Kupası organizasyonunun Katar'a verilmesiyle ilgili Ulusal Mali Savcılık Bürosunun yürüttüğü inceleme soruşturma hakimine devredildi.</p>
      <p>Eski UEFA Başkanı Michel Platini, 2022 Dünya Kupası'nın Katar'a verilmesiyle ilgili "Kamu görevlisi olmadan aktif ve pasif rüşvette karışmakla" suçlanıyor. Platini, geçtiğimiz aylarda Fransız polisinin Yolsuzlukla Mücadele Ofisi (OCLCIFF) tarafından gözaltına alınıp <a href="https://tr.euronews.com/2019/06/18/2022-dunya-kupasi-rusvet-karsiliiginda-katar-a-vermekle-suclanan-platini-gozaltina-alindi">sorgulanmıştı.</a></p>
      <p>Platini’nin yanı sıra eski Fransa Cumhurbaşkanı Nicolas Sarkozy’nin danışmanı Sophie Dion ve dönemim İçişleri Bakanı Glaude Gueant aynı soruşturma kapsamında polise ifade vermişti.</p>
      <p>Platini’nin, organizasyonun Katar’a verilmesinden önce yaptığı gizli bir görüşme yaptığı iddia edilmişti.</p>
      <h3>Rüşvet iddialarının odağında: Elysee Sarayı’ndaki özel görüşme</h3>
      <p>Bu iddiaya göre Platini, oylamadan 9 gün önce, para akışını sağlayan FIFA eski Başkan Yardımcısı Muhammed Bin Hammam ile görüştü.</p>
      <p>Platini’nin Bin Hammam’la kahvaltıda bir araya geldikten sonra, Elysee Sarayı’nda özel bir görüşmede dönemin Fransa Cumhurbaşkanı Nicolas Sarkozy, Katar Emiri’nin oğlu Temim bin Hamed Al Sani (şimdiki emir) ve Katar Başbakanı ile Dünya Kupası 2022’yi konuştukları öne sürüldü.</p>
      <p>Platini, kupayla ilgili olarak Katar’a oy verdiğini daha önce açıklamıştı.</p>
      <ul>
        <li>
          <a href="https://tr.euronews.com/2019/06/18/2022-dunya-kupasi-rusvet-karsiliiginda-katar-a-vermekle-suclanan-platini-gozaltina-alindi">Yolsuzluk suçlamasıyla gözaltına alınan Michel Platini sorgusunun ardından serbest bırakıldı</a>
        </li>
        <li>
          <a href="https://tr.euronews.com/2019/09/27/katar-2022-lgbti-bireyler-ulkenin-adetlerine-uymak-sartiyla-dunya-kupasina-buyursunlar">Katar 2022: LGBTİ+ bireyler ülkenin 'adetlerine' uymak şartıyla Dünya Kupası'na buyursunlar</a>
        </li>
      </ul>
      <h3>Platini, FIFA soruşturmasında aklanmıştı</h3>
      <p>2007 yılında UEFA başkanlığına seçilen Michel Platini 2015 yılına kadar bu görevi yürüttü. Ancak FIFA Etik Komitesi tarafından yürütülen soruşturma nedeniyle 2015 yılında görevden ayrılmak zorunda kalmıştı.</p>
      <p>FIFA, Platini'nin 2011'deki başkanlık seçimlerinde Sepp Blatter'i desteklemesi karşılığında rüşvet aldığı iddialarının ardından Blatter ve Paltini'ye sekizer yıl futboldan men cezası vermişti.</p>
      <p>Ancak Mayıs 2018’de Platini söz konusu soruşturmada İsviçre yargısı tarafından <a href="https://tr.euronews.com/2018/05/26/platini-fifa-daki-yolsuzluk-davas-nda-akland-m">aklanmıştı.</a></p>
      <p>Ek kaynaklar<b> • AFP</b></p>
    </article>
  </body>
</html>