<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/co-cesi-drazi-na-webu-do-aukce-sel-mercedes-i-vzacna-bankovka_536334.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T16:15:00+00:00"/>
    <meta property="og:title" content="Co Češi draží na webu? Do aukce šel Mercedes i vzácná bankovka"/>
    <meta property="og:description" content="Češi na internetu v posledních třech letech nejvýše vydražili sportovní Mercedes nebo vzácnou pětisetkorunu, oboje za 1,5 milionu korun. Vyplývá to z údajů..."/>
  </head>
  <body>
    <article>
      <h1>Co Češi draží na webu? Do aukce šel Mercedes i vzácná bankovka</h1>
      <address><time datetime="2019-12-09T16:15:00+00:00">09 Dec 2019, 16:15</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Češi na internetu v posledních třech letech nejvýše vydražili sportovní Mercedes nebo vzácnou pětisetkorunu, oboje za 1,5 milionu korun. Vyplývá to z údajů největšího tuzemského on-line tržiště Aukro.cz.</b>
      </p>
      <p>Výsledky z posledních let výrazně zaostávají za absolutními rekordy Aukra. Nejdražší vydraženou položkou byl Rolls-Royce Phantom LHD 6.8 2005 za 77 milionů korun, další unikát, Ferrari F12 Berlinetta se prodalo za téměř 7,6 milionu korun. Mezi šperky pak vede prsten s briliantem za 2,5 milionu korun.</p>
      <p>Za sportovní vůz Mercedes-Benz SLS AMG úspěšný dražitel v roce 2017 zaplatil 1,53 milionu korun. Na Aukru se v řádu stovek tisíc korun prodaly i další vozy jako Dodge Challenger, BMW, Mercedes Benz, populární Pragovky nebo motorky značky JAWA.</p>
      <p>Hned za luxusní limuzínou následuje historická pětisetkoruna z roku 1919 prodaná přesně za 1,5 milionu korun. Její cena tak po téměř sto letech vzrostla 3000krát. Na necelý milion vyšel stavební stroj Venieri VF s cenou 977 085 korun, populární Škoda 1000 MB vyrobená v roce 1966 se prodala za téměř 900 tisíc korun.</p>
      <p>Na online tržišti se ale najdou i rarity. Před rokem tam šťastný kupec koupil za 300 tisíc korun dárkový poukaz na cestu kolem světa v půlmilionové hodnotě. Za téměř 200 tisíc korun byl na Aukru k mání i vědecký přístroj - spektrometr. Neznámý kupec koupil loni sbírku DVD s erotickou tematikou za 147 200 korun.</p>
      <p>Aukro je také místem, kde se obchoduje s uměním. Odborníci však rozhodně doporučují investovat do umění s posudkem. Obraz od světoznámého malíře Jana Zrzavého s názvem Tři loďky a tři kameny se tak letos v květnu prodal za více než 225 tisíc korun. S posudkem pravosti šly do prodeje i další Zrzavého malby, stejně jako třeba plastiky Olbrama Zoubka.</p>
      <p>V aukcích z kategorie knih a časopisů pak vede staré vydání reklamní brožury P<i>ět neděl v baloně</i> od Julese Vernea za 45 322 korun nebo první číslo Čtyřlístku z roku 1969 za 30 005 korun.</p>
      <p>Aukro je největší české online tržiště, který se orientuje na aukce i prodej a nákup za pevné ceny. Svou činnost portál zahájil v roce 2003, v roce 2018 pokořil hranici čtyř milionů registrovaných uživatelů.</p>
    </article>
  </body>
</html>