<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/umowy-na-projekty-s6-koszalin-slupsk,138448.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T16:51:00+00:00"/>
    <meta property="og:title" content="Umowy na projekty S6 Koszalin-Słupsk"/>
    <meta property="og:description" content="Firma Mosty Gdańsk zaprojektuje dwa odcinki S6; Koszalin-Sławno i Sławno-Słupsk - poinformowała w poniedziałek szczecińska GDDKiA. Według Dyrekcji, od 2021 r. dwa odcinki będą przygotowane do realizacji."/>
  </head>
  <body>
    <article>
      <h1>Umowy na projekty S6 Koszalin-Słupsk</h1>
      <address><time datetime="2019-12-09T16:51:00+00:00">09 Dec 2019, 16:51</time> by <a rel="author">PAP  </a></address>
      <h4>Firma Mosty Gdańsk zaprojektuje dwa odcinki S6; Koszalin-Sławno i Sławno-Słupsk - poinformowała w poniedziałek szczecińska GDDKiA. Według Dyrekcji, od 2021 r. dwa odcinki będą przygotowane do realizacji.</h4>
      <hr/>
      <p>Podpisane umowy obejmują zaprojektowanie S6 na odcinkach Koszalin-Sławno i Sławno-Słupsk o łącznej długości ponad 46 kilometrów - wynika z informacji służb prasowych szczecińskiej Generalnej Dyrekcji Dróg Krajowych i Autostrad. Wykonawca będzie miał 12 miesięcy na opracowanie projektów.</p>
      <p>Wykonawcą obu dokumentacji została firma Mosty Gdańsk. Łączna wartość umów to około 7,6 mln zł.</p>
      <p>Prace przygotowawcze dla S6 Koszalin-Słupsk są możliwe dzięki przyznanemu finansowaniu w kwocie około 120 mln zł - podała Dyrekcja. Środki te przeznaczone są na zaprojektowanie drogi, a także pozyskanie nieruchomości pod budowę trasy.</p>
      <p>Po opracowaniu projektów możliwe będzie uzyskanie decyzji o zezwoleniu na realizację inwestycji drogowej, a także wypłacenie odszkodowań za nieruchomości przejęte pod drogę. Z szacunków drogowców wynika, że od 2021 r. odcinek Koszalin-Słupsk będzie przygotowany do realizacji.</p>
      <p>Trasa została podzielona na dwa odcinki; Koszalin-Sławno i Sławno-Słupsk. W ramach inwestycji przewidziana jest realizacja dwujezdniowej drogi ekspresowej z dwoma pasami ruchu w każdą stronę. Połączenia z pozostałą siecią drogową będą możliwe przez osiem węzłów drogowych.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>