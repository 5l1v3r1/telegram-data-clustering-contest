<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/efkriti/koinonia/222486_ped-kritis-ohi-sti-dimioyrgia-stratopedon-sygkentrosis-metanaston"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T16:29:27+00:00"/>
    <meta property="og:title" content="ΠΕΔ Κρήτης: «Όχι στη δημιουργία στρατοπέδων συγκέντρωσης μεταναστών»"/>
    <meta property="og:description" content="Την σαφέστατη θέση της ΠΕΔ Κρήτης ότι δεν πρόκειται να δεχθεί τη δημιουργία ανοιχτών και κλειστών κέντρων φιλοξενίας μεταναστών στην Κρήτη, εξέφρασαν τα μέλη της."/>
  </head>
  <body>
    <article>
      <h1>ΠΕΔ Κρήτης: «Όχι στη δημιουργία στρατοπέδων συγκέντρωσης μεταναστών»</h1>
      <address><time datetime="2019-12-09T16:29:27+00:00">09 Dec 2019, 16:29</time> by <a rel="author">efsyn.gr</a></address>
      <p>Την σαφέστατη θέση της ΠΕΔ Κρήτης ότι δεν πρόκειται να δεχθεί τη δημιουργία ανοιχτών και κλειστών κέντρων φιλοξενίας μεταναστών στην Κρήτη, εξέφρασαν τα μέλη της, στην πρώτη συνεδρίαση του νέου διοικητικού συμβουλίου που πραγματοποιήθηκε στο Ρέθυμνο.</p>
      <p>Ξεκινώντας τη συνεδρίαση, ο πρόεδρος της ΠΕΔ Κρήτης Γιάννης Κουράκης επανέλαβε όσα είχαν ειπωθεί από τους δημάρχους και στην υφυπουργό Πρόνοιας, Δόμνα Μιχαηλίδου, πως η Κρήτη δεν είναι αντίθετη στην φιλοξενία ανήλικων προσφύγων, επισημαίνοντας ωστόσο ότι πρέπει να τηρηθούν οι προϋποθέσεις που έχουν θέσει από την πολιτεία, ώστε να μην επιβαρυνθούν οι δήμοι το κόστος της φιλοξενίας, κάτι που δεν μπορούν να κάνουν.</p>
      <p>Ο κ. Κουράκης επεσήμανε πως οι δήμαρχοι αλλά και η Περιφέρεια δεν έχουν την παραμικρή ενημέρωση ως τώρα, γεγονός που επιβεβαίωσε και ο προηγούμενος πρόεδρος της ΠΕΔ, δήμαρχος Ηρακλείου Βασίλης Λαμπρινός.</p>
      <p>Ο κ. Μαρινάκης τόνισε πως οι δήμαρχοι της Κρήτης είναι σύμφωνοι στο να βοηθήσει και το νησί στο εθνικό πρόβλημα, το μεταναστευτικό, υπό την προϋπόθεση «να εξορθολογίσουν τα κριτήρια και να κάνουμε σαφές πως στρατόπεδα συγκέντρωσης δεν δεχόμαστε».</p>
      <p>Αυτό που τόνισαν οι αυτοδιοικητικοί της Κρήτης, είναι ότι το νησί προτίθεται να φιλοξενήσει πρόσφυγες κατατρεγμένους από τον πόλεμο ή και την κλιματική αλλαγή, όμως με όρους αξιοπρέπειας, σε κατοικίες σε διάφορα μέρη του νησιού, όπως ήδη συμβαίνει.</p>
      <p>Πάντως, η συγκεκριμένη συνεδρίαση δεν είχε σαν θέμα το προσφυγικό, οπότε οι αποφάσεις αναμένεται να παρθούν μετά από τις διευκρινήσεις που θα δοθούν σχετικά με τις λεπτομέρειες τις φιλοξενίας των προσφύγων και των προσφυγόπουλων.</p>
      <related>
        <h4>Σχετικά Άρθρα</h4>
        <a href="https://www.efsyn.gr/efkriti/koinonia/221115_meta-tis-dieykriniseis-i-apofasi-tis-ped-kritis-gia-ta-prosfygopoyla"/>
        <a href="https://www.efsyn.gr/efkriti/koinonia/222378_anogeia-exetazetai-i-epanaleitoyrgia-toy-kentroy-filoxenias-anilikon"/>
        <a href="https://www.efsyn.gr/efkriti/koinonia/213310_kriti-psahnoyn-spitia-kai-xenodoheia-gia-prosfyges"/>
        <a href="https://www.efsyn.gr/efkriti/koinonia/214240_i-kriti-mporei-na-filoxenisei-kai-alla-prosfygopoyla"/>
        <a href="https://www.efsyn.gr/efkriti/koinonia/214153_ta-sholeia-tis-kritis-poy-tha-ypodehtoyn-prosfygopoyla"/>
        <a href="https://www.efsyn.gr/efkriti/koinonia/219799_ektos-arhikoy-shediasmoy-gia-kleisto-kentro-metanaston-i-kriti"/>
      </related>
    </article>
  </body>
</html>