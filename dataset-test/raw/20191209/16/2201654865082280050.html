<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/magyar_gazdasag/szinhazak_megregulazasa_magyarazkodik_az_emmi.696538.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T16:45:00+00:00"/>
    <meta property="og:title" content="Színházak megregulázása: magyarázkodik az Emmi"/>
    <meta property="og:description" content="Az Emberi Erőforrások Minisztériuma (Emmi) szerint átlátható működési modellt, &quot;kristálytiszta, kiszámítható&quot; helyzetet és felelősségi viszonyokat teremt az Országgyűlés előtt lévő kulturális törvényjavaslat a színházak fenntartásában - írja az MTI. Az LMP közben közölte: a kultúra szabadsága elleni támadásként értékeli a kormány hétfőn benyújtott kulturális törvénycsomagját és ombudsmanhoz fordul."/>
  </head>
  <body>
    <article>
      <h1>Színházak megregulázása: magyarázkodik az Emmi</h1>
      <h2>Az Emberi Erőforrások Minisztériuma (Emmi) szerint átlátható működési modellt, "kristálytiszta, kiszámítható" helyzetet és felelősségi viszonyokat teremt az Országgyűlés előtt lévő kulturális törvényjavaslat a színházak fenntartásában - írja az MTI. Az LMP közben közölte: a kultúra szabadsága elleni támadásként értékeli a kormány hétfőn benyújtott kulturális törvénycsomagját és ombudsmanhoz fordul.</h2>
      <address><time datetime="2019-12-09T16:45:00+00:00">09 Dec 2019, 16:45</time> by <a rel="author" href="https://www.napi.hu/szerzo/Szab%C3%B3%20Zsuzsanna" target="_blank">Szabó Zsuzsanna</a></address>
      <p>A tárca az MTI-hez hétfőn eljuttatott közleménye szerint az önkormányzatok ezután is szabadon dönthetnek arról, hogy önként vállalt feladatként fenntartanak-e saját színházat vagy sem, és ha igen, azt csak önkormányzati vagy vegyes (állami és önkormányzati) fenntartásban kívánják-e működtetni. Ez teljesen tiszta helyzetet teremt: a színház működéséért a fenntartó a felelős - szögezte le az Emmi, amely azt is hozzátette, önkormányzati színház önkormányzati pénzből, állami színház állami pénzből, vegyes fenntartású <a href="https://www.napi.hu/magyar_gazdasag/szinhaz-nka-kormanyellenes-tuntetes-allami-tamogatas.696499.html">színház </a>állami és önkormányzati forrásból fog működni.</p>
      <p>
        <b>Álhír!</b>
      </p>
      <p>A kommünikében egyúttal az Emmi határozott álláspontjának nevezte, hogy "a Gothár-féle szexuális zaklatási ügy nem maradhat következmények nélkül". Álláspontjuk szerint "az ellenzék hangulatkeltése a szokásos álhírgyártásra épül". A minisztérium hazugságnak minősítette, hogy meg kell szűnniük fővárosi színházaknak. A főváros, ha akar, teljesen önállóan működtethet saját színházakat, annak minden fenntartói jogával együtt. Fővárosi tulajdonban lévő színház csak akkor szűnne meg, ha a fővárosi közgyűlés úgy dönt, hogy nem kívánja tovább működtetni.</p>
      <p>A központi költségvetés "eddig is nagyvonalú és egyre emelkedő" támogatást nyújtott a kulturális intézményeknek, különösen a színházaknak - áll a közleményben. A most benyújtott kulturális törvényjavaslat célja, hogy a közpénzeket átláthatóan használják fel, és ahhoz teljesen világos felelősségi viszonyok társuljanak.</p>
      <p>Önmagában az is indokolttá teszi a felelősségi viszonyok tisztázását, hogy az elmúlt időszakban köztörvényes, nem pénzügyi jellegű visszaélések gyanúja merült fel állami és önkormányzati forrásokból is működő színházakban</p>
      <p>- indokolta a tárca a döntést.</p>
      <p>Az Emmi szerint a mostani javaslat "semmilyen módon nem változtat" az önkormányzatok kötelező és önként vállalt feladatain. Az önkormányzati fenntartású színház működtetéséhez szükséges forrásokat az önkormányzat a saját költségvetéséből biztosítja. Amennyiben az önkormányzat az önkormányzati fenntartású színház részére a működéséhez szükséges forrásokat teljes körűen nem biztosítja, úgy az önkormányzat a kormányhoz közös működtetésre vonatkozó kérelmet terjeszthet elő.</p>
      <p>Ebben az esetben a közös működtetésről 30 napon belül a miniszter és az önkormányzat megállapodást köt. A vegyes működtetés keretében az állam kiszámíthatóbb módon, tervezhetően nyújt támogatást és biztosítja a színház munkatársainak bérfejlesztését - közölte az Emmi.</p>
      <p>
        <b>Nő az önkormányzatok önállósága</b>
      </p>
      <p>Az állami és vegyes fenntartású színházak, "ahogy eddig, ezután is kiszámítható pénzügyi támogatásokra számíthatnak", amelyet megállapodásban rögzítenek majd. Ez garanciát ad a vegyes működtetésű színházak művészeti szabadságára is - fűzték hozzá.</p>
      <p>A tárca hangsúlyozza, hogy az állami fenntartású színházak működtetéséhez szükséges forrásokat a központi költségvetés biztosítja. "Tehát egy, a fővárosi önkormányzat által fenntartott és finanszírozott fővárosi színház működésébe az állam, a minisztérium nem szól bele. Így nemhogy csökkenne az önkormányzatok önállósága ezen a téren, hanem nő" - olvasható a tájékoztatóban.</p>
      <p>
        <b>Marad az NKA</b>
      </p>
      <p>Emlékeztettek rá: a minisztérium már előzetesen nyilatkozott arról, hogy a Nemzeti Kulturális Alap (NKA) sem szűnik meg. Magyarország idén több mint 125 milliárd forintot költött az előadó-művészeti szféra támogatására. Az önkormányzati fenntartású színházak és az évek óta növekvő számú független színházak működésre fordítandó központi költségvetési támogatás folyamatosan nő - hívták fel a figyelmet.</p>
      <p>Egyúttal közölték: a napokban átutalják a fővárosi színházak számára az előadóművészeti többlettámogatás harmadik részletét, mintegy 1,2 milliárd forintot.</p>
      <p>"A tavalyi évhez képest a fővárosi színházak az állami támogatáson felül összesen 526 millió forinttal kaptak nagyobb összegű előadóművészeti többlettámogatást, a többnyire vidéki nemzeti és kiemelt státuszú kőszínházak pedig 20 százalékkal magasabb forrásból gazdálkodhattak az előadó-művészeti többlettámogatási keretből" - írta a minisztérium.</p>
      <p>
        <b>Támadás a kultúra ellen</b>
      </p>
      <p>A kultúra szabadsága elleni támadásként értékeli az LMP a kormány hétfőn benyújtott kulturális törvénycsomagját, amellyel kapcsolatban az LMP-frakciója az ombudsmanhoz fordul - jelentette be Csárdi Antal és Ungár Péter, a párt országgyűlési képviselői hétfői sajtótájékoztatójukon az MTI szerint.</p>
      <p>Csárdi Antal úgy vélte: a Fidesz-KDNP nem heverte ki az önkormányzati választás eredményét, ezért a sokadik olyan törvényjavaslatot nyújtja be, amelynek célja, hogy nehezebb helyzetbe hozza az önkormányzatokat, ennek viszont most a kultúra esik áldozatul. A képviselő szerint a kormányzat függő helyzetbe próbálja hozni a kulturális intézeteket, illetve kivonul a kultúra finanszírozásából, és megpróbálja ennek felelősségét az önkormányzatokra fogni.</p>
      <p>A politikus károsnak és elfogadhatatlannak nevezte a Nemzeti Kulturális Tanácsról, a kultúrstratégiai intézményekről, valamint egyes kulturális vonatkozású törvények módosításáról szóló előterjesztését, amelynek szerinte az a célja, hogy a kormány "egyszer és mindenkorra bekebelezze a kultúrát". "Aczél elvtárs szeme könnybe lábadna a javaslat láttán" - fogalmazott.</p>
      <p>Csárdi Antal bocsánatkérésre szólította fel Kocsis Mátét, mert szerinte a Fidesz frakcióvezetője egy közösségi oldalon tett bejegyzésében a javaslatot indokolva egy konkrét zaklatási ügyet a teljes színházi közösséggel akart összemosni.</p>
      <p>
        <b>Kivételes eljárást? Mire fel?</b>
      </p>
      <p>Ungár Péter szerint semmi sem indokolja, hogy a javaslatot kivételes eljárásban, három nap alatt elfogadják. A kormányoldalon "össze-vissza beszélnek" a törvényjavaslat céljáról, és láthatóan a "fideszes kulturális intézmények" vezetői sincsenek tisztában azzal, hogy mi, miért történik.</p>
      <p>Úgy vélte, a javaslat sérti a közművelődéshez és a művészeti szabadsághoz fűződő, alaptörvénybe foglalt jogokat, ezért az LMP frakciója az ombudsmanhoz fordul, aki később az Alkotmánybírósághoz fordulhat az ügyben.</p>
      <p>Az LMP képviselője arra kért mindenkit, hogy vegyenek részt az üggyel kapcsolatos hétfői esti, budapesti tüntetésen.</p>
    </article>
  </body>
</html>