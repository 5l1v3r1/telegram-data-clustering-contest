<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/hokej/reprezentace/jakub-flek-channel-one-cup-nominace-omluvenka-radan-lenc.A191209_165359_reprezentace_ten"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T16:57:00+00:00"/>
    <meta property="og:title" content="Nováček Flek se omluvil pro zranění, v Moskvě ho nahradí Lenc"/>
    <meta property="og:description" content="Jakub Flek z Karlových Varů se kvůli zranění omluvil z hokejové reprezentace. Na nadcházejícím Channel One Cupu měl být jediným nováčkem v českém týmu, ale zranil se v nedělním extraligovém utkání proti Liberci. Kouč Miloš Říha starší místo něho do útoku povolal Radana Lence z Liberce."/>
  </head>
  <body>
    <article>
      <h1>Nováček Flek se omluvil pro zranění, v Moskvě ho nahradí Lenc</h1>
      <address><time datetime="2019-12-09T16:57:00+00:00">09 Dec 2019, 16:57</time> by <a rel="author">iDNES.cz</a></address>
      <p>hokej - KHL - 9. 12. 2019:Dynamo M. vs. Petrohradhokej - KHL - 9. 12. 2019:Jokerit vs. Spartak Moskvahokej - KHL - 9. 12. 2019:Omsk vs. Baryshokej - KHL - 9. 12. 2019:Viťaz vs. N.Novgorod Jakub Flek z Karlových Varů se kvůli zranění omluvil z hokejové reprezentace. Na nadcházejícím Channel One Cupu měl být jediným nováčkem v českém týmu, ale zranil se v nedělním extraligovém utkání proti Liberci. Kouč Miloš Říha starší místo něho do útoku povolal Radana Lence z Liberce.</p>
      <p>Šestadvacetiletý Flek se podle webu karlovarského klubu zranil po souboji s libereckým gólmanem Dominikem Hrachovinou v prodloužení. Ze hry ho vyřadily problémy s kolenem.</p>
      <p>„Je to už podruhé, co je zraněný, má smůlu. Chtěli jsme si ho zkusit už na tom prvním turnaji na mezinárodním poli. Sám je z toho nešťastný, ale to se nedá nic dělat. Máme dostatečně silné mužstvo, abychom ho doplnili, pro něho osobně je to samozřejmě smůla,“ řekl Říha v Plzni na srazu národního mužstva novinářům.</p>
      <p>Osmadvacetiletý Lenc patřil mezi dopředu určené náhradníky. „Bavili jsme se s Tomášem Fořtem, ale ten pořád trošku cítí zranění, takže nás poprosil, zda by to mohl doléčit. Spojili jsme se také s Jiřím Smejkalem, který ale také není od včerejška stoprocentní, proto jsme zvolili tuhle variantu,“ vysvětlil Říha.</p>
      <p>V nedělním utkání, které hokejisté Energie vyhráli 3:2 po samostatných nájezdech a utnuli desetizápasovou vítěznou sérii Liberce, měl smůlu také Flekův týmový spoluhráč Dávid Gríger. Pětadvacetiletý Slovák má rovněž potíže s kolenem. Oba paradoxně zasáhli ještě do nájezdů a právě Gríger v nich rozhodl o výhře Západočechů.</p>
      <p>Český tým vstoupí do druhého dílu série Euro Hockey Tour v domácím prostředí v Plzni čtvrtečním zápasem proti Finsku. Po pátečním přesunu do Moskvy se v sobotu utká s domácí sbornou a v neděli změří síly se Švédskem.</p>
    </article>
  </body>
</html>