<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/society/nad-4-chasa-publikata-se-proshtavashe-s-aktrisata-stoyanka-mutafova.html"/>
    <meta property="og:site_name" content="News.bg"/>
    <meta property="article:published_time" content="2019-12-09T16:21:57+00:00"/>
    <meta property="og:title" content="Над 4 часа публиката се прощаваше с актрисата Стоянка Мутафова"/>
    <meta property="og:description" content="Поклонението бе във фоайето на Сатиричния театър &quot;Алеко Константинов&quot;"/>
  </head>
  <body>
    <article>
      <h1>Над 4 часа публиката се прощаваше с актрисата Стоянка Мутафова</h1>
      <address>
        <time datetime="2019-12-09T16:21:57+00:00">09 Dec 2019, 16:21</time>
      </address>
      <p><b>Над 4 часа продължи поклонението пред актрисата Стоянка Мутафова във фоайето на Сатиричния театър "Алеко Константинов"</b>, пише "24 часа". Стотици българи се поклониха пред таланта, аристократизма и радостта, които пръскаше около себе си неподражаемата аристократка на българската комедия.</p>
      <p><b>Стояна Мутафова (рожденото й име - б.р.)е дъщеря на Константин Мутафов - драматург в Народния театър "Иван Вазов</b>". Тя завършва класическа филология в Софийския университет "Климент Охридски", Държавна театрална школа към Народен театър "Иван Вазов" в София (1946 - 1947) и театралния отдел на Академията за изкуства в Прага, Чехословакия (1947 - 1949). От 1946 г. до 1949 г. работи в театър в Прага, а от 1949 до 1956 г. в Народния театър. </p>
      <p>Тя е <b>сред основателите на Държавния сатиричен театър "Алеко Константинов"</b>, където работи от 1956 до 1991 г., след това в Драматичен театър "Адриана Будевска" в Бургас - от 1991 г.</p>
      <p>Мутафова е популярна с ролите си във филмови и телевизионни продукции като "Големанов", "Вражалец", "Милионерът", "Новогодишна шега", "Топло", "Любимец 13", "Кит" и др. Известни нейни сценични партньори са Георги Калоянчев, Георги Парцалев, Апостол Карамитев, Невена Коканова. </p>
      <p><b>На 94-годишна възраст през 2016 г., осъществява мащабно турне в театрални зали в САЩ, Канада, Германия, Нидерландия, Швейцария и Великобритания</b>.</p>
      <p>На 2 февруари 2019 г. Стоянка Мутафова отбеляза своите 70 години на сцена и 97-ми рожден ден в зала 1 на НДК. </p>
    </article>
  </body>
</html>