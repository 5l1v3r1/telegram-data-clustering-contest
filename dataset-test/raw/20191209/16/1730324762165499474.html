<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/252138/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T16:18:16+00:00"/>
    <meta property="og:title" content="9ธ.ค.โกย25ทองขึ้นที่2ตารางเหรียญ! ‘กรีฑา-มวย’กวาด5 ‘เทควันโด’คว้า4 ‘วอลเลย์สาว’ ไม่พลาด"/>
    <meta property="og:description" content="การแข่งขันกีฬาซีเกมส์ ครั้งที่ 30 ที่ประเทศฟิลิปปินส์วันที่ 9 ธันวาคมเป็นการชิงเหรียญทองกันเข้าสู่วันที่ 10 แล้ว โดยวันนี้ทัพนักกีฬาไทยคว้ามาเพิ่มได้อีก 25 เหรียญทอง"/>
  </head>
  <body>
    <article>
      <h1>9ธ.ค.โกย25ทองขึ้นที่2ตารางเหรียญ! ‘กรีฑา-มวย’กวาด5 ‘เทควันโด’คว้า4 ‘วอลเลย์สาว’ ไม่พลาด</h1>
      <address><time datetime="2019-12-09T16:18:16+00:00">09 Dec 2019, 16:18</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>การแข่งขันกีฬาซีเกมส์ ครั้งที่ 30 ที่ประเทศฟิลิปปินส์วันที่ 9 ธันวาคมเป็นการชิงเหรียญทองกันเข้าสู่วันที่ 10 แล้ว โดยวันนี้ทัพนักกีฬาไทยคว้ามาเพิ่มได้อีก 25 เหรียญทอง</p>
      <figure>
        <img src="https://www.thebangkokinsight.com/wp-content/uploads/2019/12/tttt-1.jpg"/>
        <figcaption>
          <i>ภาพจาก : กองทุนพัฒนาการกีฬาแห่งชาติ การกีฬาแห่งประเทศไทย</i>
        </figcaption>
      </figure>
      <p>วันนี้ทัพ<b>กรีฑา</b>โกยทองได้ถึง 5 เหรียญโดยช่วงเช้า คีริน ตันติเวทย์ คว้าเหรียญทองวิ่ง 5,000 เมตร ซึ่งเป็นเหรียญที่สองของตัวเองต่อจากวิ่ง 10,000 ม.ที่คว้ามาได้เมื่อสองวันก่อน จากนั้นช่วงค่ำมากวาดได้เพิ่มอีก 4 เหรียญทองจาก วนิดา บุญวรรณ์ (กระโดดสูง), 4×100 ม.หญิง-ชาย และ สุเบญรัตน์ อินแสง (ขว้างจักรหญิง)</p>
      <p><b>มวยสากลสมัครเล่น</b>กวาดเพิ่มอีก 5 เหรียญทอง จาก วุฒิชัย มาสุข ( รุ่น 69 ก.ก. ชาย), ฉัตรชัยเดชา บุตรดี (รุ่น 56 ก.ก.ชาย), นิลาวัลย์ เตชะสืบ (รุ่น 54 ก.ก.หญิง), อนวัช ถองกระโทก ( รุ่น 81 กก. ชาย) และ สุดาพร สีสอนดี (รุ่น 60 กก. หญิง)</p>
      <p>ทีม<b>เทควันโด</b>ไทยกวาดอีก 4 จาก 5 ทองที่ลงชิงชัยจาก จุฬานันท์ ขันติกุลานนท์ (รุ่น 46 ก.ก.หญิง), พาณิภัค วงศ์พัฒนกิจ (รุ่น 49 ก.ก.หญิง), รามณรงค์ เสวกวิหารี (รุ่น 58 กก.ชาย) และ นฤพงษ์ เทพเสน (รุ่น 63 กก.) พลาดเพียง พรรณนภา หาญสุจินต์ (รุ่น 53 ก.ก.) ที่คว้าทองแดง</p>
      <p>จากนั้น<b>ยิงปืน</b>คว้าอีก 1 ทอง “น้องหมิว” เณศรา จำปารัตน์ สาวน้อยวัย 16 ปีลั่นไกคว้าทองปืนสั้นอัดลม 10 ม.หญิง และ โกเมธ สุขประเสริฐ ปั่นสุดกำลังคว้าทอง<b>จักรยานบีเอ็มเอ็กซ์</b> ไทม์ไทรอัล</p>
      <p>นอกจากนี้ยังมี<b>ยิงธนู</b>ที่คว้ามาอีก 3 ทอง โดยชิงกันเองในประเภทยิงธนูทดกำลัง บุคคลชาย ก่อนเป็น จ.อ.นิติภูมิ ชาตะโชติ เอาชนะจ.อ. สิรภพ ไชยนาค ในการดวลชูทออฟ หลังเสมอกันที่ 141-141 คะแนน คว้าเหรียญทอง รวมทั้ง ด.ญ.กนกนภัส แก้วชมภู สาวน้อยวัย 14 ปี โชว์ความแม่นยิงเอาชนะคู่แข่งจากมาเลเซียไป 146-141 คว้าเหรียญทอง ยิงธนูทดกำลัง บุคคลหญิง และ กนกนภัส แก้วชมภู, กัณยาวีธ์ มณีสมบัติกุล, กชพร ประทุมสุวรรณ ผนึกกำลังคว้าทองยิงธนูทดกำลัง ทีมหญิง</p>
      <p>ด้าน<b>คาราเต้</b>มีทองจาก ธีรวัฒน์​ คลังทอง​ ชนะ​​ โด​ ธาน นัม จากเวียดนาม 6-0​ คว้าเหรียญประเภทต่อสู้ ​รุ่น+75กก.ชาย</p>
      <figure>
        <img src="https://www.thebangkokinsight.com/wp-content/uploads/2019/12/79108279.jpg"/>
        <figcaption>
          <i>ภาพจาก : กองทุนพัฒนาการกีฬาแห่งชาติ การกีฬาแห่งประเทศไทย</i>
        </figcaption>
      </figure>
      <p><b>เซปักตะกร้อ</b> ทีมเดี่ยวหญิง ที่แข่งขันในระบบพบกันหมดรอบเดียว 4 ทีม ประกอบด้วย ฟิลิปปินส์เจ้าภาพ, มาเลเซีย, เวียดนาม และ ไทย หนึ่งทีมที่ผลงานดีที่สุดคว้าเหรียญทองไป โดยทัพตะกร้อสาวไทยที่ประกอบด้วย ศศิวิมล จันทสิทธิ์, แก้วใจ พุ่มสว่างแก้ว และ อติกานต์ คงแก้ว เอาชนะ เจ้าภาพฟิลิปปินส์ 2-0 เซต 21-11 และ 21-10 ชนะ 3 แมตช์รวดคว้าเหรียญทองมาครองแบบไม่เสียเซตให้คู่แข่งและเป็นการครองเหรียญทองทีมเดี่ยวหญิงอยู่ชาติเดียวเป็นสมัยที่ 10 ติดต่อกัน</p>
      <p><b>ชลชญา จุ่นทองหลาง</b> นักวินด์เซิร์ฟสาวไทย คว้าเหรียญทองเพิ่มให้ทัพนักกีฬาไทย จากการแข่งขันวินด์เซิร์ฟ ประเภทอาร์เอสเอ็กซ์หญิง และ ทีม AOV ไทย คว้าเหรียญทองแรกให้ทัพอีสปอร์ต หลังเอาชนะคู่แข่งจากอินโดนีเซีย 3-0 เกมในรอบแกรนด์ไฟนอล รวมทั้ง ยูยิตสู อีก 1 เหรียญทอง จากบรรพต เลิศไธสง รุ่นตํ่ากว่า65 กก. ชาย</p>
      <p>ปิดท้ายวันนี้ด้วยผลงาน<b>วอลเลย์บอลหญิง</b>ที่ไม่ทำให้แฟนลูกยางผิดหวังชนะเวียดนาม 3-0 เซต 25-15,25-15,25-12 คว้าอีก 1 เหรียญทองเป็นแชมป์ซีเกมส์สมัยที่ 14 และเป็นแชมป์ 12 สมัยติดต่อกัน</p>
      <p>ส่วน<b>แบดมินตันไทย</b>ชวดเหรียญทอง โดยรอบชิงชนะเลิศประเภทหญิงคู่ ผไทมาส เหมือนวงศ์ กับ ชญานิษฐ์ ฉลาดแฉลม แพ้ เกรเซีย โพลี่ กับ อาพริลยานี่ ราฮายู จากอินโดนีเซีย 2-0 เซต 21-3 และ 21- 18 ส่วนประเภทชายคู่ บดินทร์ อิสสระ กับ มณีพงศ์ จงจิตร ของทีมชาติไทย ​แพ้​ อารอน เชียะ กับ โซ วูยิค คู่มือสองของรายการจากมาเลเซีย​ 1-2​ เซต​ 21-18, 15-21​และ​ 16-21​</p>
      <p>จกการโกยเหรียญ 25 ทองในวันนี้ทำให้ทัพนักกีฬาไทยกวาดไปแล้ว 84 เหรียญทอง 91 เหรียญเงิน และ 102 เหรียญทองแดง แซงทั้งเวียดนาม และ อินโดนีเซีย ขึ้นไปอยู่ที่อันดับ 2 ตารางเหรียญโดยเหลือการแข่งขันอีก 2 วัน</p>
      <p>ขณะที่ผลการแข่งขันกีฬาซีเกมส์ 2019 ของนักกีฬาไทยที่น่าสนใจ ประจำวันที่ 7 ธันวาคม 2562</p>
      <p><b>บาสเกตบอล</b>ทีมชายไทยเอาชนะ เวียดนาม 101-95 ผ่านเข้าสู่รอบชิงชนะเลิศอีกครั้งในรอบ 6 ปีไปพบเจ้าภาพ ฟิลิปปินส์ แชมป์ 17 สมัย ในเวลา 19.00 น. ของวันที่ 10 ธ.ค.นี้</p>
      <figure>
        <img src="https://www.thebangkokinsight.com/wp-content/uploads/2019/12/Capture-2.png"/>
      </figure>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F252138%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/252424/"/>
        <a href="https://www.thebangkokinsight.com/252223/"/>
        <a href="https://www.thebangkokinsight.com/252147/"/>
        <a href="https://www.thebangkokinsight.com/252145/"/>
      </related>
    </article>
  </body>
</html>