<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420641"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T16:11:00+00:00"/>
    <meta property="og:title" content="האם ישופץ &quot;בית מרוקו&quot; בכניסה לכותל המערבי?"/>
    <meta property="og:description" content="הוואקף החל לשפץ שורה של מבנים הגובלים ברובע היהודי שתושביו מוטרדים מאוד."/>
  </head>
  <body>
    <article>
      <h1>האם ישופץ "בית מרוקו" בכניסה לכותל המערבי?</h1>
      <address><time datetime="2019-12-09T16:11:00+00:00">09 Dec 2019, 16:11</time> by <a rel="author">חזקי ברוך</a></address>
      <p>בחודשים האחרונים משפצת מועצת הוואקף בירושלים שורת מסגדים ונכסים. לפני מספר חודשים שופץ "מסגד דיסי" מול חניון הרובע היהודי ובימים אלו משפץ הוואקף, שהנהלתו בירדן, את מסגד סידנא עומר בלב הרובע, צמוד לבית כנסת רמב"ן ולבית כנסת "החורבה".</p>
      <p>המסגד נקרא ע"י המוסלמים "מסגד היהודים" כי נבנה ע"י משפחה יהודית שהתאסלמה לפני 700 שנה, וכ-100 שנה נטוש וכעת שופץ במלואו. תושבי הרובע חוששים שכעת הוא יהיה מוקד עלייה לערבים בימי שישי ובחודש הרמאדן.</p>
      <p>גורמים בוואקף נמסר באחרונה, כי ירדן מתכוונת לשפץ עוד אתרים מוסלמיים בעיר העתיקה, בסיוע "וועדת אל קודס", ובהם המסגד היעקובי ,מסגד עומר בן אל-ח'טאב וכן את מתחם "בית מרוקו", מול "ישיבת נתיב אריה" בכניסה הצפופה מאד לכותל המערבי.</p>
      <p>מאחורי היוזמה עומדת וועדת אל קודס, הכפופה למלך מרוקו ואשר קמה בשנת 1975 ביוזמת המדינות המוסלמיות.</p>
      <p>גורמים בעיר העתיקה אמרו לערוץ 7 כי מדובר במבנה היסטורי בגודל כ-1,800 מ"ר, הכולל חנויות, חצר ושתי דירות, הנמצאות באזור רגיש מאוד וקרוב למסגד אל-אקצא. עם גמר העבודות יוחזר המבנה לבעלות הוואקף האסלאמי בירושלים וקיימת כוונה להפוך אותו למרכז תרבותי לדיאלוג ומרכז לילדים ונוער בירושלים תחת השם "בית מרוקו".</p>
      <p>בצעד שנועד להפחית לחצים פנימיים, לאור החשש הירדני מ'תכנית המאה' האמריקנית, הרחיב באחרונה מלך ירדן את מועצת הוואקף והיא מונה כעת 18 חברים במקום 11. מלך ירדן אף צירף אליה גם בכירים ברשות הפלסטינית ובראשם עדנאן חוסייני השר לענייני ירושלים ברשות הפלסטינית, חאתם עיד בכיר בפת"ח ובעבר השר לירושלים וגורמים אחרים. המועצה המורחבת היא שגם פתחה את מתחם "שער הרחמים" לתפילה, בניגוד למשטרת ישראל.</p>
    </article>
  </body>
</html>