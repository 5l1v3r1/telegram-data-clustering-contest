<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stat-vybere-od-letiste-praha-dividendu-1-6-miliardy-korun/1830593?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T16:59:00+00:00"/>
    <meta property="og:title" content="Stát vybere od Letiště Praha dividendu 1,6 miliardy korun"/>
    <meta property="og:description" content="Praha - Stát si vybere od ziskového Letiště Praha dividendu za loňský rok 1,66 miliardy korun. Je to o více než polovinu více, než původně navrhovalo letiště. Upozornil dnes na to server E15.cz, ČTK to následně potvrdil mluvčí letiště Roman Pacvoň. Podle letiště výše vybrané dividendy neohrozí chystané investice. Loni letiště vyplatilo státu dividendu kolem 350 milionů korun, předloni naopak 2,5 miliardy korun."/>
  </head>
  <body>
    <article>
      <h1>Stát vybere od Letiště Praha dividendu 1,6 miliardy korun</h1>
      <address><time datetime="2019-12-09T16:59:00+00:00">09 Dec 2019, 16:59</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Stát si vybere od ziskového Letiště Praha dividendu za loňský rok 1,66 miliardy korun. Je to o více než polovinu více, než původně navrhovalo letiště. Upozornil dnes na to server <a href="https://www.e15.cz/byznys/doprava-a-logistika/letiste-praha-vyplati-statu-vice-nez-miliardovou-dividendu-puvodne-mela-byt-vyrazne-nizsi-1364950">E15.cz</a>, ČTK to následně potvrdil mluvčí letiště Roman Pacvoň. Podle letiště výše vybrané dividendy neohrozí chystané investice. Loni letiště vyplatilo státu dividendu kolem 350 milionů korun, předloni naopak 2,5 miliardy korun.</p>
      <p>Částku Letiště Praha převede na účet akcionáře do konce tohoto týdne. "Vyšší částka dividendy oproti původnímu návrhu je logická především s ohledem na stávající hospodářské výsledky letiště, které se vyvíjí nad očekávání dobře, a také s ohledem na pozitivní výhled do budoucna, který se již letos projevuje na vynikajících provozních a ekonomických ukazatelích," uvedl předseda představenstva Letiště Praha Václav Řehoř. Roli podle něj hrají také mimořádné výnosy letiště, například z prodeje letadel, a zisk přesahující původní plán.</p>
      <p>Společnosti Letiště Praha se loni podle výroční zprávy meziročně zvýšily tržby asi o 400 milionů na 11,5 miliardy korun. Čistý zisk činil 3,3 miliardy korun, meziročně o deset procent více.</p>
      <p>Výše vybrané dividendy podle Řehoře neohrozí rozvojové plány letiště. "Letišti zůstane velká část loňského čistého zisku na pokrytí budoucích plánovaných investic," podotkl.</p>
      <p>Pražské letiště plánuje do budoucna rozsáhlé investice za desítky miliard korun. Jednou z největších bude rozšíření druhého terminálu za 16 miliard korun, který by měl být hotový do roku 2028. Nedávno projekt schválilo ministerstvo financí. Další rozvojové projekty, včetně nové paralelní dráhy, bude stát řešit později podle aktuální situace na trhu.</p>
    </article>
  </body>
</html>