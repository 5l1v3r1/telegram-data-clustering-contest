<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104034/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T16:05:54+00:00"/>
    <meta property="og:title" content="ЄС запускає роботу над глобальним санкційним режимом, еквівалентним &quot;закону Магнітського&quot;"/>
    <meta property="og:description" content="Рада ЄС погодилась запустити підготовчу роботу над глобальним санкційним режимом, який має стати еквівалентом “закону Магнітського” у США."/>
  </head>
  <body>
    <article>
      <h1>ЄС запускає роботу над глобальним санкційним режимом, еквівалентним "закону Магнітського"</h1>
      <address>
        <time datetime="2019-12-09T16:05:54+00:00">09 Dec 2019, 16:05</time>
      </address>
      <p>Рада ЄС погодилась запустити підготовчу роботу над глобальним санкційним режимом, який має стати еквівалентом "закону Магнітського" у США.</p>
      <p>Про це заявив високий представник ЄС з питань зовнішньої політики і політики безпеки Жозеп Боррель після засіданні Ради ЄС у закордонних справах, повідомляє "Європейська правда".</p>
      <p>"На прохання кількох держав-членів ми погодилися запустити підготовчу роботу над глобальним санкційним режимом, який має стати відповіддю на серйозні порушення прав людини і буде ЄС-івським еквівалентом так званого "закону Магнітського" США" - сказав він.</p>
      <p>За словами Борреля, Європейська служба зовнішньої дії підготує документи з метою розробки еквіваленту цього закону.</p>
      <p>"Це стане вагомим кроком у тому, що підтвердити лідерство ЄС у глобальних процесах щодо прав людини" заявив Боррель.</p>
      <p>Нагадаємо, у березні цього року члени Європарламенту <a href="https://www.eurointegration.com.ua/news/2019/03/14/7093955/"><b>підтримали резолюцію</b></a>, що закликає до нових санкцій для покарання державних і недержавних суб'єктів, відповідальних за грубі порушення прав людини.</p>
      <p>Новий режим санкцій зміцнив би роль ЄС як глобального гравця щодо прав людини і повинен символічно носити ім'я Сергєя Магнітського, заявили депутати. </p>
      <p>Санкції проти фігурантів так званого "списку Магнітського" вже схвалили Латвія, Литва, Естонія, Канада, Велика Британія та США.</p>
      <p>"Закон Магнітського" отримав свою назву за ім'ям загиблого в 2009 році в російській в'язниці юриста, який розкрив фінансові махінації російських посадових осіб і громадян, в результаті яких було присвоєно 260 млн доларів з грошей платників податків. Магнітський був затриманий, провів 358 днів в ув'язненні і був підданий тортурам, а потім помер у в'язниці.</p>
      <related>
        <a href="https://www.eurointegration.com.ua/news/2019/08/12/7099554/"/>
      </related>
    </article>
  </body>
</html>