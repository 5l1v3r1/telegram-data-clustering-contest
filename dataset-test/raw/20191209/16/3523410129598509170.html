<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644409/%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%A8%D8%A7-%D9%86%D9%88%D8%B3%D8%A7%D9%86%D8%A7%D8%AA-%D9%86%D8%B1%D8%AE-%D8%A7%D8%B1%D8%B2-%D9%87%DB%8C%D8%AC%D8%A7%D9%86%DB%8C-%D8%A8%D8%B1%D8%AE%D9%88%D8%B1%D8%AF-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T16:39:00+00:00"/>
    <meta property="og:title" content="بانک مرکزی با نوسانات نرخ ارز هیجانی برخورد نمی‌کند"/>
    <meta property="og:description" content="رئیس کل بانک مرکزی با تاکید بر اینکه، این بانک با نوسانات نرخ دلار به صورت هیجانی برخورد نمی‌کند، گفت:نرخ انواع ارز متناسب با ارزش ذاتی تعدیل شده است."/>
  </head>
  <body>
    <article>
      <h1>
        <a href="https://www.bultannews.com/fa/news/644409/%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%A8%D8%A7-%D9%86%D9%88%D8%B3%D8%A7%D9%86%D8%A7%D8%AA-%D9%86%D8%B1%D8%AE-%D8%A7%D8%B1%D8%B2-%D9%87%DB%8C%D8%AC%D8%A7%D9%86%DB%8C-%D8%A8%D8%B1%D8%AE%D9%88%D8%B1%D8%AF-%D9%86%D9%85%DB%8C%E2%80%8C%DA%A9%D9%86%D8%AF">بانک مرکزی با نوسانات نرخ ارز هیجانی برخورد نمی‌کند</a>
      </h1>
      <h2>رئیس کل بانک مرکزی با تاکید بر اینکه، این بانک با نوسانات نرخ دلار به صورت هیجانی برخورد نمی‌کند، گفت:نرخ انواع ارز متناسب با ارزش ذاتی تعدیل شده است.</h2>
      <address><time datetime="2019-12-09T16:39:00+00:00">09 Dec 2019, 16:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عبدالناصر همتی در خصوص نوسانات اخیر <b>نرخ ارز</b> گفت: صبر ما زیاد است و همانطور که در یک سال گذشته نرخ ارز را کنترل کردیم و متناسب با ارزش ذاتی آن نرخ‌ها تعدیل شد، اکنون نیز این تلاش را برای بازگرداندن ثبات به بازار ادامه می‌دهیم و امیدواری زیادی وجود دارد که شرایط به روال طبیعی گذشته بازگردد.</p>
      <p>رئیس کل بانک مرکزی گفت: با موضوع نرخ ارز و نوسانات آن هیجانی برخورد نمی‌کنیم و ثبات را به بازار ارز برمی گردانیم.</p>
      <p>وی گفت: شوک قیمتی بنزین و فضای روانی که از داخل و خارج از کشور بر اقتصاد حاکم شد، بخشی از علت این افزایش قیمت ارز بود و از طرف دیگر فضاسازی که درباره لایحه بودجه سال آینده از دیروز انجام شده، برخی را وادار به این کرده که بگویند بودجه مشکل دارد و اقتصاد را پولی می‌کند، در حالی که چنین مواردی، شوک‌هایی است که طرفداران بالا بردن نرخ ارز آن را ایجاد می‌کنند.</p>
      <p>وی افزود: بر اساس اطلاعات ما، شبکه‌هایی در خارج از کشور نیز برای افزایش نرخ ارز تلاش می‌کنند.</p>
      <p>همتی گفت: بی‌ثباتی در عراق نیز در این زمینه بی‌تاثیر نبوده و کمی میزان صادرات ما را مختل کرده است؛ علاوه بر اینکه در پایان سال میلادی تسویه حساب شرکت‌ها با طرف‌های خارجی شدید است و همین موضوع تقاضا را افزایش می‌دهد.</p>
      <p>رئیس کل بانک مرکزی در خصوص حمایت از شرکت‌های دانش بنیان گفت: سهم این شرکت‌ها در اقتصاد در حال افزایش است و شبکه بانکی نیز تلاش می‌کند که تامین مالی این شرکت‌ها را شتاب دهد.</p>
      <p>وی گفت: در ۸ ماه نخست امسال میزان تسهیلات بانکی برای شرکت‌های دانش بنیان با ۵۲ درصد رشد به هفت هزار میلیارد تومان رسیده است.</p>
      <p>وی افزود: در خصوص کالاهایی مانند دارو و تجهیزات پزشکی سالانه سه و نیم میلیارد دلار واردات با ارز ۴۲۰۰ تومانی داریم که می‌توانیم با کمک شرکت‌های دانش‌بنیان برای قطع وابستگی به این واردات قدم برداریم.</p>
    </article>
  </body>
</html>