<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/apple-priznava-problem-nektere-13palcove-macbooky-pro-se-samovolne-vypinaji/sc-3-a-201548/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="Apple přiznává problém: některé 13palcové MacBooky Pro se samovolně vypínají"/>
    <meta property="og:description" content="V květnu tohoto roku představil Apple bez výraznější publicity novou generaci svých notebooků MacBook Pro. Z hlediska hardwaru se jednalo spíše o inovaci a v případě 13palcové verze vsadil výrobce na dvou – až čtyřjádrové procesory. Jednou"/>
  </head>
  <body>
    <article>
      <h1>Apple přiznává problém: některé 13palcové MacBooky Pro se samovolně vypínají</h1>
      <address><time datetime="2019-12-09T16:00:00+00:00">09 Dec 2019, 16:00</time> by <a rel="author">Karel Kilián</a></address>
      <p>V květnu tohoto roku představil Apple bez výraznější publicity novou generaci svých notebooků MacBook Pro. Z hlediska hardwaru se jednalo spíše o inovaci a v případě 13palcové verze vsadil výrobce na dvou – až čtyřjádrové procesory. Jednou z největších novinek tak byla klávesnice čtvrté generace.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=396404400"/>
        <figcaption>
          <a href="https://www.zive.cz/clanky/apple-potichu-uvedl-prvni-osmijadrovy-macbook-pro-ostatni-modely-dostaly-novejsi-procesory-i-klavesnice/sc-3-a-198537/default.aspx">Apple potichu uvedl první osmijádrový MacBook Pro. Ostatní modely dostaly novější procesory i klávesnice</a>
        </figcaption>
      </figure>
      <p>MacBook Pro se 13" displejem se stal jasnou volbou pro všechny, kdož preferují přenosné notebooky značky Apple. Někteří uživatelé však začali hlásit poměrně nepříjemný problém, spočívající v tom, <b>že se zařízení bez jakéhokoli varování samovolně vypíná</b>.</p>
      <h3>Vypínající se MacBook Pro</h3>
      <p>Třináctipalcový MacBook Pro je v odborných recenzích hodnocen převážně kladně – kromě snadné přenositelnosti poskytuje také velmi dobrý výkon. Uživatelské ohlasy však postupem času odhalily nešvar, spočívající v náhodném vypínání stroje, ačkoli se stav jeho baterie zdaleka neblíží nule.</p>
      <p>Jeden z postižených uživatelů popisuje situaci <a href="https://discussions.apple.com/thread/250535955">na webu Apple Communities</a> tak, že <b>v okamžiku, kdy zbývalo ještě 35 % baterie, se MacBook bez jakéhokoli varování vypnul</b>. Odnesl tedy notebook do značkového servisu, kde technik nezjistil žádnou hardwarovou závadu. Nepomohlo obnovení do továrního nastavení, ani čistá instalace operačního systému.</p>
      <p>Apple tedy vyměnil zákazníkovi zařízení za nové, nicméně problém se opakoval. Při sledování videí z Netflixu došlo k samovolnému vypnutí, ačkoli indikátor baterie ukazoval, že zbývá ještě 45 % energie. V následné diskuzi se pak ozvalo několik dalších uživatelů, kterým se jejich MacBooky Pro vypínají nejčastěji při 35 % zbývající baterie.</p>
      <h3>Apple přiznává problém</h3>
      <p><b>Apple nakonec přiznal</b>, že některé notebooky MacBook Pro se 13" obrazovkou a dvěma porty Thunderbolt 3 <b>mají problém se samovolným náhodným vypínáním.</b> Na oficiálních stránkách podpory <a href="https://support.apple.com/cs-cz/HT210615">zveřejnil dokument</a>, ve kterém doporučuje následující postup:</p>
      <ol>
        <li>Pokud je baterie vašeho MacBooku Pro nabitá na méně než 90 %, pokračujte krokem 2. Jestliže je baterie nabitá na více než 90 %, používejte počítač, dokud indikovaný stav neklesne pod 90 %, pak pokračujte krokem 2.</li>
        <li>Připojte svůj Mac k napájecímu adaptéru.</li>
        <li>Ukončete všechny otevřené aplikace.</li>
        <li>Zavřete displej notebooku, čímž se počítač přepne do režimu spánku.</li>
        <li>Nechejte svůj Mac nabíjet alespoň 8 hodin.</li>
        <li>Po 8 hodinách aktualizujte na nejnovější verzi macOS.</li>
      </ol>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=94504992"/>
        <figcaption>
          <a href="https://www.zive.cz/clanky/apple-se-omluvil-za-klavesnice-u-svych-notebooku-vadne-jsou-i-u-nejnovejsich-modelu/sc-3-a-197854/default.aspx">Apple se omluvil za klávesnice u svých notebooků. Vadné jsou i u nejnovějších modelů</a>
        </figcaption>
      </figure>
      <p>Celý doporučený postup pak končí slovy: „Pokud problém přetrvává i po aktualizaci na nejnovější verzi macOS, kontaktujte společnost Apple.“</p>
    </article>
  </body>
</html>