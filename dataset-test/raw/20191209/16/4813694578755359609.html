<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/349187.html"/>
    <meta property="og:site_name" content="מכבי ראשל&quot;צ מול רמה&quot;ש ברבע גמר גביע המדינה"/>
    <meta property="article:published_time" content="2019-12-09T16:16:00+00:00"/>
    <meta property="og:title" content="מכבי ראשל&quot;צ מול רמה&quot;ש ברבע גמר גביע המדינה"/>
    <meta property="og:description" content="כדוריד: מחזיקת הגביע תתמודד מול מחזיקת גביע ווינר בשמונה האחרונות, מ.כ ב&quot;ש מול הפועל ראשל&quot;צ, האלופה אשדוד מול בני הרצליה ורחובות נגד מוצקין"/>
  </head>
  <body>
    <article>
      <h1>מכבי ראשל"צ מול רמה"ש ברבע גמר גביע המדינה</h1>
      <h2>כדוריד: מחזיקת הגביע תתמודד מול מחזיקת גביע ווינר בשמונה האחרונות, מ.כ ב"ש מול הפועל ראשל"צ, האלופה אשדוד מול בני הרצליה ורחובות נגד מוצקין </h2>
      <address><time datetime="2019-12-09T16:16:00+00:00">09 Dec 2019, 16:16</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1447012.jpg"/>
        <figcaption>דניאל שקלים מול מכבי ראשל"צ (הדר ואן קולא)</figcaption>
      </figure>
      <p>הגרלת רבע גמר גביע המדינה בכדוריד זימנה כמה מפגשים מסקרנים, כאשר מחזיקת גביע המדינה בכדוריד מכבי ראשל"צ תארח את מחזיקת גביע ווינר א.ס רמה"ש (15:30). המפגש המסקרן ייערך ביום שישי, ב'בית מכבי'. השתיים נפגשו מספר פעמים בשנים האחרונות, בעיקר במעמדי הפלייאוף – שם ידה של מכבי ראשל"צ הייתה על העליונה. ערב פתיחת העונה, רמה"ש גברה על מכבי ראשל"צ ב'בית מכב'י בגמר גביע ווינר-שופטים, אבל בליגה הצהובים היו אלו שניצחו.</p>
      <p>במקביל אליו, עוד שלושה מפגשים מעניינים נקבעו: מ.כ באר שבע, שנמצאת בתקופה נהדרת והדיחה ביום שישי את פיינליסטית הגביע מהעונה שעברה, מ.כ חולון, תארח את הפועל ראשל"צ (14:00, אולם רמות). הפועל אשדוד, אלופת המדינה, זכתה להגרלה סבירה יחסית, כאשר תתארח אצל בני הרצליה, מתחתית ליגת ווינר. עירוני רחובות תארח במשחק הרביעי את מכבי קריית מוצקין (16:00, קציר). חצאי גמר גביע המדינה יתקיימו ב-22 בפברואר בהיכל הספורט ברעננה.</p>
      <p>כמו כן, הגרלת רבע גמר גביע המדינה נשים התקיימה גם כן היום: מכבי ארזים ר"ג/מכבי ראשל"צ תפגוש את הפועל קרית אונו (יקבע בהתאם למשחקי השלמה בליגה). הפועל פ"ת תארח את מכבי ראשל"צ/מכבי ארזים ר"ג. בנות הרצליה תתמודד מול מכבי פ"ת, והפועל ראשל"צ מוליכת הליגה תפגוש את מ.כ חולון. משחקי רבע גמר הגביע בנשים יערכו ב-18 וב-19 בדצמבר. עד לגמר, המוליכות הפועל ראשל"צ ומכבי ראשל"צ לא יוכלו להיפגש ביניהן, כך נקבע על פי פורמט ההגרלה המוקדם.</p>
      <p>בתוך כך, באיגוד הכדוריד עוקבים אחר ההתפתחויות בנוגע להודעה להשעות נבחרות וספורטאים מרוסיה מהתמודדות בתחרויות ספורט בעולם. אם רוסיה לא תשתתף במשחקי אליפות אירופה בכדוריד שייערכו בחודש הבא - נבחרת ישראל, שהחמיצה את העלייה לאליפות עקב יחס שערים נחות - היא הבאה בדירוג ועשויה לקבל זימון להשתתף במשחקים בהתאם להחלטת האיגוד האירופי. אפשרות מעין זו כמובן יכולה לשנות את לו"ז המשחקים של נבחרת ישראל בחודש הבא - בו היא תפגוש את קפריסין, פינלנד ויוון במסגרת מוקדמות אליפות העולם. באיגוד הכדוריד יפנו לקבלת הבהרות מהאיגוד האירופי בשל סמיכות הזמנים וההערכה שהרוסים יגישו ערעור.</p>
    </article>
  </body>
</html>