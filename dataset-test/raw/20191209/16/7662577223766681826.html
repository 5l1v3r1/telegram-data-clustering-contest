<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/kultura/favoritka-prevalcovala-almodovara-evropske-filmove-ceny-si-podmanila-historicka-tragikomedie.A191209_114136_ln_kultura_jto"/>
    <meta property="og:site_name" content="Lidovky.cz"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="Favoritka převálcovala Almodóvara. Evropské filmové ceny si podmanila historická tragikomedie"/>
    <meta property="og:description" content="Sobotní vyhlášení 32. ročníku Evropských filmových cen v Berlíně zcela opanovala historická tragikomedie Favoritka režiséra Yorgose Lanthimose, která si odnesla osm trofejí včetně ocenění pro nejlepší film, režii a herečku (Olivia Colmanová)."/>
  </head>
  <body>
    <article>
      <h1>Favoritka převálcovala Almodóvara. Evropské filmové ceny si podmanila historická tragikomedie</h1>
      <address>
        <time datetime="2019-12-09T16:00:00+00:00">09 Dec 2019, 16:00</time>
      </address>
      <p>
        <mark>BERLÍN</mark>
        <b> Sobotní vyhlášení 32. ročníku Evropských filmových cen v Berlíně zcela opanovala historická tragikomedie Favoritka režiséra Yorgose Lanthimose, která si odnesla osm trofejí včetně ocenění pro nejlepší film, režii a herečku (Olivia Colmanová).</b>
      </p>
      <p>V koprodukci Irska a Velké Británie natočený snímek, vykreslující s jízlivým i obscénním humorem vztahy na anglickém královském dvoře na počátku 18. století, získal také ceny za kameru, střih, kostýmy, make-up i cenu pro nejlepší komedii. <i>Favoritk</i>a už má na kontě řadu cen, například Stříbrného lva a Volpiho pohár pro nejlepší herečku z Benátek, deset nominací na Oscara včetně sošky pro Olivii Colmanovou a další. Sama Colmanová získala za svůj pozoruhodný výkon v roli rozmarné, zpovykané i soucit budící královny Anny Zlatý glóbus a cenu BAFTA.</p>
      <h3>Fotogalerie</h3>
      <table>
        <tr>
          <td>
            <pic src="https://1gr.cz/fotky/lidovky/19/013/lnp210/CEH78dd35_p201901220649901.jpg"/>
          </td>
          <td>
            <pic src="https://1gr.cz/fotky/lidovky/19/022/lnp210/CEH7949b1_P201902100743001.jpg"/>
          </td>
        </tr>
        <tr>
          <td>
            <u>
              <a href="https://www.lidovky.cz/kultura/favoritka-prevalcovala-almodovara-evropske-filmove-ceny-si-podmanila-historicka-tragikomedie.A191209_114136_ln_kultura_jto/foto/CEH78dd35_p201901220649901.jpg">další fotografie</a>
            </u>
          </td>
        </tr>
      </table>
      <p>V kategorii nejlepší film byly nominovány také filmy <i>Bolest a sláva </i>(Pedro Almodóvar), Bídníci (Ladj Ly), <i>Narušitel systému</i> (Nora Fingscheidtová), <i>Žaluji!</i> (Roman Polanski) a <i>Zrádce</i> (Marco Bellocchio).</p>
      <p>Biografický opus Pedra Almodóvara <i>Bolest a sláva</i> získal nakonec cenu pro Antonia Banderase, který ztvárnil režisérovo alter ego a při symbolickém přebírání ceny (ceremonie se účastnil pouze online) dojatě označil setkání s ním za zázrak svého života. Snímek popisující v pozadí také pět desetiletí španělské historie získal ještě cenu za design pro Antxona Gómeze.</p>
      <figure>
        <iframe src="https://www.youtube.com/embed/scK5NkExigc" width="560" height="315" data-service="Youtube" scrolling="no"/>
      </figure>
      <p>Francouzští <i>Bídníci </i>– novodobá variace na klasiku Victora Huga, zasazená do prostředí gangů z pařížského předměstí – si odnesli cenu FIPRESCI za objev roku. Do českých kin vstoupí snímek 30. ledna. Jako autorku nejlepšího scénáře porota ocenila scenáristku a režisérku Céline Sciammovou za historickou milostnou romanci Portrét dívky v plamenech, která získala i cenu studentské poroty. Česká premiéra snímku je 26. prosince.</p>
      <h4>Plyšový kůň, filmaři v ohrožení a případ Polanski</h4>
      <p>Ceremoniálu, který se letos nesl místy snad až v příliš hravém stylu, zahrnujícím mimo jiné cválání plyšového koně, nafukovací ještěry i výstup operní divy, se zúčastnil také Oleg Sencov, ukrajinský filmař, který byl teprve před měsícem propuštěn z téměř pětiletého vězení a za jehož propuštění se právě EFA dlouhodobě zasazovala.</p>
      <p>Na popud tohoto případu Evropská filmová akademie spolu s festivalem IDFA v Amsterodamu a MFF Rotterdam vytvořily mezinárodní koalici pro filmaře v ohrožení. Ta má podporovat tvůrce, kteří se ocitnou v nebezpečí z politických důvodů, podobně jako to bylo právě v případě nespravedlivě obviněného Sencova, odsouzeného původně na doživotí. Během vyhlašování cen nepadlo však trochu paradoxně kromě repetice nominací ani jednou jméno Romana Polanského a jeho filmu <i>Žaluji!</i>, jehož nominace v několika kategoriích včetně nejlepšího filmu a nejlepšího režiséra byla kritizována mnoha médii i samostatnou iniciativou, nazvanou právě v parafrázi názvu jeho filmu „Žaluji Polanského“. Ve Francii žijící, původem polský filmař, který už léta čelí obvinění ze znásilnění a sexuálního zneužívání a má zakázaný vstup do USA, byl minulý měsíc opět nařčen – ze znásilnění v roce 1975 ho obvinila francouzská herečka Valentine Monnierová.</p>
      <figure>
        <iframe src="https://www.youtube.com/embed/0ty_M9muolk" width="560" height="315" data-service="Youtube" scrolling="no"/>
      </figure>
      <p>Českým zástupcem na Evropských filmových cenách byl letos, deset let od animovaného <i>Aloise Nebela</i>, krátký film <i>Rekonstrukce</i> režisérské dvojice Jiří Havlíček a Ondřej Novák. Snímek nakonec nominaci neproměnil, podobně jako dokument <i>Svědkové Putinovi</i>, natočený v české koprodukci a nominovaný v kategorii dokumentu.</p>
      <p>V kategorii krátkého filmu zvítězil <i>Vánoční dárek</i> rumunského režiséra Bogdana Mureşanua, jako nejlepší dokument akademici zvolili snímek For Sama (režie Waad al-Kateab, Edward Watts) – strhující příběh lásky a mateřství odehrávající se na pozadí válečných bojů v syrském Aleppu, který nedávno získal jako první dokument vůbec Britskou nezávislou filmovou cenu BIFA.</p>
      <h4>Voják filmu Werner Herzog</h4>
      <p>Cenu za celoživotní dílo si odnesl Werner Herzog, německý režisér, který má na kontě desítky dokumentárních a hraných filmů. Proslul mimo jiné opusem <i>Fitzcarraldo</i> s Klausem Kinským nebo dokumenty <i>Jeskyně zapomenutých snů </i>či Setkání na konci světa. Cenu mu předal nekonvenčně i se zpěvem či spíše recitací refrénu známého songu „nothing compares to you“ (nic se ti nevyrovná) prezident akademie Wim Wenders. Uvedl, že Herzog je pro něj stále stejný bojovník, který dokáže hořet pro tvorbu a inspirovat mladé filmaře, jako když se poprvé potkali před čtyřiceti lety. Sedmasedmdesátiletý Herzog se sám prohlásil za „vojáka filmu“ a připomněl, že Evropská unie je „největší mírový projekt v historii“, navzdory tomu, jakými problémy procházela a prochází. A že i díky ní může fungovat sdílený evropský filmový průmysl a na solidaritě založený podpůrný grantový program, který umožňuje i malým zemím točit velké filmy…</p>
      <p>Evropskou filmovou cenu za přínos světové kinematografii převzala herečka Juliette Binocheová z rukou režisérky Claire Denisové, s níž natočila několik filmů, naposledy filozofickou sci-fi <i>High Life</i>. „Umění znamená nabízet, sdílet a nalézat nové světy. Prosím, vybírejte si filmy pečlivě, buďte zodpovědné za svoji volbu,“ vzkázala mladým herečkám a při svém proslovu poděkovala také všem chůvám, které se jí v průběhu kariéry staraly o děti.</p>
      <figure>
        <iframe src="https://www.youtube.com/embed/zMPtxxWzK34" width="560" height="315" data-service="Youtube" scrolling="no"/>
      </figure>
      <p>Nejlepším evropským animovaným filmem se stal <i>Buňuelův labyrint želv</i> (Buñuel en el laberinto de las tortugas) natočený ve španělsko-nizozemské koprodukci. Cenu diváků získal polský snímek <i>Studená válka</i>, jehož režisér si však musel převzetí ceny „odpracovat“ – spolu se všemi účastníky ceremonie v sále – sborovým zpěvem refrénu „miluji své obecenstvo a obecenstvo miluje mě“… Letos poprvé byla udělena také Evropská filmová cena za nejlepší seriál, kterou získala domácí série <i>Babylon Berlin</i> autorsko-režisérské trojice Achim von Borries, Henk Handloegten a Tom Tykwer.</p>
      <p>S akademií se letos symbolicky rozloučila polská režisérka Agnieszka Hollandová, kterou po šesti letech v pozici předsedkyně nahradí britský producent Mike Downey.</p>
    </article>
  </body>
</html>