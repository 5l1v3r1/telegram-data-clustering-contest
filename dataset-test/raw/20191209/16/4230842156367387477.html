<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191209-rf-vymagaye-vid-ukrayiny-4-5-mlrd-borgu-za-yevrobondamy/?utm_source=telegram&amp;utm_medium=social&amp;utm_campaign=live"/>
    <meta property="og:site_name" content="ФАКТИ ICTV"/>
    <meta property="article:published_time" content="2019-12-09T16:52:53+00:00"/>
    <meta property="og:title" content="РФ вимагає від України $4,5 млрд боргу за євробондами"/>
    <meta property="og:description" content="Росія вимагає від України виконання зобов’язань за євробондами номінальною вартістю $3 млрд. З урахуванням нарахованих відсотків борг становить близько $4,5 млрд."/>
  </head>
  <body>
    <article>
      <h1>РФ вимагає від України $4,5 млрд боргу за євробондами</h1>
      <address>
        <time datetime="2019-12-09T16:52:53+00:00">09 Dec 2019, 16:52</time>
      </address>
      <p>Росія вимагає від України виконання зобов’язань за євробондами номінальною вартістю $3 млрд. З урахуванням нарахованих відсотків борг становить близько $4,5 млрд.</p>
      <p>У Верховному суді Великобританії 9 грудня почалися чотириденні слухання за апеляцією, що подана довірчим керуючим єврооблігаціями – компанією The Law Debenture Trust Corporation plc, яка діє від імені РФ, на рішення Апеляційного суду Англії, який відхилив усі, крім одного, аргументи України щодо невиконання її зобов’язань за євробондами.</p>
      <p>Йдеться про доводи України щодо випуску єврооблігацій під тиском Росії. Київ у грудні 2013 року випустив єврооблігації номінальною вартістю $3 млрд із процентною ставкою 5% та терміном погашення в 2015 році.</p>
      <p><b>Читайте:</b> <a href="https://fakty.com.ua/ua/ukraine/20191125-naftogaz-gotovyj-vzyaty-u-gazpromu-gaz-v-rahunok-3-mlrd-za-rishennyamy-arbitrazhu/">Нафтогаз готовий взяти у Газпрому газ в рахунок $3 млрд за рішеннями арбітражу</a></p>
      <p>Суд також розгляне скаргу України у зв’язку з відхиленням інших її аргументів.</p>
      <blockquote>– Якщо Верховний суд винесе рішення за аргументом щодо надання неправомірного тиску на користь The Law Debenture та відмовить у задоволенні скарги України за рештою аргументів, РФ матиме право на отримання всієї суми заборгованості за єврооблігаціями, а також на додаткові відсотки, і в подальшому оскаржити це рішення вже буде неможливо, – йдеться в повідомленні російського Мінфіну.</blockquote>
      <p>Нагадаємо, в 2017 році Високий суд Англії задовольнив вимоги представника РФ та зобов’язав Україну виплатити заборгованість за єврооблігаціями, а також додаткові відсотки, але в 2018 році Апеляційний суд Англії відхилив усі пропозиції, крім одного аргументу України (щодо випуску єврооблігацій під тиском Росії), проте постановив, що для оцінки обґрунтованості цього аргументу необхідний судовий розгляд.</p>
      <p><b>Джерело</b>: <a href="https://www.minfin.ru/ru/press-center/?id_4=36894-o_slushaniyakh_v_verkhovnom_sude_velikobritanii_v_svyazi_s_nyeispolneniem_ukrainoi_obyazatelstv_po_yevroobligatsiyam_nominalnoi_stoimostyu_3_mlrd._doll._ssha_priobretennym">Минфин РФ</a></p>
    </article>
  </body>
</html>