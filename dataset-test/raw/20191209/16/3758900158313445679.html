<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/kultura/news-zlote-globy-historia-malzenska-baumbacha-faworytem-ma-6-nomi,nId,3378970"/>
    <meta property="og:site_name" content="RMF24"/>
    <meta property="article:published_time" content="2019-12-09T16:44:22+00:00"/>
    <meta property="og:title" content="Złote Globy: &quot;Historia małżeńska&quot; Baumbacha faworytem. Ma 6 nominacji"/>
    <meta property="og:description" content="&quot;Historia małżeńska&quot; Noaha Baumbacha została faworytem 77. Złotych Globów. Otrzymała sześć nominacji - m.in. dla najlepszego dramatu, aktora i aktorki w dramacie. W kategorii najlepszy film zagraniczny rywalizować będą m.in. &quot;Ból i blask&quot; Pedro Almodovara i &quot;Parasite&quot; Bonga Joon-ho."/>
  </head>
  <body>
    <article>
      <h1>Złote Globy: "Historia małżeńska" Baumbacha faworytem. Ma 6 nominacji</h1>
      <address><time datetime="2019-12-09T16:44:22+00:00">09 Dec 2019, 16:44</time> by <a rel="author" href="https://www.rmf24.pl/tylko-w-rmf24/malwina-zaborowska" target="_blank">Malwina Zaborowska</a></address>
      <p>
        <b>"Historia małżeńska" Noaha Baumbacha została faworytem 77. Złotych Globów. Otrzymała sześć nominacji - m.in. dla najlepszego dramatu, aktora i aktorki w dramacie. W kategorii najlepszy film zagraniczny rywalizować będą m.in. "Ból i blask" Pedro Almodovara i "Parasite" Bonga Joon-ho.</b>
      </p>
      <figure>
        <img src="https://i.iplsc.com/obsada-filmu-historia-malzenska/0009GBHEVORSRDKS-C123-F4.jpg"/>
        <figcaption>Obsada filmu "Historia małżeńska"<cite>/JOHN ANGELILLO /PAP/EPA</cite></figcaption>
      </figure>
      <p>CZYTAJ RÓWNIEŻ: <a href="https://www.rmf24.pl/kultura/news-boze-cialo-bez-nominacji-do-zlotego-globu,nId,3378888#utm_source=paste&amp;utm_medium=paste&amp;utm_campaign=chrome"><b>„Boże Ciało” bez nominacji do Złotego Globu </b></a></p>
      <p>Finalistów 77. edycji Złotych Globów ogłoszono w Los Angeles. Nazwiska nominowanych odczytali aktorzy - Tim Allen, Dakota Fanning i Susan Kelechi Watson.</p>
      <h3>6 nominacji dla "Historii małżenskiej"</h3>
      <p>Faworytem w wyścigu po statuetki została <b>"Historia małżeńska"</b> Noaha Baumbacha. To łącząca elementy dramatu i komedii opowieść o Nicole (w tej roli Scarlett Johansson) i Charliem (Adam Driver) - pogrążonym w kryzysie małżeństwie, które rozpoczyna sądową batalię o prawa do opieki nad synem. Film ma szansę na nagrody w sześciu kategoriach: najlepszy dramat, najlepsza aktorka w dramacie, najlepszy aktor w dramacie, najlepsza aktorka drugoplanowa (Laura Dern), najlepszy scenariusz (Baumbach) i najlepsza muzyka (Randy Newman).</p>
      <h3>Po pięć nominacji dla "Irlandczyka" i nowego filmu Tarantino</h3>
      <p>Nominacje w pięciu kategoriach otrzymały<b> "Irlandczyk" </b>Martina Scorsese i <b>"Pewnego razu... w Hollywood"</b> Quentina Tarantino. Najnowszy film twórcy "Taksówkarza" może zdobyć Złote Globy dla najlepszego dramatu, najlepszego aktora drugoplanowego (nominacje dla Ala Pacino i Joe Pesciego), najlepszego reżysera i za najlepszy scenariusz (Steven Zaillian). Z kolei obraz Tarantino może liczyć na nagrody w kategoriach: najlepszy film komediowy lub musical, najlepszy aktor w filmie komediowym lub musicalu (<a href="http://www.interia.pl/informacje-leonardo-dicaprio,tId,135133">Leonardo DiCaprio</a>), najlepszy aktor drugoplanowy (<a href="http://www.interia.pl/informacje-brad-pitt,tId,108805">Brad Pitt</a>), najlepszy reżyser i najlepszy scenariusz (Tarantino).</p>
      <h3>"Joker" i "Dwóch papieży" z czterema nominacjami</h3>
      <p>Cztery nominacje - dla najlepszego dramatu, aktora w dramacie (Joaquin Phoenix), reżysera, a także za muzykę (Hildur Guonadottir) - uzyskał <b>"Joker" </b>Todda Phillipsa. Na tyle samo statuetek szanse ma film <b>"Dwóch papieży"</b> Fernando Meirellesa (najlepszy dramat, najlepszy aktor w dramacie - Jonathan Pryce, najlepszy aktor drugoplanowy - Anthony Hopkins i najlepszy scenariusz - Anthony McCarten).<br/><br/>W kategorii najlepszy film komediowy lub musical w gronie nominowanych - obok <i>"Pewnego razu... w Hollywood"</i> - znaleźli się: <b>"Jojo Rabbit"</b> Taika Waititiego, <b>"Na noże"</b> Riana Johnsona, <b>"Nazywam się Dolemite" </b>Craiga Brewera oraz <b>"Rocketman"</b> Dextera Fletchera. Listę nominowanych w kategorii najlepszy dramat dopełnia <b>"1917"</b> Sama Mendesa.</p>
      <h3>Bez nominacji dla "Bożego ciała"</h3>
      <p>O Złoty Glob dla najlepszego filmu zagranicznego rywalizować będą: <b>"Kłamstewko"</b> Lulu Wang, <b>"Nędznicy" </b>Ladja Ly, <b>"Ból i blask"</b> Pedro Almodovara, <b>"Portret kobiety w ogniu" </b>Celine Sciammy oraz tegoroczny zdobywca canneńskiej Złotej Palmy <b>"Parasite"</b> Bonga Joon-ho. Nominacji nie otrzymał polski kandydat do Oscara - <b>"<a href="http://www.interia.pl/informacje-boze-cialo,tId,99314">Boże Ciało</a>"</b> Jana Komasy.</p>
      <p>
        <b>CZYTAJ RÓWNIEŻ: <a href="https://www.rmf24.pl/kultura/news-boze-cialo-jana-komasy-polskim-kandydatem-do-oscara,nId,3201017#utm_source=paste&amp;utm_medium=paste&amp;utm_campaign=chrome">"Boże Ciało" Jana Komasy polskim kandydatem do Oscara  </a></b>
      </p>
      <h3><a href="http://swiatseriali.interia.pl/aktorzy">Aktorki</a> i aktorzy nominowani do Złotego Globu</h3>
      <p>Na statuetki dla najlepszej aktorki w dramacie szanse mają: <b>Cynthia Erivo</b> ("Harriet"), <b>Saoirse Ronan</b> ("Małe kobietki"), <b>Charlize Theron</b> ("Gorący temat") i <b>Renee Zellweger</b> ("Judy"). Nagrodą dla najlepszego aktora w dramacie może zostać wyróżniony m.in.<b> Christian Bale </b>("Le Mans '66") lub <b>Antonio Banderas </b>("Ból i blask").<br/><br/>Złoty Glob dla najlepszej aktorki w filmie komediowym lub musicalu może otrzymać m.in.<b> Emma Thompson</b> ("Late Night") lub <b>Cate Blanchett </b>("Gdzie jesteś, Bernadette?"), <b>Ana De Armas </b>("Na noże"), <b>Awkwafina </b>("Kłamstewko") oraz <b>Beanie Feldstein</b> ("Szkoła melanżu"). Wśród aktorów nominowanych do nagrody w tożsamej kategorii znaleźli się m.in. Roman Griffin Davis ("Jojo Rabbit"), Taron Egerton ("Rocketman") i Daniel Craig ("Na noże").<br/><br/>Statuetki za role drugoplanowe mogą otrzymać m.in.<b> Tom Hanks</b> ("Cóż za piękny dzień"), <a href="http://www.interia.pl/informacje-jennifer-lopez,tId,125919">Jennifer Lopez</a> ("Ślicznotki"), Margot Robbie ("Gorący temat") i Kathy Bates ("Richard Jewell").<br/><br/>Nagroda w kategorii animacji może powędrować do: "Krainy lodu 2" Jennifer Lee, "Toy Story 4" Josha Cooleya, "Króla Lwa" Jona Favreau, "Praziomka" Chrisa Butlera lub "Jak wytresować smoka" Deana DeBloisa.</p>
      <h3>Nominacje w kategoriach serialowych i telewizyjnych</h3>
      <p>W kategoriach serialowych i telewizyjnych najwięcej nominacji - po cztery - otrzymały: <b>"Czarnobyl" </b>(najlepszy miniserial lub film telewizyjny i kategorie aktorskie), <b>"The Crown" </b>(najlepszy serial dramatyczny oraz kategorie aktorskie) oraz <b>"Niewiarygodne"</b> (najlepszy miniserial lub film telewizyjny i kategorie aktorskie). Zaraz za nimi uplasowały się seriale <b>"Barry", "Wielkie kłamstewka", "Współczesna dziewczyna", "Fosse/Verdon", "The Kominsky Method", "The Morning Show"</b> oraz <b>"Sukcesja"</b>, które otrzymały po trzy nominacje (m.in. najlepszy serial dramatyczny i kategorie aktorskie).<br/><br/><b><i>Złote Globy to jedno z najważniejszych wyróżnień w świecie filmu i telewizji. Statuetki przyznawane przez Hollywoodzkie Stowarzyszenie Prasy Zagranicznej w 2020 r. zostaną wręczone po raz 77. Uroczysta gala, podczas której poznamy tegorocznych laureatów, odbędzie się 5 stycznia w Los Angeles.</i></b></p>
    </article>
  </body>
</html>