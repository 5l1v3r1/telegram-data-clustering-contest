<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/basket/antidra-o-giannakopoulos-kovei-ta-paketa-eisitirion-stous-organomenous-logo-opadikis-vias/2932848/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T16:48:01+00:00"/>
    <meta property="og:title" content="Αντιδρά ο Γιαννακόπουλος! Κόβει τα “πακέτα” εισιτηρίων στους οργανωμένους λόγω οπαδικής βίας"/>
    <meta property="og:description" content="Ο Παναθηναϊκός αναφέρεται και πάλι σε φαινόμενα οπαδικής βίας που παρατηρήθηκαν και στο πρόσφατο ντέρμπι της Euroleague και ανακοινώνει την απόφαση του να μην προμηθεύσει ξανά πακέτα με εισιτήρια στους συνδέσμους των οργανομένων οπαδών"/>
  </head>
  <body>
    <article>
      <h1>Αντιδρά ο Γιαννακόπουλος! Κόβει τα “πακέτα” εισιτηρίων στους οργανωμένους λόγω οπαδικής βίας</h1>
      <h2>Ο Παναθηναϊκός αναφέρεται και πάλι σε φαινόμενα οπαδικής βίας που παρατηρήθηκαν και στο πρόσφατο ντέρμπι της Euroleague και ανακοινώνει την απόφαση του να μην προμηθεύσει ξανά πακέτα με εισιτήρια στους συνδέσμους των οργανομένων οπαδών</h2>
      <address><time datetime="2019-12-09T16:48:01+00:00">09 Dec 2019, 16:48</time> by <a rel="author">Newsit Newsroom</a></address>
      <p>“Παρατηρούνται πράξεις ανομίας, οι οποίες δεν ταιριάζουν σε οργανωμένους οπαδούς, αλλά σε εξτρεμιστικές ομάδες ανθρώπων που το μόνο που τους ενδιαφέρει είναι η επίδειξη βίας. Στο παιχνίδι με τον Ολυμπιακό υπήρξαν οικογένειες και φίλαθλοι του Παναθηναϊκού που έπεσαν θύματα αυτής της βίας και δεν τους επετράπη να παρακολουθήσουν τον αγώνα από τις θέσεις όπου είχαν αγοράσει εισιτήριο” αναφέρει χαρακτηριστικά η “πράσινη” ΚΑΕ, που αποφάσισε να… κόψει την προμήθεια εισιτηρίων στους συνδέσμους.</p>
      <h3>Η σχετική ανακοίνωση των “πρασίνων”…</h3>
      <p>“H KAE Παναθηναϊκός ΟΠΑΠ έχει αποδείξει στο πέρασμα των ετών πως σέβεται το οπαδικό κίνημα, όπως επίσης και τον οργανωμένο φίλαθλο, που από το υστέρημα του προσπαθεί να βρεθεί σε κάθε εντός και εκτός αγώνα της ομάδας μας.</p>
      <p>Ο σεβασμός αυτός, όμως, τον τελευταίο καιρό έχει μεταφραστεί από τους συνδέσμους σαν αδυναμία, με αποτέλεσμα ο Σύλλογός μας να καλείται να πληρώνει εκατοντάδες χιλιάδες ευρώ σε πρόστιμα, ενώ ταυτόχρονα παρατηρούνται πράξεις ανομίας, οι οποίες δεν ταιριάζουν σε οργανωμένους οπαδούς, αλλά σε εξτρεμιστικές ομάδες ανθρώπων που το μόνο που τους ενδιαφέρει είναι η επίδειξη βίας.</p>
      <p>
        <a href="https://www.newsit.gr/athlitika/basket/panathinaikos-eksallos-o-giannakopoulos-tha-kleiso-ti-thyra-13-an-2/2878392/">Παναθηναϊκός: Έξαλλος ο Γιαννακόπουλος! “Θα κλείσω τη θύρα 13, αν…”</a>
      </p>
      <p>Στο παιχνίδι με τον Ολυμπιακό υπήρξαν οικογένειες και φίλαθλοι του Παναθηναϊκού που έπεσαν θύματα αυτής της βίας και δεν τους επετράπη να παρακολουθήσουν τον αγώνα από τις θέσεις όπου είχαν αγοράσει εισιτήριο. Κανένας δεν είναι πιο Παναθηναϊκός από τον διπλανό του και αυτό θα έπρεπε να είναι ξεκάθαρο.</p>
      <p>Στις 22 Σεπτεμβρίου του 2019 και με αφορμή παρόμοιων περιστατικών σαν αυτά που επαναλήφθηκαν την προηγούμενη Παρασκευή, ο Πρόεδρος του Παναθηναϊκού Αθλητικού Ομίλου ήταν ξεκάθαρος για το τρόπο αντίδρασης και ουσιαστικά της προστασίας των οικογενειών που έρχονται στο γήπεδο.</p>
      <p>
        <a href="https://www.newsit.gr/athlitika/panathinaikos-anamenetai-kampana-apo-euroleague-gia-to-ntermpi-anoikse-peitharxiki-diadikasia/2932547/">Παναθηναϊκός: Αναμένεται “καμπάνα” από Euroleague για το ντέρμπι! Άνοιξε πειθαρχική διαδικασία</a>
      </p>
      <p>Όπως επίσης ξεκάθαρες ήταν και οι ανακοινώσεις της ΚΑΕ Παναθηναϊκός ΟΠΑΠ των ημερών που προηγήθηκαν του ντέρμπι, αλλά και οι συστάσεις προς τους επικεφαλής των οργανωμένων για την μη ύπαρξη καπνογόνων και οργανωμένων επιθέσεων (ντου) στις θύρες.</p>
      <p>Ως εκ τούτου, η ΚΑΕ Παναθηναϊκός ΟΠΑΠ ανακοινώνει πως, αρχής γενομένης από τον επόμενο εντός έδρας αγώνα της ομάδας μας, δεν θα προμηθεύσει ξανά πακέτα εισιτηρίων στους οργανωμένους οπαδούς.</p>
      <p>Όποιος οργανωμένος επιθυμεί να παρακολουθήσει τους αγώνες του Παναθηναϊκού θα μπορεί να προμηθευτεί το εισιτήριο του μέσα από την Viva ή από τα άλλα σημεία διάθεσης εισιτηρίων με τον τιμοκατάλογο που ισχύει για όλους τους φιλάθλους και για την θέση που αναγράφεται στο εισιτήριο.</p>
      <p>Η ΚΑΕ Παναθηναϊκός ΟΠΑΠ επιφυλάσσεται και για τα συνδεσμιακά διαρκείας που έχουν εκδοθεί στην αρχή της χρονιάς. Ελπίζουμε να μην χρειαστεί να επανέλθουμε…”</p>
    </article>
  </body>
</html>