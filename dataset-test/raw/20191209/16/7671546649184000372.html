<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916462"/>
    <meta property="og:site_name" content="Dnevnik"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="Babiš vztraja, da bo kljub preiskavi ostal na položaju"/>
    <meta property="og:description" content="Češki premier Andrej Babiš je danes zatrdil, da se ne bo predčasno poslovil s položaja, čeprav je bila proti njemu obnovljena preiskava zaradi domnevne zlorabe evropskih sredstev."/>
  </head>
  <body>
    <article>
      <h1>Babiš vztraja, da bo kljub preiskavi ostal na položaju</h1>
      <address><time datetime="2019-12-09T16:00:00+00:00">09 Dec 2019, 16:00</time> by <a rel="author">STA</a></address>
      <p>
        <b>Češki premier Andrej Babiš je danes zatrdil, da se ne bo predčasno poslovil s položaja, čeprav je bila proti njemu obnovljena preiskava zaradi domnevne zlorabe evropskih sredstev.</b>
      </p>
      <p>»Normalna oseba bi odšla, toda jaz sem, kot je splošno znano, trmast,« je izjavil 65-letnik, ki je preiskavo proti sebi označil za lov na čarovnice.</p>
      <p>Češki generalni državni tožilec Pavel Zeman je minuli teden odločil, da je bila preiskava proti Babišu zaradi domnevne zlorabe sredstev EU prekinjena nezakonito, zato jo je obnovil.</p>
      <p>Babiš je osumljen zlorabe dveh milijonov evrov subvencij EU pri gradnji hotelskega in kmetijskega kompleksa Štorkljino gnezdo leta 2007. Policija domneva, da je Babiš ta kompleks zgolj začasno umaknil iz svojega holdinga Agrofert, da bi lahko za gradnjo prejeli subvencije za mala in srednje velika podjetja.</p>
      <p>Protestno gibanje, imenovano Milijon trenutkov za demokracijo, za torek zvečer pripravlja novo zborovanje v Pragi. Babiša poziva, naj popolnoma pretrga povezave s svojimi poslovnimi interesi ali pa naj do konca leta odstopi. Na zadnjem protestu sredi novembra se je zbralo četrt milijona ljudi.</p>
      <p>Babiš vse očitke zanika. Evropska komisija po njegovih besedah ni primerna avtoriteta, ki bi lahko interpretirala češke zakone. Ob tem opozarja, da je podjetje v skladu z zakonom predal skrbniškemu skladu, zato ni več lastnik Agroferta. Češka tako EU ne bo vračala subvencij, je dodal v odzivu na poročila, da bi morala Češka v Bruselj vrniti okoli 17,62 milijona evrov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914603/svet/ceski-premier-ne-ve-kako-je-bilo-potovati-v-socializmu"/>
        <a href="https://www.dnevnik.si/1042890806/svet/tusk-naj-bi-za-predsednika-evropske-komisije-predlagal-socialdemokrata"/>
        <a href="https://www.dnevnik.si/1042888319/svet/cehi-na-najmnozicnejsih-protestih-po-padcu-komunizma-zahtevali-odstop-babisa"/>
      </related>
    </article>
  </body>
</html>