<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1552228.html/%d8%b9%d8%b1%d8%a8%d8%b3%d8%aa%d8%a7%d9%86-%d8%b3%d9%88%d9%85%db%8c%d9%86-%da%a9%d8%b4%d9%88%d8%b1-%d9%88%d8%a7%d8%b1%d8%af%da%a9%d9%86%d9%86%d8%af%d9%87-%d8%b3%d9%84%d8%a7%d8%ad-%d8%af%d8%b1-%d8%ac%d9%87%d8%a7%d9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="عربستان سومین کشور واردکننده سلاح در جهان"/>
    <meta property="og:description" content="عربستان صدرنشین فهرست کشور‌های عربی و سومین کشور جهان در زمینه خرید تسلیحات و تجهیزات جنگی است."/>
  </head>
  <body>
    <article>
      <h1>عربستان سومین کشور واردکننده سلاح در جهان</h1>
      <h2>گلوبال فایر پاور خبر داد:</h2>
      <address>
        <time datetime="2019-12-09T16:00:00+00:00">09 Dec 2019, 16:00</time>
      </address>
      <p>عربستان صدرنشین فهرست کشور‌های عربی و سومین کشور جهان در زمینه خرید تسلیحات و تجهیزات جنگی است.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از پایگاه اینترنتی مرآه الجزیره، آمار‌هایی که پایگاه ”گلوبال فایر پاور“ منتشر کرده نشان می‌دهد عربستان از نظر میزان هزینه‌ها برای مسلح کردن نیرو‌های نظامی در سال جاری در صدر کشور‌های عربی و در رتبه سوم جهانی بعد از آمریکا و چین قرار دارد.</p>
      <p>این پایگاه نوشت مجموع هزینه‌های خرید تسلیحات در عربستان فقط برای سال ۲۰۱۹ به ۷۱ میلیارد دلار رسیده و به این ترتیب این کشور رتبه نخست در میان کشور‌های عربی را دارد و بعد از آن امارات با ۱۴.۳ میلیارد دلار در رتبه دوم و الجزایر با ۱۰.۵ میلیارد دلار در رتبه سوم قرار می‌گیرند.</p>
      <p>آمار‌های این پایگاه که ۱۷ کشور عربی را شامل می‌شود نشان می‌دهد مجموع هزینه‌های کشور‌های عربی برای خرید تسلیحات به ۱۳۵.۵ میلیارد دلار می‌رسد که عربستان به تنهایی ۵۱ درصد از این میزان را از آن خود کرده است.</p>
      <p>”گلوبال فایر پاور“ همچنین نوشت مجموع هزینه‌های نظامی جهان در سال ۲۰۱۹ از مرز هزار و ۷۰۰ میلیارد دلار گذشت که آمریکا با ۷۱۶ میلیارد دلار یا به عبارتی ۴۲ درصد از آن رتبه نخست را داراست.</p>
      <p>چین با ۲۲۴ میلیارد دلار در رتبه دوم و عربستان در رتبه سوم جهان قرار دارند. گفتنی است طبق برآورد‌های آکادمی بین المللی صلح استکهلم (سیپری) عربستان سال ۲۰۱۸ در فهرست هزینه‌های نظامی رتبه سوم را با صرف ۶۷.۶ میلیارد دلار داشته است. واردات اسلحه به عربستان بین سال‌های ۲۰۱۴ تا ۲۰۱۸ رشدی بی سابقه و معادل ۱۹۲ درصدی داشت که این مسئله باعث شد تا عربستان به بزرگ‌ترین وارد کننده سلاح در جهان در آن بازه زمانی تبدیل شود.</p>
      <p>عربستان در برهه یاد شده ۶۸ درصد از واردات اسلحه خود را به آمریکا، ۱۶ درصد را به انگلیس و ۴.۳ درصد را به فرانسه اختصاص داده بود. نسبت هزینه‌های نظامی عربستان در سال ۲۰۱۸ در مقایسه با هزینه‌های سال ۲۰۱۷ به شکلی چشمگیر افزایش یافت و با توجه به آنکه هزینه‌های نظامی ظرف سال جاری به ۷۰ میلیارد دلار افزایش یافت به این معناست که میانگین هزینه‌ها برای تسلیحات نظامی به صورت مستمر در حال افزایش است و همین باعث تحمیل هزینه‌های گزاف به خزانه کشور می‌شود.</p>
      <p>انتهای پیام/</p>
    </article>
  </body>
</html>