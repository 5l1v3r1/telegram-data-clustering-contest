<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/diaskepsi_tis_proedrou_tis_komision_me_proedrous_ton_k_o_tou_elk_me_protoboulia_meimaraki-593087/"/>
    <meta property="og:site_name" content="Real.gr"/>
    <meta property="article:published_time" content="2019-12-09T16:24:00+00:00"/>
    <meta property="og:title" content="ΜέΡΑ25: Γιατί θα καταψηφίσουμε το σχέδιο νόμου για τους Έλληνες του εξωτερικού"/>
    <meta property="og:description" content="Την πρώτη Διάσκεψη Κορυφής των Προέδρων των Κοινοβουλευτικών Ομάδων του ΕΛΚ στο Ευρωπαϊκό και τα εθνικά κοινοβούλια για τη νέα νομοθετική περίοδο, διοργάνωσε ο Αντιπρόεδρος της Κοινοβουλευτικής Ομάδας του ΕΛΚ, υπεύθυνος για τις σχέσεις με τα εθνικά κοινοβούλια, Βαγγέλης Μεϊμαράκης, παρουσία της Προέδρου της Ευρωπαϊκής Επιτροπής, Ursula Von Der Leyen, στην πρώτη της συνάντηση με βουλευτές."/>
  </head>
  <body>
    <article>
      <h1>
        <a href="https://www.real.gr/politiki/arthro/mera25_giati_tha_katapsifisoume_to_sxedio_nomou_gia_tous_ellines_tou_eksoterikou-593088/">ΜέΡΑ25: Γιατί θα καταψηφίσουμε το σχέδιο νόμου για τους Έλληνες του εξωτερικού</a>
      </h1>
      <address><time datetime="2019-12-09T16:24:00+00:00">09 Dec 2019, 16:24</time> by <a rel="author">Real.gr</a></address>
      <p>
        <b>Την πρώτη Διάσκεψη Κορυφής των Προέδρων των Κοινοβουλευτικών Ομάδων του ΕΛΚ στο Ευρωπαϊκό και τα εθνικά κοινοβούλια για τη νέα νομοθετική περίοδο, διοργάνωσε ο Αντιπρόεδρος της Κοινοβουλευτικής Ομάδας του ΕΛΚ, υπεύθυνος για τις σχέσεις με τα εθνικά κοινοβούλια, Βαγγέλης Μεϊμαράκης, παρουσία της Προέδρου της Ευρωπαϊκής Επιτροπής, Ursula Von Der Leyen, στην πρώτη της συνάντηση με βουλευτές.</b>
      </p>
      <p>Σκοπός των συναντήσεων αυτών, όπως τόνισε ο κ. Μεϊμαράκης είναι «η ανταλλαγή απόψεων σε διακοινοβουλευτικό επίπεδο, προκειμένου να γίνουμε η γέφυρα μεταξύ Βρυξελλών και εθνικών πρωτευουσών. Έτσι θα αποδείξουμε ότι η ΕΕ δεν είναι κάτι απόμακρο ή γραφειοκρατικό όπως φαντάζει στα μάτια των πολιτών. Δέσμευσή μας είναι να μεταφέρουμε τα προβλήματα της κάθε κοινωνίας ξεχωριστά και στο σύνολο τους, για την επίλυσή τους στις Βρυξέλλες, θεσμική πρωτεύουσα της ΕΕ και τόπο λήψης των αποφάσεων. Ενώνουμε τις δυνάμεις μας ώστε η Ευρώπη να επιδρά θετικά στη ζωή των συμπολιτών μας και κυρίως των νέων ανθρώπων».</p>
      <p>Καλωσορίζοντας την Πρόεδρο Von Der Leyen, ο κ. Μεϊμαράκης ανέφερε ότι πρόκειται για μια ισχυρή προσωπικότητα την οποία «εμπιστευόμαστε για να συμπορευθούμε σε αυτό το ιδιαίτερα ασταθές περιβάλλον, ιδιαίτερα στους τομείς της εξωτερικής πολιτικής και άμυνας».</p>
      <figure>
        <img src="https://media.real.gr/filesystem/images/20191209/low/2_252863_182940.JPG"/>
      </figure>
      <p>Παράλληλα, παρουσίασε τις προτεραιότητες του ΕΛΚ για τα επόμενα χρόνια, δίνοντας ιδιαίτερη έμφαση:</p>
      <p>• στην κλιματική πολιτική</p>
      <p>• στην ψηφιακή πολιτική</p>
      <p>• στην μείωση των ανισοτήτων και στη δημιουργία θέσεων εργασίας κυρίως για τους νέους</p>
      <p>• στην καταπολέμηση του καρκίνου</p>
      <p>• στην ανάληψη πρωτοβουλιών για την επίλυση του καυτού και επίκαιρου ζητήματος του προσφυγικού, με ανθρωποκεντρικό σχεδιασμό και αλληλεγγύη</p>
      <p>• στην προετοιμασία της διεύρυνσης</p>
      <p>• στο σχεδιασμό ενιαίας πολιτικής της Ευρωπαϊκής Ένωσης απέναντι στην τουρκική προκλητικότητα.</p>
      <p>• στην προστασία του κράτους δικαίου και των Ευρωπαϊκών αρχών και αξιών που αποτελούν τον πυλώνα του Ευρωπαϊκού τρόπου ζωής.</p>
      <p>Από την πλευρά της, η Πρόεδρος Ursula von der Leyen, χαρακτήρισε πολύ σημαντική τη συνεργασία ΕΛΚ με τα εθνικά κοινοβούλια και παρουσίασε τους τρεις βασικούς πυλώνες της Επιτροπής:</p>
      <p>• Το Ευρωπαϊκό «Πράσινο Deal»</p>
      <p>• Τη ψηφιοποίηση</p>
      <p>• Την Επιτροπή ως σημαντικό «γεωπολιτικό παίκτη»</p>
      <p>Αίσθηση προκάλεσε η απάντηση της Προέδρου της Ευρωπαϊκής Επιτροπής στην ερώτηση του Γραμματέα της Κοινοβουλευτικής Ομάδας της ΝΔ, Σταύρου Καλαφάτη, ο οποίος αναφέρθηκε στην τουρκική προκλητικότητα και παραβατικότητα απέναντι στην Ελλάδα και στην Κύπρο, «είμαστε με σθένος στο πλευρό σας, είναι απαράδεκτη η δράση της Τουρκίας στο Αιγαίο, θα δώσουμε σαφές μήνυμα στην Τουρκία», τόνισε χαρακτηριστικά η Ursula Von Der Leyen.</p>
      <p>Στη Διάσκεψη Κορυφής συμμετείχαν η Πρώτη Αντιπρόεδρος του Ευρωπαϊκού Κοινοβουλίου, Mairead Mcguinness, ο νέος Πρόεδρος του ΕΛΚ Donald Tusk, o Πρόεδρος της Επιτροπής Εξωτερικών Υποθέσεων, David McAllister, οι Πρόεδροι των κοινοβουλευτικών ομάδων της Ιταλίας, Γαλλίας, Ρουμανίας, Φινλανδίας, Σουηδίας, Κροατίας, Σλοβενίας και Πορτογαλίας, ενώ την Ελλάδα εκπροσώπησαν οι κ. Σταύρος Καλαφάτης και Τάσος Χατζηβασιλείου.</p>
    </article>
  </body>
</html>