<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/907185/martinez-bevestigt-plan-twee-oefenmatchen-in-qatar-tegen-portugal-en-kroati-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-12-09T16:01:00+00:00"/>
    <meta property="og:title" content="Rode Duivels krijgen geen uitvalsbasis in Rusland: &quot;Basiskamp zal in Tubeke zijn&quot;"/>
    <meta property="og:description" content="Roberto Martinez heeft de plannen van de voetbalbond uit de doeken gedaan in aanloop naar het EK 2020. De Rode Duivels zullen geen basiskamp oprichten in Sint-Petersburg en krijgen als voorbereiding op het eindtoernooi (idealiter) enkele stevige tegenstanders voor de kiezen."/>
  </head>
  <body>
    <article>
      <h1>Rode Duivels krijgen geen uitvalsbasis in Rusland: "Basiskamp zal in Tubeke zijn"</h1>
      <address>
        <time datetime="2019-12-09T16:01:00+00:00">09 Dec 2019, 16:01</time>
      </address>
      <p>
        <b>Roberto Martinez heeft de plannen van de voetbalbond uit de doeken gedaan in aanloop naar het EK 2020. De Rode Duivels zullen geen basiskamp oprichten in Sint-Petersburg en krijgen als voorbereiding op het eindtoernooi (idealiter) enkele stevige tegenstanders voor de kiezen.</b>
      </p>
      <p>Bij <i>Sporza </i>legt de bondscoach uit wat er op het programma staat voor de Rode Duivels voor en tijdens het EK. "Ons basiskamp zal in Tubeke zijn, met tussendoor een minikamp in Kopenhagen na onze tweede match. Vandaar reizen we door naar Sint-Petersburg. Uiteindelijk zullen we zo even veel of even weinig reizen als op het WK en het voordeel van Tubeke is dat de spelers vaker bij hun familie kunnen zijn", licht Martinez zijn keuze toe.</p>
      <aside>Lees meer<br/><a href="https://www.voetbalprimeur.be/nieuws/907031/martinez-twijfelt-niet-aan-hazard-hij-zal-slagen-bij-real-madrid-.html?campname=highlighted-content&amp;camplink=inarticle1">Martinez twijfelt niet aan Hazard: "Hij zal slagen bij Real Madrid"</a></aside>
      <p>Hoe verloopt de weg naar het EK dan? In eerste instantie was Martinez niet zo happig om tegen grote tegenstanders te oefenen, terwijl sommige Rode Duivels daar net op aandrongen. Daar lijkt de bondscoach nu van afgestapt te zijn. "We hebben een klein trainingskamp in maart. Er is nog niets getekend, dus we kunnen het nog niet officieel aankondigen, maar ideaal zou zijn als we in Qatar 2 matchen kunnen spelen, <a href="https://www.voetbalprimeur.be/nieuws/906827/-rode-duivels-trekken-in-maart-waarschijnlijk-naar-qatar-voor-vierlandentornooi-.html?utm_source=doorlink&amp;utm_medium=doorlink&amp;utm_campaign=%2F">eerst tegen Portugal en daarna wellicht tegen Kroatië</a>", bevestigt Martinez.</p>
      <p>De Rode Duivels plaatsten zich al vroeg voor het EK van komende zomer. Op het einde van de kwalificatierit kon geen enkel land betere cijfers voorleggen dan de troepen van Martinez. Daardoor start ons land zonder twijfel als één van de topfavorieten aan het kampioenschap. Voor de Duivels is het het vierde opeenvolgende eindtoernooi sinds het WK in 2014.</p>
      <aside>Lees meer<br/><a href="https://www.voetbalprimeur.be/nieuws/906866/to-ek-or-not-to-ek-that-s-the-question-atletisch-vermogen-kompany-blijft-enorm-.html?campname=highlighted-content&amp;camplink=onderaan">Kompany naar het EK? "Anderlecht in Play-Off 2 kan gunstig zijn voor Rode Duivels"</a></aside>
    </article>
  </body>
</html>