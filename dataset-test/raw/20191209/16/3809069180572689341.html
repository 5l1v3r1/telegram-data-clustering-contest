<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/basket-league/article/1423312/goylielmos-vgaino-apo-kadro"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T16:28:38+00:00"/>
    <meta property="og:title" content="Γουλιέλμος: «Βγαίνω από το κάδρο»"/>
    <meta property="og:description" content="Ο Δημήτρης Γουλιέλμος τοποθετήθηκε επί της απόφασής του να αποχωρήσει από την πρώτη σκηνή του μπασκετικού Άρη."/>
  </head>
  <body>
    <article>
      <h1>Γουλιέλμος: «Βγαίνω από το κάδρο»</h1>
      <h2>Ο Δημήτρης Γουλιέλμος τοποθετήθηκε επί της απόφασής του να αποχωρήσει από την πρώτη σκηνή του μπασκετικού Άρη.</h2>
      <address><time datetime="2019-12-09T16:28:38+00:00">09 Dec 2019, 16:28</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Σε συνέντευξη που παραχώρησε στον Ρ/Σ «Arena FM», ο μεγαλομέτοχος της ΚΑΕ υποστήριξε αρχικά ότι… «είναι μια απλή συνεννόηση και απόφαση. Με δεδομένο, το γεγονός ότι αν είμαι εγώ σε πρώτο φόντο στην ΚΑΕ, δεν βοηθάει την οικογένεια του Άρη να ενωθεί, αποφασίσαμε με τον Ερασιτέχνη και τον Χάρη Παπαγεωργίου, να βγω από το φόντο και να γίνει μια ενωτική Διοίκηση Πρωτοδικείου, που θα ενώσει όλο τον κόσμο του Άρη και με αυτή θα ψάξει να βρει τη λύση για να σωθεί η χρονιά. Συμφωνήσαμε με τον Λευτέρη Αρβανίτη, πως ο Ερασιτέχνης θα κάνει την αίτηση και εγώ θα συναινέσω. Καλό θα ήταν, να γίνει ακόμη και αύριο αυτό. Συμφωνήσαμε πως θα είναι ο Χάρης Παπαγωργίου, Πρόεδρος της συγκεκριμένης Διοίκησης».</p>
      <p>Ερωτηθείς για το πώς έφτασε στο σημείο αποχώρησης από την πρώτη σκηνή, απάντησε: «Είπα, ότι πρέπει να κάνω ένα βήμα πίσω, πρέπει να βγω από το κάδρο, γιατί δεν κάνω καλό στην ομάδα. Μου το έχουν πει πολλές φορές κι επειδή η ομάδα είναι πάνω από όλα, δεν είναι ώρα να βάζουμε προσωπικούς εγωισμούς μπροστά και είναι καθήκον μου να τους ακούσω και να δεχθώ αυτό που μου προτείνουν. Δυστυχώς, δεν κατάφερα μόνος μου να εμπνεύσω τον κόσμο και να πετύχει η ομάδα μου. Ελπίζω και εύχομαι πως η Διοίκηση Πρωτοδικείου θα πετύχει και θα εμπνεύσει, για να βγούμε από τις δύσκολες συνθήκες. Είναι μια πολύ σκληρή στιγμή για εμένα, αλλά ο Άρης είναι πάνω από όλους και από όλα. Θέλω να ευχαριστήσω όλους τους ανθρώπους που πίστεψαν στην προσπάθειά μου και την αγκάλιασαν. Θέλω να παρακαλέσω, τους απλούς Αρειανούς, να αγκαλιάσουν τη νέα Διοίκηση και να της δώσουν δύναμη. Όποιος νέος προπονητής έρθει, θα πρέπει η ομάδα να τον αγκαλιάσει και ο κόσμος να είναι ο κινητήριος μοχλός του. Να γεμίσει το ‘Παλαί’ και να βρει η ομάδα τη δύναμή της. Πέρυσι, τον Ιανουάριο, ήμασταν με δυο νίκες. Είναι πολύ νωρίς για να ξεγράψει κανείς μια ομάδα σαν τον Άρη. Είναι τεράστιο κεφάλαιο για το Ευρωπαϊκό μπάσκετ και είναι νωρίς από τώρα, για να ξεγράψουμε τον Άρη».</p>
    </article>
  </body>
</html>