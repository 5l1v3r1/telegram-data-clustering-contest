<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/handbollsligan/oliver-wigmark-i-redbergslid-till-2022/"/>
    <meta property="og:site_name" content="Handbollskanalen"/>
    <meta property="article:published_time" content="2019-12-09T16:10:15+00:00"/>
    <meta property="og:title" content="Oliver Wigmark i Redbergslid till 2022"/>
    <meta property="og:description" content="Oliver Wigmark börjar bli redo för comeback efter sin korsbandsskada. Redbergslids IK ordnar en morot för högersexan som stannar i klubben ytterligare två säsonger. – Det boostar självförtroendet. Redan innan man visat att man kan spela igen vill de ha en kvar, säger han. Wigmark, med moderklubb Kärra HF blev ett namn på allvar i […]"/>
  </head>
  <body>
    <article>
      <h1>Oliver Wigmark i Redbergslid till 2022</h1>
      <address><time datetime="2019-12-09T16:10:15+00:00">09 Dec 2019, 16:10</time> by <a rel="author" href="https://handbollskanalen.se/author/fredrik-hasselgren/" target="_blank">Fredrik Hasselgren</a></address>
      <p>
        <b>Oliver Wigmark börjar bli redo för comeback efter sin korsbandsskada. <a href="https://www.laget.se/redbergslidsikherr/News/6192639/Oliver-skrivet-nyt">Redbergslids IK ordnar</a> en morot för högersexan som stannar i klubben ytterligare två säsonger.</b>
      </p>
      <p>– Det boostar självförtroendet. Redan innan man visat att man kan spela igen vill de ha en kvar, säger han.</p>
      <p>Wigmark, med moderklubb Kärra HF blev ett namn på allvar i de vita eleganterna hösten 2016. Säsongen därpå var han RIK:s tredje bäste avslutare.</p>
      <p>För ett år sedan hakade Wigmark på i hela ligans skyttetopp. En decembermatch mot Hammarby ritade dock om utvecklingskurvan för kantspringaren – knäskada och långvarig rehabträning.</p>
      <p>– En korsbandsrehab tar så lång tid, så lite bakslag får man räkna med. Men det har inte handlat om något större, planen har hela tiden varit att ge det den tid som behövs så att det inte ska hända igen, säger Wigmark som börjar räkna ner till spelstarten.</p>
      <p>Kalenderkollen pekar mot veckor snarare än månader kvar.</p>
      <p>– Vi siktar på direkt efter landslagsuppehållet, 29:e januari då vi möter Hallby, fortsätter kantspelaren och låter med ens mer laddad.</p>
      <p>– Känslan av vinna eller försvinna hela tiden, den har jag saknat. Att titta på matcher kan aldrig bli lika roligt.</p>
      <p>Samtidigt som Wigmark ser fram emot att ta flanken i besittning på nytt, är spelare och klubb överens om gemensam fortsättning till 2022.</p>
      <p>Det öppnar för en vår där 22-åringen kan fokusera på att bli så bra som möjligt igen, istället för en hetsig jakt med utgående kontrakt.</p>
      <p>– Det var mycket det som låg bakom beslutet att stanna. När jag pratade med dem (i klubben) brydde de sig inte ett dugg om att jag var skadad. Det gör det extra skönt att komma tillbaka, säger han.</p>
      <p>Länk: <a href="https://www.laget.se/redbergslidsikherr/News/6192639/Oliver-skrivet-nyt">Oliver skrivet nytt</a></p>
    </article>
  </body>
</html>