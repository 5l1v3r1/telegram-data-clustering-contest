<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811140/%DB%B1%DB%B5%DB%B0-%D9%87%D8%B2%D8%A7%D8%B1-%D9%85%D8%AF%D8%AF%D8%AC%D9%88%DB%8C-%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF-%D9%85%D8%B3%D8%AA%D8%B9%D8%AF-%D9%85%D8%B4%D8%A7%D8%BA%D9%84-%D9%86%D9%88%D8%A2%D9%88%D8%B1%D8%A7%D9%86%D9%87-%D9%88-%D8%AF%D8%A7%D9%86%D8%B4%E2%80%8C%D8%A8%D9%86%DB%8C%D8%A7%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T16:50:00+00:00"/>
    <meta property="og:title" content="رئیس کمیته امداد اعلام کرد ۱۵۰ هزار مددجوی کمیته امداد مستعد مشاغل نوآورانه و دانش‌بنیان هستند"/>
    <meta property="og:description" content="رئیس کمیته امداد با اشاره به راه‌اندازی «صندوق توسعه مشاغل نوین و دانش‌بنیان» در کمیته امداد گفت: بیش از ۱۵۰ هزار نفر از مددجویان این نهاد شامل دانشجویان، دانش‌آموزان و فارغ‌التحصیلان نخبه، مستعد فعالیت در حوزه دانش‌بنیان هستند."/>
  </head>
  <body>
    <article>
      <h1>رئیس کمیته امداد اعلام کرد ۱۵۰ هزار مددجوی کمیته امداد مستعد مشاغل نوآورانه و دانش‌بنیان هستند</h1>
      <h2>رئیس کمیته امداد با اشاره به راه‌اندازی «صندوق توسعه مشاغل نوین و دانش‌بنیان» در کمیته امداد گفت: بیش از ۱۵۰ هزار نفر از مددجویان این نهاد شامل دانشجویان، دانش‌آموزان و فارغ‌التحصیلان نخبه، مستعد فعالیت در حوزه دانش‌بنیان هستند.</h2>
      <address>
        <time datetime="2019-12-09T16:50:00+00:00">09 Dec 2019, 16:50</time>
      </address>
      <p>به گزارش گروه اجتماعی خبرگزاری دانشجو، سیدمرتضی بختیاری رئیس کمیته امداد در دیدار با سورنا ستاری، معاون علمی و فناوری ریاست جمهوری بر ضرورت توسعه همکاری میان دو نهاد با هدف حمایت از مشاغل نوآورانه در میان مددجویان تاکید کرد و افزود: کمیته امداد در بخش دانش ‎بنیان دو هدف را دنبال می‌کند که یکی توسعه اشتغال و دیگری گسترش استارت‌آپ‌های حوزه نیکوکاری و خیر و احسان است. وی با بیان اینکه در حال حاضر استارت‌آپ‌های حوزه خیر و احسان در کشور شکل گرفته و در حال توسعه است، ادامه داد: ساختار تشکیلاتی کمیته امداد را بر همین مبنا بازبینی کرده‌ایم و در اقدامی دیگر، توسعه زیست‌بوم را دنبال می‌کنیم. رئیس کمیته امداد با بیان اینکه بیش از ۱۵۰ هزار مددجوی کمیته امداد مستعد مشاغل نوآورانه و دانش‌بنیان هستند، خاطرنشان کرد: در همین راستا صندوق شتاب‌دهنده نوید با هدف حمایت از مشاغل نوین و دانش‌بنیان با همکاری کمیته امداد و موسسه دانش‌بنیان برکت راه‌اندازی شده است. بختیاری اضافه کرد: در نخستین فراخوان برای جذب ایده‌های نوآورانه مددجویان، بیش از ۱۳۰ طرح و ایده خلاق و نو ارائه شد که نشان‌دهنده ظرفیت خوب مددجویان در حوزه دانش‌بنیان است. وی اظهار کرد: از دیگر اقدامات کمیته امداد برای حمایت از طرح‌های نوآورانه مددجویان، تفاهم‌نامه فراصندوق ستارگان است؛ کمیته امداد ۱۰ درصد از این صندوق را در اختیار گرفته و سرمایه‌گذاری کرده است که نتایج و اثرات مثبت آن در آینده مشخص خواهد شد. رئیس کمیته امداد از تفاهم همه دفاتر استانی کمیته امداد با پارک‌های علم و فناوری استان‌ها خبر داد و گفت: با اقدامات و برنامه‌ریزی‌های انجام شده، امیدواریم کمیته امداد تا دو سال آینده به یکی از بازیگران اصلی در حوزه دانش‌بنیان در کشور تبدیل شود. بختیاری وجود ۷۸ هزار دانشجو و بیش از ۳۷۰ هزار دانش‌آموز تحت حمایت کمیته امداد را یک ظرفیت بزرگ برای توسعه مشاغل نوین دانست و افزود: به تازگی سازمان مردم نهادی با مشارکت نخبگان تحت حمایت کمیته امداد، از وزارت کشور مجوز فعالیت گرفته که گویای توان بالای مددجویان است. وی عنوان کرد: پنج کارخانه نوآوری در حوزه اجتماعی در تهران و چهار شهر دیگر در حال راه‌اندازی است که معاونت علمی و فناوری ریاست جمهوری در زمینه بازسازی و صدور مجوز‌های لازم، می‌تواند همکاری کند. سورنا ستاری، معاون علمی و فناوری ریاست جمهوری نیز در این دیدار ضمن اعلام آمادگی برای هرگونه همکاری با کمیته امداد در توسعه و ترویج مشاغل دانش‌بنیان میان مددجویان گفت: کمیته امداد با شتاب خوبی در حوزه دانش‌بنیان ورود کرده است. وی با بیان اینکه معاونت علمی و فناوری ریاست جمهوری پشتیبان صندوق نوید به عنوان شتاب‌دهنده در زمینه مشاغل دانش‌بنیان است، خاطرنشان کرد: سرریز تمام ایده‌های نوآورانه و حمایت‌های معاونت علمی به حوزه دانش‌بنیان کمیته امداد ورود خواهد کرد و باید به دنبال ایجاد کارخانه‌های نوآوری برای مددجویان کمیته امداد باشیم. ستاری بر ضرورت تدوین بانک اطلاعاتی از نخبگان و مددجویان مستعد مشاغل دانش‌بنیان تاکید کرد و گفت: باید مکانیزم کارآفرینی در حوزه دانش‌بنیان به صورت شفاف طراحی شود تا منابع و تسهیلات در جایگاه واقعی خود هزینه شوند و در این زمینه نیازمند استفاده از همه امکانات کشور هستیم.</p>
    </article>
  </body>
</html>