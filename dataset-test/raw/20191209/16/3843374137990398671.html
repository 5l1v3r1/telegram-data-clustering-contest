<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/basketbols/damas/09122019-wnba_gada_treneris_dzeimss_veids_isti_nez"/>
    <meta property="og:site_name" content="Sportacentrs.com"/>
    <meta property="article:published_time" content="2019-12-09T16:50:00+00:00"/>
    <meta property="og:title" content="Kitija Laksa: &quot;Negribu skatīties Eirolīgu – gribu piedalīties!&quot;(1)"/>
    <meta property="og:description" content="Veids: “Trenera pienākums ir dalīties basketbola mīlestībā, nevis to atņemt” @coachJamesWade @WNBAchicagosky"/>
  </head>
  <body>
    <article>
      <h1>Kitija Laksa: "Negribu skatīties Eirolīgu – gribu piedalīties!"(1)</h1>
      <address>
        <time datetime="2019-12-09T16:50:00+00:00">09 Dec 2019, 16:50</time>
      </address>
      <p>"Basketbola profesionāļiem ir viena kopīga lieta. Viņi spēlē, jo viņiem patīk to darīt. Trenera uzdevums ir iedvesmot šo mīlestību, nevis to atņemt," WNBA kluba "Chicago Sky" galvenais treneris un Jekaterinburgas UGMK treneris Džeimss Veids (James Wade) sarunā ar Sportacentrs.com izskaidroja sava darba jēgu.</p>
      <p>Viņa – Edvidža Lousone (Edwige Lawson). Divdesmit četrus gadus veca Francijas valstsvienības spēlētāja – 2001. gada Eiropas čempione un 2000. gada Sidnejas spēļu dalībniece. Viņš – divdesmit septiņus gadus vecs puisis no ASV dienvidiem, kurš atradis darbu Francijas klubā “Cambrais”.</p>
      <p>Viņi ir kopā jau vairāk nekā 16 gadus. Pirmajā dekādē Džeimss cēla uz augšu Edvidžu. Palīdzēja viņai otrajā mēģinājumā iekļūt WNBA. <b>Atbalstīja atgriešanos Francijas izlasē pēc četru gadu pauzes – sākumā nebūdama uzaicināto spēlētāju sarakstā, Edvidža 2012. gadā ar “Les Bleues” izcīnīja sudraba medaļu Londonas spēlēs.</b></p>
      <p>Pēc Londonas svārsts sāka ceļu pretējā virzienā. Jaunais treneris Džeimss septiņos gados nogāja ceļu no WNBA kluba “San Antonio Silver Stars” praktikanta un Jekaterinburgas UGMK skauta līdz kļūšanai par “Chicago Sky” galveno treneri. Edvidža kļuva par TV komentētāju, sava bijušā kluba “Lattes Montpellier” sporta direktori un mazā Džeimsa Trešā mammu.</p>
      <p><b>Veids 2013. gada aprīlī palīdzēja UGMK – ar Aneti Jēkabsoni-Žogotu sastāvā – uzvarēt Eirolīgā pēc 10 gadu pārtraukuma.</b> Nākamajā sezonā, būdams Monpeljē galvenā trenera Valerī Demorī palīgs, viņš <a href="http://sportacentrs.com/basketbols/damas/25052014-guntai_basko_melnbardei_izcila_serija_un_">kopā ar Guntu Baško un “antilopēm” pirmo reizi uzvarēja Francijas čempionātā</a>.</p>
      <p>Vasarās Veidu ģimene devās uz Ziemeļameriku. Džeimss piecas sezonas bija Dena Hjūza palīgs Sanantonio, savukārt 2017. un 2018. gadā asistēja “Minnesota Lynx” galvenajai trenerei Šerilai Rīvai (abi nosauktie speciālisti strādā arī ASV sieviešu valstsvienībā). Pirmajā vasarā Mineapolē viņš nopelnīja WNBA čempiona gredzenu, bet pēc otrās sezonas saņēma Čikāgas kluba piedāvājumu.</p>
      <p>Šis gads bija svarīgākais Veida trenera karjerā. Aprīlī viņš, būdams Migela Mendesa palīgs, kļuva par trīskārtēju Eirolīgas čempionu, bet vasarā paveica neticamu darbu ar “Sky”. Čikāga, spēlējot faktiski ar tādu pašu sastāvu, pakāpās no 10. vietas uz piekto. <b>Komanda pirmo reizi trīs sezonu laikā iekļuva WNBA “play-off”, uzrādīja otro rezultātu punktu gūšanā un vismazāk ielaistajos punktos.</b></p>
      <p>Veids padarīja līgas sliktāko aizsardzību par otro labāko. Viņa komanda balstījās uz trīs lieliskām aizsardzēm – Kortnija Vanderslūta sasniedza WNBA rekordu rezultatīvajās piespēlēs un tika iekļauta WNBA simboliskajā pieciniekā. Daimonda Dešīldsa nopelnīja vietu otrajā simboliskajā pieciniekā, bet Vanderslūtas sirds draudzene Alija Kviglija lieliski veica snaiperes pienākumus.</p>
      <p>Tiekamies 26. novembra vakarā komandas viesnīcā, īsi pirms UGMK izbraukšanas uz pirmsspēles nodarbību. Kā ASV ierasts, Veids atnāk, būdams gatavs iesaistīties komandas treniņā – treniņtērpā un sporta kurpēs. Sarunāties ar viņu ir bauda – treneris izrādās uzmanīgs klausītājs un velta sarunu biedram 100% uzmanību.</p>
      <p><b>Citēšu baltkrievu speciālistu Ivanu Jedeško. Trenera svarīgākās īpašības – pirmkārt, prasme veidot kontaktu ar spēlētājiem. Otrkārt, psihologa dotības. Treškārt, spēlētāju cieņas iegūšana. Un tikai tad profesionālās zināšanas. Kāda ir Jūsu pieredze?</b><br/>Domāju, ka tas ir ļoti labs citāts. Pats cenšos izdarīt darbu, cik labi vien iespējams. Trenerim ir svarīgi iegūt spēlētāju uzticību. Visvairāk zināšanu esmu ieguvis tieši par sieviešu basketbolu. Esmu precējies ar bijušo basketbolisti, kā arī no paša sākuma biju, pirmkārt, sieviešu basketbola fans.</p>
      <p>Vienmēr esmu vēlējies, lai manas spēlētājas izmanto savu potenciālu. Cenšos nodot viņām visu pieredzi. Ja esi pilnībā atklāts un godīgs, kā arī upurējies viņu labā – spēlētājas atbildēs ar to pašu. (Veids no deviņdesmito gadu sākuma bija “Virginia” saspēles vadītājas Donas Steilijas fans – viņa no 2017. gada ir ASV sieviešu valstsvienības galvenā trenere)</p>
      <figure>
        <img src="http://i1.tiesraides.lv/660x440s/galleries/maris_noviks/5dee708cdcbb4/2019-12-09_1.jpg"/>
      </figure>
      <p>
        <i>Džeimss Veids kopā ar UGMK uzvarēja FIBA Eirolīgā 2013., 2018. un 2019. gadā. Foto: UGMK</i>
      </p>
      <figure>
        <img src="http://i1.tiesraides.lv/660x440s/galleries/maris_noviks/5dee708cdcbb4/2019-12-09_2.jpg"/>
      </figure>
      <p>
        <i>Džamira Folknere, Kortnija Vanderslūta, Džeimss Veids un Alija Kviglija ar Eiropas Superkausu</i>
      </p>
      <figure>
        <img src="http://i1.tiesraides.lv/660x440s/galleries/maris_noviks/5dee708cdcbb4/2019-12-09_3.jpg"/>
      </figure>
      <p>
        <i>UGMK treneri Načo Martiness, Džeimss Veids, Migels Mendess, ģenerālmenedžeris Maksims Rjabkovs, trenere Veronika Karmaci</i>
      </p>
      <figure>
        <img src="http://i1.tiesraides.lv/660x440s/galleries/maris_noviks/5dee708cdcbb4/2019-12-09_4.jpg"/>
      </figure>
      <p>
        <i>Džeimss un Britnija Grainere</i>
      </p>
      <figure>
        <img src="http://i1.tiesraides.lv/660x440s/galleries/maris_noviks/5dee708cdcbb4/2019-12-09_5.jpg"/>
      </figure>
      <p>
        <i>Džeimss sarunā ar Mariju Vadejevu un Nataļju Vjeru</i>
      </p>
      <figure>
        <img src="http://i1.tiesraides.lv/660x440s/galleries/maris_noviks/5dee708cdcbb4/2019-12-09_6.jpg"/>
      </figure>
      <p>
        <i>Džeimss UGMK treniņā</i>
      </p>
      <figure>
        <img src="http://i1.tiesraides.lv/660x440s/galleries/maris_noviks/5dee708cdcbb4/2019-12-09_7.jpg"/>
      </figure>
      <p>
        <i>Džeimss Veids un Migels Mendess</i>
      </p>
      <p><b>Orenburgas treneris Jorgs Dikeulakoss izteicās, ka vīrieši spēlē basketbolu, lai gūtu prieku, bet sievietēm jābūt priecīgām, lai spēlētu basketbolu.</b><br/>Grūti pateikt, nekad neesmu par to iedomājies. Zinu, ka katrs var parādīt savu labāko sniegumu, ja mīl, ko dara. Un, ja atrodas labā prāta stāvoklī. Nezinu, vai pastāv tāda atšķirība starp vīriešiem un sievietēm, taču profesionāļiem ir viena kopīga lieta. Viņi spēlē, jo viņiem patīk to darīt. Trenera uzdevums ir iedvesmot šo mīlestību, nevis to atņemt.</p>
      <p>Dažreiz treneri atņem spēlētājiem prieka dzirksti. Trenera pienākums ir dalīties mīlestībā un padarīt spēlētājus priecīgus. Dažreiz ir sarežģīti, taču, domāju, ka tāds domu gājiens palīdz.</p>
      <p><b>Ir viena izcila spēlētāja – Silvija Faulza. Viņa jau pirms 10 gadiem bija teicama basketboliste, Eirolīgas čempione ar Maskavas “Sparta&amp;K”. Ko viņai vajadzēja papildus izdarīt, lai kļūtu par WNBA vērtīgāko spēlētāju “Minnesota Lynx” rindās?</b><br/>Kad pirmo reizi viņu satiku, Silvija jau bija teicama spēlētāja. Taču pastāv atšķirība starp izcilu spēlētāju un spēju saglabāt izcilību brīdī, kad cilvēki, daudzas komandas cenšas to apturēt. Treniņos koncentrējāmies uz dažādām lietām, liekot Silvijai nokļūt sarežģītās situācijās katru dienu. Spēlēs kļuva vieglāk.</p>
      <p>Domāju, ka Silvija novērtēja piedzīvotās grūtības, lai tās pārvarētu. Tas bija izaicinoši, jo vajadzēja padomāt, lai treniņi viņai sagādātu prieku (smejas). Turpinājām katru dienu veidot jaunas situācijas un skatījāmies, kā viņa tiek galā. Regulārās sezonas beigām varējām nosvinēt viņas MVP balvu – tā bija lieliska sezona mums visiem.</p>
      <p><b>Minējāt prieku. Kā sarežģītas lietas var sagādāt prieku?</b><br/>Nosakot mērķus. Nevar uzreiz sasniegt lielus mērķus, tāpēc nosaki mazus mērķus. “Chicago Sky” nosaku mērķus katru dienu. Kad piepildi treniņu mērķus, kļūst vieglāk spēlēs. Ir vienas dienas mērķi, ir tālāki mērķi. Un nav jābaidās kļūdīties. Saucam tās par mācībām, nevis neveiksmēm.</p>
      <p><b>Vai daudzi spēlētāji – gan vīrieši, gan sievietes – baidās kļūdīties?</b><br/>Domāju, ka tas atkarīgs no katra spēlētāja. Ir spēlētāji, kuri nevēlas riskēt, un samierinās ar to. Manis kā trenera uzdevums ir pateikt, ka neveiksmes un kļūdīšanās ir ikdienišķa lieta. Arī mācīšanās no tām ir ikdienišķa lieta. Neizdošanās ir pieņemama, nevajag no tās ietekmēties un pievilt komandas biedrus.</p>
      <p><b>Pagājušajā sezonā UGMK viesojās Rīgā ceturtdaļfināla spēlē. TTT no iepriekšējās sezonas paturēja trīs spēlētājas, vai tā kļuvusi par citādu komandu?</b><br/>Jā, tā ir citāda komanda. Skautošana novembrī atšķīrās no marta. Domāju, ka viņi cenšas izveidot dinamiskāku vienību. Zinu, ka viņi vēl nav pilnā sastāvā, kamēr (Kitija) Laksa nav gatava spēlēt. (Marinas) Meibrijas pievienošanās padarījusi komandu vēl daudzpusīgāku. Īsti nezinām, ko sagaidīt, tāpēc jākoncentrējas savām lietām.</p>
      <p><b>Skautojot komandas, pievēršat lielāku uzmanību individuālām darbībām vai komandas spēlei?</b><br/>Cenšamies sadalīt vienādi. Pievēršam uzmanību, ko un kā patīk darīt spēlētājām. Kā mainās viņu sniegums spēles gaitā, kas liek justies ērti. Mūsu uzdevums ir padarīt viņu dzīvi laukumā neērtu. Runājot par komandas mērķiem, jāpanāk, lai pretiniekam rastos grūtības izspēlēt savas sadarbības.</p>
      <figure>
        <img src="http://i9.tiesraides.lv/660x440s/galleries/maris_noviks/5dee708cdcbb4/2019-12-09_july_30_2014_edwige.jpg"/>
      </figure>
      <p>
        <i>Edvidža Lousone-Veida un Džeimss Veids. Foto: Facebook</i>
      </p>
      <figure>
        <img src="http://i9.tiesraides.lv/660x440s/galleries/maris_noviks/5dee708cdcbb4/2019-12-09_wade_west.jpg"/>
      </figure>
      <p>
        <i>”Minnesota Lynx” spēlētājas, treneri un personāls 2017. gada WNBA zvaigžņu spēlē. Pirmā no labās – četrkārtējā līgas čempione Šerila Rīva</i>
      </p>
      <figure>
        <img src="http://i7.tiesraides.lv/660x660s/galleries/maris_noviks/5dee708cdcbb4/2019-12-09_september_17_2012.jpg"/>
      </figure>
      <p>
        <i>Edvidža Lousone-Veida un Francijas prezidents Fransuā Olands 2012. gada septembrī</i>
      </p>
      <figure>
        <img src="http://i2.tiesraides.lv/540x810s/galleries/maris_noviks/5dee708cdcbb4/2019-12-09_edwige_james.jpg"/>
      </figure>
      <p>
        <i>Edvidža un Lebrons Džeimss 2012. gada Londonas spēlēs</i>
      </p>
      <figure>
        <img src="http://i1.tiesraides.lv/540x540s/galleries/maris_noviks/5dee708cdcbb4/2019-12-09_nov_13_2018.jpg"/>
      </figure>
      <p>
        <i>2018. gada 13. novembris: Džeimss kļūst par “Chicago Sky” galveno treneri</i>
      </p>
      <figure>
        <img src="http://i6.tiesraides.lv/540x540s/galleries/maris_noviks/5dee708cdcbb4/2019-12-09_november_13_2018.jpg"/>
      </figure>
      <p>
        <i>Džeimsa pirmais vēstījums Čikāgas faniem</i>
      </p>
      <figure>
        <img src="http://i6.tiesraides.lv/540x540s/galleries/maris_noviks/5dee708cdcbb4/2019-12-09_november_14_2018.jpg"/>
      </figure>
      <p>
        <i>Džeimsa pirmā preses konference Čikāgā</i>
      </p>
      <figure>
        <img src="http://i2.tiesraides.lv/540x810s/galleries/maris_noviks/5dee708cdcbb4/2019-12-09_katie_lou_33.jpg"/>
      </figure>
      <p>
        <i>2019. gada 11. aprīlis: “Sky” drafta pirmajā kārtā ar 4. numuru izvēlas Keitiju Lū Semjuelsoni</i>
      </p>
      <figure>
        <img src="http://i7.tiesraides.lv/540x810s/galleries/maris_noviks/5dee708cdcbb4/2019-12-09_playoffs_clinched_august_23.jpg"/>
      </figure>
      <p>
        <i>2019. gada 23. augusts: “Sky” pirmo reizi trīs sezonās kvalificējas WNBA izslēgšanas spēlēm</i>
      </p>
      <figure>
        <img src="http://i7.tiesraides.lv/540x810s/galleries/maris_noviks/5dee708cdcbb4/2019-12-09_diamond_deshields.jpg"/>
      </figure>
      <p>
        <i>Daimonda Dešīldsa: WNBA otrās simboliskās komandas dalībniece 2019</i>
      </p>
      <figure>
        <img src="http://i8.tiesraides.lv/540x810s/galleries/maris_noviks/5dee708cdcbb4/2019-12-09_october_6_all_wnba.jpg"/>
      </figure>
      <p>
        <i>Kortnija Vanderslūta – WNBA simboliskās komandas dalībniece 2019</i>
      </p>
      <figure>
        <img src="http://i7.tiesraides.lv/540x540s/galleries/maris_noviks/5dee708cdcbb4/2019-12-09_september_11_2019.jpg"/>
      </figure>
      <p>
        <i>2019. gada 11. septembris: Džeimss Veids atzīts par WNBA sezonas labāko treneri</i>
      </p>
      <figure>
        <img src="http://i4.tiesraides.lv/540x960s/galleries/maris_noviks/5dee708cdcbb4/2019-12-09_halloween_2019.jpg"/>
      </figure>
      <p>
        <i>Visu svēto diena 2019</i>
      </p>
      <figure>
        <img src="http://i4.tiesraides.lv/540x810s/galleries/maris_noviks/5dee708cdcbb4/2019-12-09_thanksgiving_november_28.jpg"/>
      </figure>
      <p>
        <i>2019. gada 28. novembris – Pateicības diena</i>
      </p>
      <p><b>Pirms vienpadsmit gadiem pirmo reizi satiku treneri Donu Steiliju. Pārsteidza, cik piezemēta viņa ir. Zinu, ka viņa bija jūsu paraugs.</b><br/>Donu pazīstu sen. Viņa pat WNBA spēlēja kopā ar manu sievu. Vēlāk redzēju, kā viņa no spēlētājas kļūst par treneri. Tā vienmēr ir grūta pāreja, taču viņa to paveica. Novērtēju visus viņas sasniegums, jo – taisnība, ka viņa ir ļoti piezemēta persona. Dona ļoti smagi strādā. Spēlētājas to novērtē.</p>
      <p><b>Jūs nākat no Memfisas – “blūza mājām” un “rokenrola dzimšanas vietas”. Kas ir jūsu mīļākie mūziķi?</b><br/>Esmu “jaunās skolas” piekritējs, taču patīk arī “vecā skola”. Piemēram, Sems Kuks. Patīk dažādība, arī Kriss Brauns – viņš ir ļoti foršs. Viens no maniem brālēniem – Lenijs Makmilans – pārstāv “Memphis underground circuit”. Spēlē visus instrumentus, piedalās starptautiskās tūrēs. Viņš bērnībā bija mans elks.</p>
      <p><b>Kā notiek ģimenes dzīve starp Jekaterinburgu, Monpeljē un Čikāgu?</b><br/>Tas mēdz būt izaicinoši, taču... Daru, ko mīlu. Mana sieva dara, ko mīl. Abi strādājam diezgan labi. Mūsu komandas gūst panākumus. Mums tajā jādalās. Tas ir diezgan īpaši, jo ne visi pie tā tiek. Daudz laika pavadām ceļā, daudz runājam. Kopīgie brīži neturpinās ilgi, tādēļ cenšamies tos novērtēt.</p>
      <p><b>Kas bija jūsu pirmie treneri un mentori?</b><br/>Mans paraugs ir Dens Hjūzs. Treneris-čempions no “Seattle Storm”. Piecus gadus strādāju kopā ar viņu Sanantonio – mums izveidojās lieliskas attiecības. Dens man ir kā otrais tēvs. Man ir vēl citi paraugi, tai skaitā Jekaterinburgas treneri Olafs Lange un Migels Mendess. Tie ir cilvēki, kurus augstu vērtēju, jo labi strādājam kopā. Arī Šerila Rīva no “Minnesota Lynx”. (Bijušais “Cleveland Cavaliers” treneris) Tairons Lū, kurš pievienojās “Los Angeles Clippers” treneru korpusam. Man ir cilvēki, kuriem varu lūgt padomu basketbola lietās.</p>
      <p><b>Vai varat ieteikt kādu grāmatu?</b><br/>(Nopūšas un pasmaida) Man jāpadomā. Šobrīd esmu tik dziļi basketbolā, ka...pagājuši septiņi mēneši kopš pēdējo reizi lasīju grāmatu. Lasīju Erika Snova grāmatu “Leading high performers: the ultimate guide to being a fast, fluid and flexible leader”. Un vienu analītisku grāmatu par beisbolu, līdzīgu “Moneyball”. Cenšos lasīt visu, kas var palīdzēt trenera darbā. Analizēt lietas.</p>
      <h3>Autors pateicas Jekaterinburgas UGMK un īpaši Katerinai Gatitskai par sadarbību intervijas tapšanā</h3>
    </article>
  </body>
</html>