<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727781/kmetat-hristo-grudev-vrachi-priza-proizvedeno-v-asenovgrad.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T16:50:00+00:00"/>
    <meta property="og:title" content="Кметът Христо Грудев връчи приза „Произведено в Асеновград”"/>
    <meta property="og:description" content="Асеновград. Призът „Произведено в Асеновград” бе връчен на строителната фирма „Запрянови-03” от кмета на общината доктор Христо Грудев. Той присъства на официалния традиционен Благотворителен бал на предприемачите в града. Това съобщиха от пресцентъра на Община Асеновград. Идеята и организацията за връчването на наградата „Произведено в Асеновград” е по идея на Съюза на пре"/>
  </head>
  <body>
    <article>
      <h1>Кметът Христо Грудев връчи приза „Произведено в Асеновград”</h1>
      <address><time datetime="2019-12-09T16:50:00+00:00">09 Dec 2019, 16:50</time> by <a rel="author">Агенция "Фокус"</a></address>
      <p><b><i>Асеновград. </i></b>Призът „Произведено в Асеновград” бе връчен на строителната фирма „Запрянови-03” от кмета на общината доктор Христо Грудев. Той присъства на официалния традиционен Благотворителен бал на предприемачите в града. Това съобщиха от пресцентъра на <b>Община Асеновград</b>. <br/><br/>Идеята и организацията за връчването на наградата „Произведено в Асеновград” е по идея на Съюза на предприемачите в града. „С Георги Запрянов се познаваме от много години. Поводите, по които сме се срещали, не винаги са били приятни. Имали сме известни различия и спорове. С годините аз следях развитието на фирмата и наистина тя израсна сериозно. Смятам, че и аз съм променил характера си в по-добра насока. Така че от тук нататък продължаваме да работим в интерес на всички жители на община Асеновград”, каза пред присъстващите кметът доктор Христо Грудев. Той допълни, че декември е най-семейният месец. Голяма част от празниците и тържествата са в домашна и уютна обстановка. „Това е времето, в което се срещаме със своите най-близки хора и си пожелаваме добри неща. Надяваме се желанията ни да се сбъднат. Весели празници и щастлива нова година!” С тези думи се обърна към асеновградските предприемачи и гостите градоначалникът. Тържеството се проведе в ресторант „Станимака”. На церемонията присъстваха и заместник-кметовете на Асеновград инженер Стоян Димитров, доктор Теньо Манолов, както и председателят на Общинския съвет в града Драгомир Георгиев. На събитието бяха връчени и наградите за "Предприемач на годината" в Асеновград.<br/><br/>Ето и всички призове:<br/>„Дарител на годината”, "Произведено в Асеновград" и "Фирма на годината" – Георги Запрянов – собственик на строителна фирма<br/>"Активен принос към Съюза на предприемачите–Асеновград" - Ангел Ангелов – собственик на ресторант<br/>"Успешна социална политика" - Борислав Ангелов - собственик на фирма за захарни изделия<br/>"Дългогодишен и проспериращ бизнес" - Атанаска Велчева от Първомай – шивашка фирма за знамена<br/>"Инвеститор на годината" - Николай Павлов - собственик на транспортна фирма<br/>"Предприемач на годината" - Васил Пиронков – фирма за автобусни превози и фирма за строително-монтажни дейности.<br/><br/>„Дарител на годината” - Селим Емин - собственик на фирма за почистващи и перилни препарати „Селчо”. Той получи признанието на своите колеги за проявено огромно сърце към каузата на Катерина Бейчева - шампионка по таекуон-до. Селим Емин е участвал в търг, организиран от спортистката, на който тя е дарила медала си, а парите от продажбата са в подкрепа на жена, останала парализирана, вследствие на катастрофа. Ценната вещ е била откупена от Селим Емин. Той е бил решен да наддава и да го вземе на всяка цена, воден от две цели: да го върне обратно на собственика му и да подпомогне лечението на пострадалата жена. Точно така и станало. Той успял да спечели търга и в нощта на Благотворителния коледен бал на предприемачите в Селим Емин обяви, че „притежателят на медала трябва да бъде само един. И това е човекът, който се е преборил за него и го е заслужил с труд, защитавайки името на Асеновград и България”. Собственикът на фирма „Селчо” обеща скоро да върне бижуто обратно на Катерина Бейчева. А самата тя бе наградена за проявеното милосърдие и благороден жест, участвайки в организирането на благотворителен търг за набиране на средства в помощ на жената, останала парализирана след катастрофа.<br/>По време на традиционния си коледен бал, асеновградските бизнесмени събраха общо 9 710 лева за благотворителност. Средствата ще постъпят във Фонда на „Съюз на предприемачите”. С парите от него целогодишно поетапно се подпомагат граждани в нужда, както и талантливи деца. 1 350 лева от събраните в тържествената нощ средства ще бъдат дарени Лизавета Иванова, страдаща от „Множествена склероза”. Други 1 810 лева ще бъдат отделени за Николай Иванов, борещ се от осем години с рак на дебелото черво.</p>
    </article>
  </body>
</html>