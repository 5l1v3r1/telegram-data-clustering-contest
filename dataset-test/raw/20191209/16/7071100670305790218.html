<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/wydarzenia/artykuly/615049,debata-lgbt-gender-jaki-kempa-homofobia.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T16:33:00+00:00"/>
    <meta property="og:title" content="Burzliwa debata Jakiego i Kempy o LGBT i gender. &quot;Moim dzieciom życzono śmierci&quot;"/>
    <meta property="og:description" content="Do ostrej wymiany zdań między publicznością a działaczami broniącymi praw mniejszości seksualnych doszło podczas poniedziałkowej debaty &quot;Ideologia LGBT i gender. Doświadczenia państw UE i polityka UE&quot;, zorganizowanej przez europosłów – Patryka Jakiego i Beatę Kempę."/>
  </head>
  <body>
    <article>
      <h1>Burzliwa debata Jakiego i Kempy o LGBT i gender. "Moim dzieciom życzono śmierci"</h1>
      <h2>Do ostrej wymiany zdań między publicznością a działaczami broniącymi praw mniejszości seksualnych doszło podczas poniedziałkowej debaty "Ideologia LGBT i gender. Doświadczenia państw UE i polityka UE", zorganizowanej przez europosłów – Patryka Jakiego i Beatę Kempę.</h2>
      <address>
        <time datetime="2019-12-09T16:33:00+00:00">09 Dec 2019, 16:33</time>
      </address>
      <figure>
        <img src="https://s8.dziennik.pl/pliki/12798000/12798199-ksiadz-dariusz-oko-beata-kempa-900-555.jpg"/>
        <figcaption>Ksiądz Dariusz Oko, Beata Kempa i Patryk Jaki / Polska Agencja Prasowa / Jacek Bednarczyk</figcaption>
      </figure>
      <p>Redakcja Dziennik.pl</p>
      <p>Tuż po rozpoczęciu debaty przed scenę, na której byli paneliści, wyszło kilka osób broniących praw mniejszości seksualnych. Trzymały one w rękach plakaty z napisami <b>"Człowiek to nie ideologia"</b>. Doszło do ostrej wymiany zdań z publicznością.</p>
      <p>Kontynuowano ją podczas części otwartej debaty, kiedy to uczestnicy wydarzenia mogli zabrać głos. Wśród działaczy był m.in. <b>mężczyzna żyjący w długoletnim związku z partnerem</b>, apelujący o <a href="https://www.dziennik.pl/tagi/prawo">prawo</a> do spokojnej egzystencji.</p>
      <p>- <i>Mówienie o ideologii to kompletne, kolosalne nieporozumienie. (...) <b>Nie chcemy przywilejów, chcemy równości </b>– niczego więcej, niczego mniej </i>– podkreślił.</p>
      <p>Głos zabrała również reprezentantka stowarzyszenia <b>My Rodzice</b>, która przywołała wydarzenia z Marszu Równości w Białymstoku.</p>
      <p>- <i>Moim dzieciom i dzieciom moich znajomych życzono śmierci, i to było zatrważające </i>– mówiła. Podkreśliła, że wśród nastolatków o innej orientacji seksualnej często pojawiają się <b>myśli samobójcze</b>, a <a href="https://kobieta.dziennik.pl/dziecko">dzieci</a> i młodzież są nieakceptowane, również przez swoich rodziców.</p>
      <p>- <i>To, co państwo mówią, również rozbija rodziny. (...). <b>Większość dzieci jest wyrzucana z domu</b>, tylko dlatego, że mówią, jak się czują i jacy są naprawdę </i>– zwracała się do zgromadzonych.</p>
      <p>Z działaczką polemizowała małopolska kurator oświaty <b>Barbara Nowak</b>, która podkreślała, że w polskich szkołach należy szanować godność każdego dziecka.</p>
      <p>- <i>Szkoła ma dziecko wychowywać i uczyć. Natomiast sprawy własnej seksualności ten młody człowiek będzie mógł sobie odpowiednio identyfikować, kiedy szkołę skończy – bo to nie jest sprawa szkolna. Tak samo jak <b>nie jest sprawą szkolną to, czy nauczyciel jest homoseksualistą</b>, czy też nie</i> – podkreśliła.</p>
      <p>- <i>Nie pozwolę na to, żeby w polskich szkołach – w Małopolsce na pewno – ideologia, która mówi, że seksualność człowieka jest najważniejsza, wchodziła do moich <a href="https://www.dziennik.pl/tagi/szkola">szkół</a> </i>– zaznaczyła kurator. Przypomniała, że w szkołach "<b>jest nauczanie seksualne</b> jako element wychowania do życia w rodzinie".</p>
      <p>- <i>Wychowujemy, żeby dzieci mogły zakładać rodzinę; mężczyzna, <b>kobieta, dzieci – to jest rodzina</b>, według naszego pojęcia i według prawa polskiego. My działamy zgodnie z prawem polskim</i> – oceniła Nowak.</p>
      <p>Wydarzenie zorganizowane przez europosłów <b>Patryka Jakiego</b> i <b>Beatę Kempę </b>pierwotnie miało odbyć się na Uniwersytecie Jagiellońskim, jednak uczelnia nie wydała na to zgody. Na debatę zgodziły się za to władze Uniwersytetu Papieskiego.</p>
      <p>Wśród panelistów znaleźli się <b>ks. prof. Dariusz Oko</b>, <b>prof. Aleksander Nalaskowski</b> z Uniwersytetu Mikołaja Kopernika w Toruniu, <b>ks. prof. Paweł Bortkiewicz</b> z Uniwersytetu Adama Mickiewicza w Poznaniu i dziennikarz <b>Jacek Karnowski</b> (wSieci, wPolityce).</p>
      <p>Podczas debaty panelistów wielokrotnie krytykowano<b> rozwiązania, które społeczeństwa zachodnie wprowadziły</b> w związku z działaniami na rzecz przedstawicieli mniejszości seksualnych, i apelowano o niewprowadzanie ich w <a href="https://www.dziennik.pl/tagi/polska">Polsce</a>.</p>
      <p>Jaki, pytany przez dziennikarzy o to, dlaczego do debaty nie zaprosił osób, które pierwotnie miały brać w niej udział, podkreślił, że znaczenie miał właśnie fakt zorganizowania jej na uczelni papieskiej, odnoszącej się do nauki <b>Jana Pawła II</b>, który dziś "byłby poddany szerokiemu ostracyzmowi". Europoseł zaznaczył jednak, że – moderując dyskusję – starał się, aby "przeciwnicy mieli możliwość komfortowego – na ile jest to możliwe w tych warunkach – zabierania głosu".</p>
      <p>Polityk wskazywał, że "<b>dyskusja naukowa</b> ma to do siebie, że każdy może przedstawić swoją opinię". - <i>Dlatego bardzo zależało mi na otwartej dyskusji, na którą każdy mógł przyjść, zadać pytanie</i> – powiedział.</p>
      <p>Jaki podkreślił, że zależy mu, aby w szkołach i systemie edukacji "nie stosowano w przyszłości metod, które są znane w wielu miejscach za granicą, to znaczy, żeby ekspansywnie nie wchodziła tam ideologia <a href="https://www.dziennik.pl/tagi/lgbt">LGBT</a> i ideologia gender, będąca bardzo dobrze opisana na przykład w samorządowej karcie LGBT+, którą podpisał w <a href="https://www.dziennik.pl/tagi/warszawa">Warszawie</a> <b>Rafał Trzaskowski</b>".</p>
    </article>
  </body>
</html>