<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420667"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T16:20:00+00:00"/>
    <meta property="og:title" content="הסכם היסטורי בנמל אשדוד"/>
    <meta property="og:description" content="עובדי הניתוב והגרירה בנמל אשדוד יועסקו על ידי חב' נמלי ישראל שתקבל בלעדיות על כל הפעילות במרחב הימי."/>
  </head>
  <body>
    <article>
      <h1>הסכם היסטורי בנמל אשדוד</h1>
      <address><time datetime="2019-12-09T16:20:00+00:00">09 Dec 2019, 16:20</time> by <a rel="author">ערוץ 7</a></address>
      <p>יו"ר ההסתדרות ארנון בר-דוד חתם היום (שני) על הסכם היסטורי, המסדיר את מעברם של עובדי מחלקת הים בנמל אשדוד לחברת נמלי ישראל.</p>
      <p>על פי ההסכם, העובדים יקבלו אחריות בלעדית על כל שירותי הניתוב והגרירה במרחב הימי של נמלי אשדוד, הכולל את הנמל הקיים ואת נמל הדרום החדש שבנייתו בעיצומה. זאת בדומה להסכם התקדימי שנחתם בנמל חיפה בחודש אוגוסט האחרון.</p>
      <p>ההסכם נחתם בין יו"ר ההסתדרות ארנון בר-דוד, יו"ר איגוד עובדי התחבורה אבי אדרי, מנכ"ל חברת נמלי ישראל שלמה ברימן, מנכ"ל נמל אשדוד בפועל איציק כהן ויו"ר איגוד קציני הים אבי לוי.</p>
      <p>על פי ההסכם, כל פעולות הניתוב והגרירה בנמלים באשדוד ייערכו אך ורק על ידי עובדי החברה, תוך שמירת כל תנאי העסקתם הנוכחיים כפי שהיו בנמל אשדוד והבטחה לתשלום כל התמורות שסוכמו במסגרת "הסכמי 2005".</p>
      <p>יו"ר ההסתדרות, ארנון בר-דוד, אמר במעמד החתימה: "ההסכם עליו אנחנו חתמנו היום, שלושה חודשים בלבד לאחר ההסכם המקביל בנמל חיפה, הוא ציון דרך משמעותי להשלמת הרפורמה בנמלי הים. אנו שוב מוכיחים כי ההסתדרות אחראית וחזקה והיא שותפה לשינויים ולרפורמות אשר מצליחות להבטיח את השמירה על מעמד העובדים וזכויותיהם ובמקביל גם להוביל מהלכים אשר יביאו לשיפור השירות לציבור - והמשק כולו ירוויח מהם".</p>
      <p>"ההסכם בנמל אשדוד הוא הסכם מצוין ונכון שחשוב ליישמו ואני סמוך ובטוח שבראייה עתידית נבין את הצעד הגדול שאנו עושים פה היום. אני מודה לכל מי שלקח חלק פעיל במו"מ המורכב וסייע להוצאת ההסכם אל הפועל", סיכם בר דוד.</p>
    </article>
  </body>
</html>