<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191209_bosznia_hercegovina_menekulttabor_menekultek_illegalis_bevandorlok"/>
    <meta property="og:site_name" content="HVG.hu"/>
    <meta property="article:published_time" content="2019-12-09T16:35:00+00:00"/>
    <meta property="og:title" content="Bezárják a hírhedt vucjaki menekülttábort"/>
    <meta property="og:description" content="A tábor egy korábbi aknamező és szeméttelep közelében fekszik. Mosdók és folyóvíz sincs a táborban."/>
  </head>
  <body>
    <article>
      <h1>Bezárják a hírhedt vucjaki menekülttábort</h1>
      <address><time datetime="2019-12-09T16:35:00+00:00">09 Dec 2019, 16:35</time> by <a rel="author">MTI</a></address>
      <p>
        <b>A tábor egy korábbi aknamező és szeméttelep közelében fekszik. Mosdók és folyóvíz sincs a táborban.</b>
      </p>
      <p>Bosznia-Hercegovina bezárja a horvát határ közelében fekvő vucjaki migránstábort – közölte Dragan Mektic védelmi miniszter pénteken.</p>
      <p>A vucjaki sátortáborban a hideg és a havazás ellenére továbbra is mintegy 500-600-an tartózkodnak, holott a település lakói többször is felhívták a figyelmet az ott lakó illegális bevándorlók okozta problémákra. A tábor egyébként egy korábbi</p>
      <blockquote>aknamező és egy szeméttelep közelében fekszik, nincsenek felállított mosdók, sem folyóvíz, így a migránsok embertelen körülmények között várnak arra, hogy továbbmehessenek Horvátország, s onnan Nyugat-Európa felé.</blockquote>
      <p>A védelmi miniszter tájékoztatása szerint a tábort várhatóan már a jövő hét elején felszámolják, a migránsokat pedig az ország több befogadóközpontjában osztják el. A sátorokat lebontják, és megtisztítják a helyszínt, hogy ne legyen lehetőség a visszatérésre – magyarázta Dragan Mektic. Hozzátette: a migránsok illegálisan tartózkodnak az országban, megengedhetetlen, hogy ők maguk döntsék el azt is, hogy hol akarnak tábort verni.</p>
      <p>Dunja Mijatovic, az Európa Tanács emberi jogi biztosa a héten ellátogatott a táborba, majd sokkolónak és szégyenletesnek nevezte az ott lakók életkörülményeit. Szerinte megnyitni sem lett volna szabad egy ilyen tábort, vagy már régen fel kellett volna számolni. Pénteki sajtótájékoztatóján kiemelte, minél hamarabb el kell onnan szállítani a migránsokat, és tisztességes ellátást kell biztosítani a számukra.</p>
      <p>A migránsválság 2015-ben tetőzött, amikor a becslések szerint több mint egymillió illegális bevándorló haladt át a balkáni útvonalon, ez azonban akkoriban még nem érintette Bosznia-Hercegovinát. A migránsútvonalon fekvő országok azóta szigorítottak határvédelmükön, a Közel-Keletről és Afrikából érkező migránsok azonban továbbra is igyekeznek új útvonalakon bejutni az Európai Unió országaiba. Bosznia-Hercegovinában 2016 közepén jelentek meg az első, Közel-Keletről érkező illegális bevándorlók.</p>
      <p>A migránsok főként Szerbiából és Montenegróból érkeznek Boszniába, ahonnan Horvátországba, majd Szlovéniába, onnan pedig a nyugat-európai országokba szeretnének eljutni, mert a nyugat-balkáni államokat nem tekintik célországnak. Boszniában jelenleg mintegy nyolcezer migráns van.</p>
      <related>
        <a href="https://hvg.hu/itthon/20191008_Strasbourg_jogserto_kizarni_az_ujsagirokat_a_menekulttaborokbol"/>
        <a href="https://hvg.hu/kultura/20191201_Dina_Naser"/>
      </related>
    </article>
  </body>
</html>