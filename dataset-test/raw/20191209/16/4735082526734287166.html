<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Medycyna-i-zdrowie/312099923-Zagrozone-serce-cukrzyka.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T16:57:00+00:00"/>
    <meta property="og:title" content="Zagrożone serce cukrzyka"/>
    <meta property="og:description" content="Wiele osób z nieprawidłową glikemią dowiaduje się o swojej chorobie wtedy, gdy trafia do szpitala z dolegliwościami kardiologicznymi."/>
  </head>
  <body>
    <article>
      <h1>Zagrożone serce cukrzyka</h1>
      <address><time datetime="2019-12-09T16:57:00+00:00">09 Dec 2019, 16:57</time> by <a rel="author">Joanna Ćwiek</a></address>
      <p>
        <b>Wiele osób z nieprawidłową glikemią dowiaduje się o swojej chorobie wtedy, gdy trafia do szpitala z dolegliwościami kardiologicznymi.</b>
      </p>
      <p>Cukrzyca to nie tylko choroba metaboliczna związana z wysokim poziomem cukru we krwi. W ostatnich latach coraz częściej zwraca się uwagę na to, że jest to dolegliwość, która w znacznym stopniu obciąża serce i naczynia krwionośne, prowadząc do zawałów serca i udarów mózgu.</p>
      <p>– Osoby z cukrzycą częściej niż inne chorują m.in. na miażdżycę, nadciśnienie czy chorobę niedokrwienną serca. Pacjent kardiologiczny z cukrzycą jest chorym szczególnej troski. By leczyć go w optymalny sposób, powinien być pod opieką zarówno kardiologów, jak i diabetologów – mówi prof. Zbigniew Kalarus, kierownik Katedry Kardiologii, Wrodzonych Wad Serca i Elektroterapii Śląskiego Uniwersytetu Medycznego. I jak dodaje, nie dość, że takie osoby częściej chorują na serce, to w dodatku ich rokowania są gorsze. Szacuje się, że nawet 80 proc. cukrzyków umiera z powodu chorób krążenia, a 60-latek z cukrzycą i po zawale żyje o 12 lat krócej od zdrowego rówieśnika. To o sześć lat mniej niż cukrzyk, który zawału jeszcze nie przeszedł.</p>
      <p>Jednak prawdopodobieństwo, że go dostanie, jest bardzo duże – lekarze szacują je na pięciokrotnie większe niż u człowieka zdrowego. Ryzyko to dotyczy nawet 6 mln Polaków – liczba chorych na cukrzycę oceniana jest na ok. 3 mln osób, a drugie tyle ma tzw. stan przedcukrzycowy, który nie tylko szybko może przejść w pełnoobjawową chorobę, ale też sam w sobie stanowi zagrożenie dla serca. – Wśród osób z zawałem, którymi zajmuję się w szpitalu, dwie trzecie ma zaburzoną tolerancję glukozy – mówi prof. Anna Tomaszuk- Kazberuk z Kliniki Kardiologii Uniwersytetu Medycznego w Białymstoku. Jak tłumaczy, dlatego teraz nie nazywa się cukrzycy chorobą metaboliczną, ale chorobą serca i naczyń.</p>
      <h3>Groźny cukier</h3>
      <p>Skąd tak duży wpływ choroby metabolicznej na układ krążenia? Cukrzyca sprawia, że trzustka przestaje produkować wystarczającą ilość insuliny, hormonu niezbędnego w transporcie glukozy do komórek.</p>
      <p>Nadmiar glukozy we krwi nasila w organizmie procesy zapalne. To prowadzi do narastania blaszki miażdżycowej, a w konsekwencji do stopniowego zwężania się średnicy naczyń krwionośnych. Przepływ krwi wraz z tlenem i substancjami odżywczymi jest utrudniony, co z czasem prowadzi do choroby niedokrwiennej serca. Sytuacja jest tym bardziej niebezpieczna, że blaszki miażdżycowe u diabetyków są niestabilne, łatwo się łamią i odrywają. A to wiąże się z większym zagrożeniem zawałem serca lub udarem mózgu.</p>
      <p>W przypadku osób z cukrzycą typu 1. pierwsze objawy powikłań obserwuje się po ok. pięciu latach trwania choroby. Natomiast w cukrzycy typu 2. powikłania są często obecne w momencie diagnozy. – Cukrzyca nie boli, stąd wielu chorych w ogóle nie wie o jej występowaniu. Dowiadują się o niej np. w momencie, gdy już doszło do zawału czy udaru – mówi prof. Kalarus.</p>
      <p>Dlatego z uwagi na groźne powikłania, obecnie leczenie cukrzycy koncentruje się nie tylko na obniżaniu poziomu cukru we krwi, ale na niedopuszczeniu do rozwoju powikłań kardiologicznych. – Kluczowa w tym jest postawa pacjenta. Ryzyko powikłań można zredukować poprzez zdrowy styl życia, dietę, redukcję cholesterolu LDL i uregulowanie ciśnienia – mówi prof. Kalarus. – Dlatego tak ważna jest rozmowa z pacjentem, jego edukacja – dodaje. I opowiada, że czasami wystarczy, jak podczas badania usg pokaże pacjentowi zmiany miażdżycowe w tętnicach szyjnych i wytłumaczy, że może to doprowadzić do udaru niedokrwiennego mózgu.</p>
      <h3>Dostęp do terapii</h3>
      <p>Środkami, które wpływają korzystnie zarówno na obniżenie poziomu cukru we krwi, jak i redukcję ryzyka powikłań sercowo-naczyniowych są flozyny. – Te leki przeciwcukrzycowe pozwalają także chronić serce i naczynia – wyjaśnia prof. Tomaszuk-Kazberuk. – W 2015 r. opublikowano badania dotyczące empaglifozyny. Pokazały one, że u chorych nią leczonych rzadziej dochodziło do hospitalizacji z powodów kardiologicznych. Jest to też lek, który obniża ciśnienie i podwyższa hematokryt. To był przełom – wyjaśnia ekspertka.</p>
      <p>Od listopada flozyny znalazły się na liście leków refundowanych. Prawo do zniżki przysługuje pacjentom z cukrzycą typu 2. przed włączeniem insuliny, leczonych co najmniej dwoma doustnymi lekami hipoglikemizującymi z hemoglobiną glikowaną co najmniej 8 proc. i bardzo wysokim ryzykiem sercowonaczyniowym, określonym poprzez zbiór kryteriów. Według najnowszej klasyfikacji ryzyka sercowo-naczyniowego zaproponowanej podczas wrześniowego kongresu Europejskiego Towarzystwa Kardiologicznego (European Society of Cardiology, ECS) wysokie i bardzo wysokie ryzyko sercowo-naczyniowe ma większość chorych na cukrzycę. Ryzyko średnie mają tylko osoby młode – z cukrzycą typu 1. przed 35. rokiem życia i z cukrzycą typu 2. przed 50. rokiem życia – z czasem trwania choroby mniejszym niż dziesięć lat.</p>
      <p>Flozyny, czyli inhibitory SGLT-2 powodują, że cukier ucieka z organizmu wraz z moczem. Wiadomo, że hamują przewlekłą chorobę nerek w cukrzycy, czyli nefropatię cukrzycową, poprawiają wydolność mięśnia sercowego, pomagają ocalić naczynia duże i małe krwionośne oraz obniżają masę ciała.</p>
    </article>
  </body>
</html>