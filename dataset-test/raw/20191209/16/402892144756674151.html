<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/riga/rigas-dome/299252-rigas-domnieki-dienas-laika-nespej-vienoties-jau-par-otra-departamenta-budzetu.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T16:52:00+00:00"/>
    <meta property="og:title" content="Rīgas domnieki dienas laikā nespēj vienoties jau par otrā departamenta budžetu"/>
    <meta property="og:description" content="Kvoruma trūkuma dēļ Rīgas domnieki pirmdien nespēja vienoties arī par Pilsētas attīstības departamenta 2020.gada budžetu."/>
  </head>
  <body>
    <article>
      <h1>Rīgas domnieki dienas laikā nespēj vienoties jau par otrā departamenta budžetu</h1>
      <address><time datetime="2019-12-09T16:52:00+00:00">09 Dec 2019, 16:52</time> by <a rel="author">©Oksana Džadana/F64 Photo Agency</a></address>
      <p>Kvoruma trūkuma dēļ Rīgas domnieki pirmdien nespēja vienoties arī par Pilsētas attīstības departamenta 2020.gada budžetu.</p>
      <p>Kā vēstīts, šodien Pilsētas īpašuma komitejā domnieki kvoruma trūkuma dēļ neatbalstīja Īpašuma departamenta nākamā gada budžetu, jo sēžu zāli atstāja opozīcijas deputāti.</p>
      <p>Savukārt Pilsētas attīstības komitejas sēdi tās gaitā viens pēc otra atstāja koalīcijas pārstāvji.</p>
      <p>Deputāti gan paspēja pieņemt Rīgas pieminekļu aģentūras un Rīgas pilsētas būvvaldes 2020.gada budžetu projektus, bet nepaspēja izskatīt Rīgas pilsētas arhitektu biroja un Pilsētas attīstības departamenta pieprasījumus.</p>
      <p>Departamenta 2020.gada budžets bija plānots 3,38 miljonu eiro apmērā, kas ir aptuveni par 130 000 eiro mazāk nekā tika piešķirts šī gada sākumā. Komiteju darba kārtībai pievienotie dokumenti liecina, ka vairumam pašvaldības iestāžu nākamā gada budžeti tiek plānoti vai nu mazāki, vai nu tādā pat apmērā kā šogad.</p>
      <p>3,11 miljonus eiro departaments bija plānojis saņemt dotācijā no domes, bet 215 400 eiro iekasēt par departamenta Ģeomātikas pārvaldes sniegtajiem pakalpojumiem.</p>
      <p>Aptuveni divus miljonus eiro departaments plānoja novirzīt darbinieku algām, bet 154 946 eiro - administratīvajiem izdevumiem un sabiedriskajām attiecībām, piemēram, grantu programmas "Atspēriens" popularizēšanai, dalībai starptautiskos forumos un izstādēs, un publicitātes pasākumu organizēšanai.</p>
      <p>Vēl 29 208 eiro bija paredzēti komandējumu izdevumu segšanai, 25 000 eiro pētījumam par pilsētvides attīstību raksturojošo pakalpojumu kvalitāti un pieejamību Rīgas pilsētā, 23 941 eiro ēku, būvju un telpu kārtējam remontam, 66 482 eiro nekustamā īpašuma uzturēšanai, kā arī citiem izdevumiem.</p>
      <p>Tikmēr Rīgas pilsētas arhitekta biroja 2020.gada budžets bija plānots 340 740 eiro apmērā, kas būtu par 62 500 eiro mazāk nekā šogad.</p>
      <p>Kopumā dažādu pakalpojumu nodrošināšanai bija plānots tērēt 145 129 eiro. Šajā naudā ietilpst, piemēram, 21 643 eiro auditoru un tulku pakalpojumiem, kā arī pētījumu veikšanai. Tāpat šajos līdzekļos iekļauta virkne administratīvo izdevumu, telpu īre, transportlīdzekļu noma un citas pozīcijas.</p>
      <p>120 529 eiro bija plānoti darbinieku mēnešalgu izmaksai, bet 42 021 eiro - darbinieku valsts sociālās apdrošināšanas obligāto iemaksu segšanai un citām sociāla rakstura kompensācijām.</p>
      <p>Kā ziņots, Rīgas domes komitejās šonedēļ sākts skatīt Rīgas pašvaldības iestāžu nākamā gada budžetus. Pēc akceptēšanas komitejās lēmumu par tiem vēl būs jāpieņem Rīgas domes sēdē.</p>
      <p><a href="https://nra.lv/latvija/riga/rigas-dome/299252-rigas-domnieki-dienas-laika-nespej-vienoties-jau-par-otra-departamenta-budzetu.htm#">Lasīt visu</a>  </p>
    </article>
  </body>
</html>