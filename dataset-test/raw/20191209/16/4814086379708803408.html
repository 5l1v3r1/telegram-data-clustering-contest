<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gol.bg/a-grupa/2019-12-09/loko-plovdiv-ne-sreshtna-problemi-v-ruse"/>
    <meta property="og:site_name" content="gol.bg"/>
    <meta property="article:published_time" content="2019-12-09T16:54:39+00:00"/>
    <meta property="og:title" content="Локо Пловдив не срещна проблеми в Русе и притисна Левски"/>
    <meta property="og:description" content="Гостите разбиха Дунав с 3:0"/>
  </head>
  <body>
    <article>
      <h1>Локо Пловдив не срещна проблеми в Русе и притисна Левски</h1>
      <h2>Гостите разбиха Дунав с 3:0</h2>
      <address>
        <time datetime="2019-12-09T16:54:39+00:00">09 Dec 2019, 16:54</time>
      </address>
      <p>Дунав записа нова загуба у дома, след като тази вечер футболистите на Людмил Киров отстъпиха с 0:3 на Градския стадион в Русе от състава на Локомотив Пловдив.<br/><br/>В началото мачът започна оспорвано. Първият гол падна в 14-ата минута. Алмейда изведе с дълъг пас Димитър Илиев, който се освободи от защитата на Дунав, остана сам срещу Макенджиев и отбеляза - 1:0 за Локомотив.<br/><br/><a href="https://www.gol.bg/standings?league=17882"><b><i>Вижте класирането в efbet Лига</i></b></a><br/><br/>След попадението гостите от Пловдив натиснаха съперника си, като атаките към вратата на Дунав не спираха. При една от тях - в 34-ата минута, Ожболт навлезе на скорост в наказателното поле и стреля, но топката излезе в аут. Седем минути по-късно той вече бе точен. След нова грешка в защитата на Дунав Илиев подаде на Ожболт, който напредна и регистрира второ попадение за Локомотив.<br/><br/>След почивката футболистите на Дунав заиграха по-добре, като на няколко пъти създадоха опасни ситуации пред вратата на Локомотив. В 68-ата минута и гостите от Пловдив имаха шанс да отбележат -Карагарен стреля от малък ъгъл, но Макенджиев изчисти в корнер. В 84-ата минута Георги Илиев отправи опасен удар по земята към вратата на домакините, но топката срещна страничната греда. В 88-ата минута Карагарен вкара отблизо и направи резултата класически за Локомотив.<br/><br/><b>Дунав - Локомотив Пловдив 0:3<br/><br/>Голмайстори: </b>0:1 Димитър Илиев(14), 0:2 Ален Ожболт(41), 0:3 Бирсент Карагарен (88)<br/><br/><b>Дунав: </b>Благой Макенджиев, Диян Димов, Мартин Ковачев, Александър Исаевски (61-Мартин Костадинов), Любен Николов, Михаил Милчев, Фернандо Кавалканте, Ивайло Лазаров, Свилен Щерев(77-Кристиан Върбанов), Стефан Христов, Ахмед Ахмедов(87-Симеон Иванов)<br/><br/><b>Локомотив:</b> Мартин Луков, Дейвид Малембана, Динис Алмейда, Стивън Езе, Милош Петрович, Парвиз Умарбаев (75-Анте Аралица), Бирсент Карагарен (), Йосип Томашевич, Георги Илиев, Димитър Илиев, Ален Ожболт (59-Петър Витанов)</p>
    </article>
  </body>
</html>