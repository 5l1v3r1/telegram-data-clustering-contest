<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-12-09/nu-kliver-programledarna-in-i-glasburen"/>
    <meta property="og:site_name" content="Sydsvenskan"/>
    <meta property="article:published_time" content="2019-12-09T16:34:00+00:00"/>
    <meta property="og:title" content="Nu kliver programledarna in i glasburen"/>
    <meta property="og:description" content="”Man är lite nervös inför det tekniska. Det är ju som att styra ett rymdskepp.”"/>
  </head>
  <body>
    <article>
      <h1>Nu kliver programledarna in i glasburen</h1>
      <h2>Det har blivit dags för programledarna att kliva in i buren på Stora torget i Västerås för att leda årets ”Musikhjälpen”.<br/>– Man är lite nervös inför det tekniska. Det är ju som att styra ett rymdskepp, säger Miriam Bryant.</h2>
      <address><time datetime="2019-12-09T16:34:00+00:00">09 Dec 2019, 16:34</time> by <a rel="author">TT</a></address>
      <p>När Miriam Bryant snart kliver in i glasburen gör hon det för att sända 144 timmar ”Musikhjälpen” i både radio och tv under temat ”Sex är inte ett vapen”, för att sätta fokus på sexuellt våld som förekommer i krig och konflikter världen över.</p>
      <p>– Det är ju ett väldigt tungt ämne, som också är väldigt vikigt att belysa, så jag hoppas verkligen att vi lyckas engagera en så stor del av den svenska befolkningen som möjligt, säger Miriam Bryant, timmarna innan det är dags.</p>
      <p>Väl inne i buren kommer hon att ratta maratonsändningen tillsammans med komikern och Instagram-kändisen Daniel Hallberg samt P3-profilen Farah Abadi.</p>
      <p>Bryant berättar att hon försökt vila sig i form.</p>
      <p>– Jag har typ inte föreberett mig så mycket alls egentligen. Har fått höra från folk som gjort det tidigare att det ändå aldrig går som man tänkt. Jag har tränat, vilat, och undvikit att vara ute och härja, det är väl det, säger Bryant om föreberedelserna inför ”Musikhjälpen”.</p>
      <p>Under veckan får trion besök av över 40 artister och andra kända gäster. Däribland artister som Zara Larsson och Benjamin Ingrosso, musikgrupper som First Aid Kit, Amason och Refused och komiker som Jonatan Unge, Johan Glans och Filip Dikmen.</p>
      <p>Publiken kommer som vanligt också att kunna buda på olika kändisauktioner i stil med: ”Ät Stockholms godaste kanelbullar med Benjamin Ingrosso”.</p>
      <p>Enligt Miriam Bryant har hon och de andra programledarna också några auktioner på gång.</p>
      <p>– Vi kommer att ha en auktion där vinnaren får köra ett ”Escape room” med oss alla tre. Det tycker jag man ska buda på. Och så blir det lite annat, säger Bryant.</p>
      <p>Förra året samlades över 50 miljoner kronor in till kampanjen ”För allas rätt att funka olika”. Nu hoppas Miriam Bryant på mer.</p>
      <p>– Det är väl det man är mest nervös för egentligen, hur mycket pengar vi kommer lyckas samla in. Det är ju ändå vi som har uppdraget att engagera så många som möjligt. Men jag hörde att rekordet var 70 miljoner eller något sånt, så jag hoppas att vi slår det, säger Bryant, som också har en uppmaning till alla lyssnare och tittare:</p>
      <p>– Engagera er, önska låtar och säg åt alla kompisar att göra detsamma. Alla kan verkligen göra någonting. 50 kronor är kanske inte så mycket för oss, men kan göra sådan jävla stor skillnad och rädda andras liv, säger hon.</p>
      <p>”Musikhjälpen” direktsänds dygnet runt i P3, på SVT Play och i ”Musikhjälpens” app. Stora delar visas även i SVT2.</p>
      <hr/>
      <p>Fakta</p>
      <h3>Gäster i urval</h3>
      <p>"Musikhjälpen" sänds 9–15 december.</p>
      <p>Måndag: Norlie KKV, Sabina Ddumba, Kodjo Akolor.</p>
      <p>Tisdag: Thomas Stenström, Refused, Jonatan Unge, Emma Knyckare.</p>
      <p>Onsdag: First Aid Kit, Amason, Filip Dikmen, Felix Sandman.</p>
      <p>Torsdag: Petra Marklund, Jelassi, Linda Pira.</p>
      <p>Fredag: Rebecca &amp; Fiona, Linnea Henriksson, Aden x Asme, Cherrie.</p>
      <p>Lördag: Benjamin Ingrosso, Johan Glans, Little Jinder, Loreen.</p>
      <p>Söndag: Zara Larsson, Molly Sandén, Melissa Horn, Janice.</p>
      <p>Källa: Sveriges Radio</p>
      <hr/>
      <p>Fakta</p>
      <h3>"Musikhjälpen"</h3>
      <p>"Musikhjälpen" är ett insamlingsevent som i december varje år lyfter en undanskymd mänsklig katastrof.</p>
      <p>Sedan starten 2008 har teman som "Barn är inte till salu", "Alla flickor ha rätt att gå i skolan" och "Ingen ska behöva fly undan klimatet" avhandlats, och i år heter temat "Sex är inte ett vapen".</p>
      <p>Tre programledare, i år artisten Miriam Bryant, P3-profilen Farah Abadi samt komikern och Instagram-profilen Daniel Hallberg, bor i en glasbur och sänder radio och tv dygnet runt i sammanlagt 144 timmar.</p>
      <p>Under veckan får de besök av artister och andra som engagerar sig i kampen, i syfte att samla in pengar för att belysa och bekämpa det aktuella temat.</p>
      <p>"Musikhjälpen" är ett samarbete mellan Sveriges Radio, SVT och Radiohjälpen.</p>
      <p>Källa: Sveriges Radio</p>
    </article>
  </body>
</html>