<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/oblekchen-vnos-na-rabotnitsi-ot-treti-strani-i-narusheniyata-se-dokladvat-na-vitsepremiera.html"/>
    <meta property="og:site_name" content="News.bg"/>
    <meta property="article:published_time" content="2019-12-09T16:49:34+00:00"/>
    <meta property="og:title" content="Облекчен внос на работници от трети страни и нарушенията се докладват на вицепремиера"/>
    <meta property="og:description" content="Това се договориха от КРИБ и Марияна Николова"/>
  </head>
  <body>
    <article>
      <h1>Облекчен внос на работници от трети страни и нарушенията се докладват на вицепремиера</h1>
      <address>
        <time datetime="2019-12-09T16:49:34+00:00">09 Dec 2019, 16:49</time>
      </address>
      <p>Вицепремиерът по икономическата и демографската политика Марияна Николова и главният изпълнителен директор и член на Управителния съвет на КРИБ <b>Евгений Иванов</b> разговаряха в Министерския съвет за вноса на работници от трети страни, съобщиха от КРИБ.</p>
      <p>Като резултат от срещата е постигната договореност <b>сигналите от работодателите да изпращат нарушения в тази област до вицепремиера Николова</b>, която е и председател на Националния съвет за тристранно сътрудничество. Тя се ангажира лично <b>да следи евентуални нарушения при облекчаването на процедурите за внос на работници от чужбина</b>. </p>
      <p>"Обнадеждени сме от движението на въпроса за трудовата имиграция, особено след като ресорът беше поет от вицепремиера г-жа Николова", коментира Евгений Иванов.</p>
      <p>"Доволни сме от заявената готовност за предприемане от кабинета на мерки, които да облекчат режима за влизане на работници от трети страни", каза Иванов. По думите му <b>вече са внесени у нас близо 200 строителни работници от Индия</b>, каза г-н Иванов.</p>
      <p>Основна тема на срещата бяха предложенията на КРИБ за рационализиране на законодателството и процедурите за разрешаване на пребиваване и работа в Република България на чужденци от трети държави.</p>
      <p>В Министерския съвет бяха <b>депозирани исканията на КРИБ отделно и като продължение на проведената работна среща от 26 ноември 2019</b> г. в Министерски съвет. Тогава бяха представени писмени предложения от името на Асоциацията на организациите на българските работодатели /АОБР/ за промени в нормативната <b>уредба за трудовата имиграция</b>, като исканията на КРИБ касаят конкретни проблеми при осъществяване на внос на работна сила в отделните категории.</p>
    </article>
  </body>
</html>