<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644410/%D8%A7%D9%81%D8%B2%D8%A7%DB%8C%D8%B4-%D8%AA%D8%AF%D8%B1%DB%8C%D8%AC%DB%8C-%DA%AF%D8%B1%D9%85%D8%A7%DB%8C-%D8%A8%D8%A7%D8%B2%D8%A7%D8%B1%D9%85%D8%B3%DA%A9%D9%86%D8%AA%D8%A7%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T16:42:00+00:00"/>
    <meta property="og:title" content="افزایش تدریجی گرمای بازارمسکن/تاپایان سال افزایش قیمت نداریم"/>
    <meta property="og:description" content="دست اندرکاران بازار مسکن معتقدند با ورود به دوره ثبات قیمتی و پایان ماه صفر، بازار مسکن مقداری گرم شده و معاملات در حال رشد است اما قیمت‌ها ..."/>
  </head>
  <body>
    <article>
      <h1>
        <a href="https://www.bultannews.com/fa/news/644410/%D8%A7%D9%81%D8%B2%D8%A7%DB%8C%D8%B4-%D8%AA%D8%AF%D8%B1%DB%8C%D8%AC%DB%8C-%DA%AF%D8%B1%D9%85%D8%A7%DB%8C-%D8%A8%D8%A7%D8%B2%D8%A7%D8%B1%D9%85%D8%B3%DA%A9%D9%86%D8%AA%D8%A7%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%D8%AF%D8%A7%D8%B1%DB%8C%D9%85">افزایش تدریجی گرمای بازارمسکن/تاپایان سال افزایش قیمت نداریم</a>
      </h1>
      <h2>دست اندرکاران بازار مسکن معتقدند با ورود به دوره ثبات قیمتی و پایان ماه صفر، بازار مسکن مقداری گرم شده و معاملات در حال رشد است اما قیمت‌ها ...</h2>
      <address><time datetime="2019-12-09T16:42:00+00:00">09 Dec 2019, 16:42</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مصطفی‌قلی خسروی اظهار کرد: معمولا مردم با توجه به اعتقادات دینی در ماه‌های محرم و صفر، <b>مسکن</b> خریداری نمی‌کنند. بعد که به سمت ماه ربیع می‌رویم وضع<b> بازارها</b> از جمله بازار ملک بهتر می‌شود. در این مدت هم که اینترنت قطع بود خرید و فروش انجام شده اما کد رهگیری گرفته نشده است. به هر حال معاملات روند خوبی دارد و روز به روز در حال افزایش است.</p>
      <p>وی افزود: با وجود این‌که چهار متغیر بورس، طلا، ارز و حامل‌های انرژی در بازار مسکن تاثیرگذار است اما با توجه به جهش قیمت خانه در سال ۱۳۹۷ ظرفیتی برای رشد مجدد قیمت مسکن وجود ندارد. ضمن این‌که تجربه نشان داده تاثیر افزایش قیمت بنزین، روی بازار ملک بسیار اندک است.</p>
      <p>افزایش ۱۷ درصدی معاملات مسکن شهر تهران</p>
      <p>خسروی گفت: بر اساس آمار سامانه ثبت معاملات املاک در آبان ماه ۱۳۹۸ بالغ بر ۴۷۴۵ فقره معامله ملک در شهر تهران انجام شده که نسبت به ماه قبل ۱۷ درصد افزایش و نسبت به ماه مشابه سال قبل ۴۸ درصد کاهش نشان می‌دهد.</p>
      <p>وی افزود: در بخش اجاره نیز در آبان ماه امسال ۱۰ هزار و ۱۳۲ اجاره‌نامه در پایتخت به امضا رسیده که نسبت به ماه قبل و ماه مشابه سال قبل به ترتیب ۲۱ و ۱۷ درصد کاهش یافته است.</p>
      <p>وضعیت معاملات مسکن در سراسر کشور</p>
      <p>رئیس کمیسیون املاک اتاق اصناف کشور اظهار کرد: با وجود افزایش ماهیانه معاملات در تهران، در کل کشور قراردادهای خرید و فروش با ثبات ماهیانه همراه بود. آبان ماه ۱۳۹۸ در کل کشور ۲۷ هزار و ۹۵۹ قرارداد خرید و فروش ملک منعقد شده که نسبت به ماه قبل ۰.۸ درصد و نسبت به ماه مشابه سال قبل ۴۰ درصد کاهش یافت. همچنین در آبان ماه سال جاری ۳۶ هزار و ۸۸۸ قرارداد اجاره در کل کشور به امضا رسیده که نسبت به مهرماه امسال ۲۱ درصد و نسبت به آبان ماه پارسال ۸ درصد کاهش نشان می‌دهد.</p>
      <p>طرح اقدام ملی در رونق بازار مؤثر است</p>
      <p>وی با بیان این‌که طرح اقدام ملی در رونق‌دهی به بازار مسکن موثر خواهد بود گفت: برنامه تولید ۴۰۰ هزار واحد مسکونی، هم به رونق بازار کمک می‌کند و هم جو روانی قیمت‌ها را کنترل خواهد کرد.</p>
      <p>خسروی با اشاره به کاهش ۲ درصدی قیمت مسکن شهر تهران در آبان ماه ۱۳۹۸ نسبت به ماه قبل تصریح کرد: پس از دوره نوسان قیمت خانه که در سال گذشته اتفاق افتاد هم‌اکنون وارد بازه زمانی ثبات شده‌ایم و تا پایان سال افزایش قیمت نخواهیم داشت. البته به متقاضیان مصرفی توصیه می‌شود نسبت به خرید اقدام کنند.</p>
      <p>وی تاکید کرد: به هر حال در سال آینده شاخص تورم را خواهیم داشت که ممکن است منجر به تغییر اندک قیمت ملک شود. لذا کسانی که خانه را برای مصرف می‌خرند امروز بخرند بهتر از فردا است.</p>
    </article>
  </body>
</html>