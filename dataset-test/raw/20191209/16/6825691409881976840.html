<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/konfliktai-nelaimes/naujojoje-zelandijoje-po-ugnikalnio-issiverzimo-daugiau-isgyvenusiu-rasti-nesitikima-943327"/>
    <meta property="og:site_name" content="Kauno diena"/>
    <meta property="article:published_time" content="2019-12-09T16:54:00+00:00"/>
    <meta property="og:title" content="Naujojoje Zelandijoje po ugnikalnio išsiveržimo daugiau išgyvenusių rasti nesitikima"/>
    <meta property="og:description" content="Naujosios Zelandijos policija pranešė, kad nebesitiki rasti daugiau žmonių, išgyvenusių per netikėtą ugnikalnio išsiveržimą pirmadienį, leisdama suprasti, kad daugiau nei dvi dešimtys žmonių galėjo žūti."/>
  </head>
  <body>
    <article>
      <h1>Naujojoje Zelandijoje po ugnikalnio išsiveržimo daugiau išgyvenusių rasti nesitikima</h1>
      <address><time datetime="2019-12-09T16:54:00+00:00">09 Dec 2019, 16:54</time> by <a rel="author" href="https://kauno.diena.lt/autoriai/raimondas-ciuplys" target="_blank">Raimondas Čiuplys, BNS</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/47rs191209b009.jpg?itok=9lqFIJpa"/>
          <figcaption>Naujojoje Zelandijoje po ugnikalnio išsiveržimo daugiau išgyvenusių rasti nesitikima – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/new_zealand_volcano_erupts_71064.jpg-04aa9_1.jpg?itok=qAfEC4Bv"/>
          <figcaption>Naujojoje Zelandijoje po ugnikalnio išsiveržimo daugiau išgyvenusių rasti nesitikima – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/47rs191209b007.jpg?itok=LPKhXO11"/>
          <figcaption>Naujojoje Zelandijoje po ugnikalnio išsiveržimo daugiau išgyvenusių rasti nesitikima – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/afp_1mx16j_1.jpg?itok=BBIGajv3"/>
          <figcaption>Naujojoje Zelandijoje po ugnikalnio išsiveržimo daugiau išgyvenusių rasti nesitikima – Scanpix nuotr.</figcaption>
        </figure>
      </slideshow>
      <p>
        <b>Naujosios Zelandijos policija pranešė, kad nebesitiki rasti daugiau žmonių, išgyvenusių per netikėtą ugnikalnio išsiveržimą pirmadienį, leisdama suprasti, kad daugiau nei dvi dešimtys žmonių galėjo žūti.</b>
      </p>
      <p>Anksčiau pareigūnai sakė, kad ankstyvą popietę, kai išsiveržęs ugnikalnis pradėjo į dangų spjaudyti pelenus ir akmenis, Baltojoje saloje buvo maždaug 50 žmonių.</p>
      <p>Iš salos išgabenti 23 žmonės, iš kurių penki jau mirė. Likusieji yra gydomi dėl patirtų sužeidimų, įskaitant sunkius nudegimus.</p>
      <p>Anksčiau buvo skelbta, kad saloje likusių žmonių skaičius yra dviženklis.</p>
      <p>Ankstų antradienio rytą pareigūnai paskelbė, kad, nepaisant kelių lėktuvų žvalgybinių skrydžių, atliktų ieškant saloje galėjusių likti įkalintų žmonių, „jokių gyvybės ženklų nepastebėta“.</p>
      <p>„Remdamiesi turima informacija mes nemanome, kad saloje yra išgyvenusių žmonių. Policija siekia skubiai patvirtinti tikslų žuvusiųjų skaičių“, – nurodyta pranešime.</p>
      <p>Pradėjus temti komisaro pavaduotojas Johnas Timsas (Džonas Timzas) sakė, kad nubudus ugnikalniui vykdyti gelbėjimo operaciją pačioje saloje būtų per daug pavojinga.</p>
      <p>„Turiu pasirūpinti mūsų žmonių ir gelbėjimo tarnybų darbuotojų saugumu“, – pareiškė jis.</p>
      <p>Tikimasi, kad prašvitus galbūt išgyvenusių žmonių paieškų imsis Naujosios Zelandijos kariuomenė.</p>
      <p>Baltojoje saloje ugnikalnio išsivežimas prasidėjo netrukus po 14 val. vietos (3 val. Lietuvos) laiku, ugnikalniu išmetus stulpą pelenų į 3,6 kilometrų aukštį.</p>
      <p>Kelios sekundės prieš išsivežimą filmuotame tiesioginiame reportaže matyti, kaip daugiau nei pustuzinis žmonių vaikšto ant kraterio. Po to ekranas užtemo.</p>
      <p>Manoma, kad „nemažas skaičius“ žmonių, patekusių į nelaimę, yra australai, skelbia Kanberos pareigūnai.</p>
      <p>Taip pat manoma, jog maždaug 30 saloje buvusių žmonių buvo į salą dienai atvykę turistai iš kruizinio laivo „Ovaition of the Seas“, sakė Naujosios Zelandijos kruizinių laivų asociacijos vadovas Kevinas O'Sullivanas (Kevinas O'Salivanas).</p>
      <p>Laivo operatorė bendrovė „Royal Caribbean“, kelionę į Baltąją salą reklamuojanti kaip „nepamirštamą ekskursiją po aktyviausią Naujosios Zelandijos ugnikalnį“, pranešė, jog į „ekskursiją į salą buvo išvykęs tam tikras skaičius mūsų svečių“, tačiau tikslaus skaičius nenurodė.</p>
      <p>Maždaug 4 tūkstančių vietų kruizinis laivas savo 12 dienų kelionę pradėjo praėjusią savaitę Sidnėjuje.</p>
    </article>
  </body>
</html>