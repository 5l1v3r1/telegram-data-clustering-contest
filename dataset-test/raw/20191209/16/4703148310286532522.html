<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/nb-i-vidi-verokkel-van-tele-a-fordulo-valogatottja-itt-a-csapat"/>
    <meta property="og:site_name" content="csakfoci.hu"/>
    <meta property="article:published_time" content="2019-12-09T16:58:05+00:00"/>
    <meta property="og:title" content="NB I: Vidi-verőkkel van tele a forduló válogatottja – itt a csapat"/>
    <meta property="og:description" content="Ellepték a forduló válogatottját a MOL Fehérvár FC otthonában diadalmaskodó paksiak, a tolnaiakon kívül további hat csapat delegált játékost a legjobbak közé."/>
  </head>
  <body>
    <article>
      <h1>NB I: Vidi-verőkkel van tele a forduló válogatottja – itt a csapat</h1>
      <address><time datetime="2019-12-09T16:58:05+00:00">09 Dec 2019, 16:58</time> by <a rel="author">csakfoci.hu</a></address>
      <p>
        <b>
          <b>Ellepték a forduló válogatottját a MOL Fehérvár FC otthonában diadalmaskodó paksiak, a tolnaiakon kívül további hat csapat delegált játékost a legjobbak közé.</b>
        </b>
      </p>
      <hr/>
      <h3>NB I, a 15. forduló válogatottja</h3>
      <p>
        <b>Rácz (Paksi FC) – Batik (Honvéd), Kelemen (Paksi FC), Szabó J. (Paksi FC) – Kecskés (Paksi FC), Vadócz (Honvéd), Rui Pedro (Diósgyőr), Bódi (DVSC), Zubkov (FTC) – Henty (Puskás Akadémia), Ikoba (ZTE)</b>
      </p>
      <hr/>
      <p>
        <b>Rácz Gergő (Paksi FC)</b>
      </p>
      <p>Az első félidő hajrájában egy percen belül bemutatott két nagy bravúrt, előbb Elek távoli löketét ütötte szögletre, majd a szöglet után Stopira fejesét nyomta a léc fölé. Közvetlenül a szünet előtt Nikolov közeli bombáját védte.</p>
      <p>
        <b>Batik Bence (Honvéd)</b>
      </p>
      <p>A védelem oszlopa volt, jól használta ki testi erejét, megnyerte a fejpárbajokat. Az első félidő végén lefülelt egy labdát még a saját térfelén, majd indította Lanzafamét, a beadásra pedig remekül érkezett és öt méterről két védő mellől a kapuba fejelt.</p>
      <p>
        <b>Kelemen Dávid (Paksi FC)</b>
      </p>
      <p>Idei első meccsén máris kimagasló teljesítménnyel rukkolt elő. Nem lehetett átjátszani, ha kellett jól segített ki szélre is.</p>
      <p>
        <b>Szabó János (Paksi FC)</b>
      </p>
      <p>Remekül játszott, jól oldotta meg a védekező feladatát és a támadásokat is hatékonyan segítette, pontosak voltak a beadásai. Góljával feltette a koronát teljesítményére.</p>
      <p>
        <b>Kecskés Tamás (Paksi FC)</b>
      </p>
      <p>Stabilitást adott a középpályának, sok labdát szerzett, volt egy jó lövése, passzai pontosak voltak. Az első gól előtt ő ívelt Szabóhoz, a másodiknál megforgatta Eleket és pontosan indította Könyvest.</p>
      <p>
        <b>Vadócz Krisztián (Honvéd)</b>
      </p>
      <p>Ezúttal is remekül irányított, pontos labdákkal hozta helyzetbe társait. Még az első félidő közepén Moutarit szöktette remek ütemben, aki azonban ziccerben hibázott.</p>
      <p>
        <b>Rui Pedro (Diósgyőr)</b>
      </p>
      <p>Azt nem mondhatjuk, hogy 90 percen keresztül kiemelkedően játszott, de fontos helyzetekben jó döntéseket hozott. Az utolsó pillanatban egy higgadt csel után 13 méterről gurított a bal sarokba, győztes gólt szerezve ezzel a DVTK-nak.</p>
      <p>
        <b>Bódi Ádám (DVSC)</b>
      </p>
      <p>Sérülése után most játszott először végig 90 percet. Nagy kedvvel futballozott, pontos passzai voltak, az egyenlítő találat előtt már egy elveszettnek hitt labdát kanyarított pontosan középre, Varga pedig közelről a léc alá vágta.</p>
      <p>
        <b>Oleksandr Zubkov (Ferencváros)</b>
      </p>
      <p>Jól használta ki a helyzeteit. Két gólpasszt kapott az ellenféltől, előbb Hegedüs passzolta oda neki a labdát és éles szögből kilőtte a jobb felső sarkot. A második találat előtt Sós tette elé a labdát és az üres kapuba gurított.</p>
      <p>
        <b>Ezekiel Henty (Puskás Akadémia)</b>
      </p>
      <p>0-2-ről mentett pontot a felcsútiaknak. Előbb közelről fejelt a hálóba, majd Meissner lövése vágódott róla a kapuba, így már 7 gólos a bajnokságban.</p>
      <p>
        <b>Eduvie Ikoba (ZTE)</b>
      </p>
      <p>38 másodperc után szerzett gólt a Kaposvár ellen. A folytatásban is kapura veszélyesen játszott, jól tartotta meg a labdákat és pontosan passzolt.</p>
      <p>
        <b>A forduló cseréje: Könyves Norbert (Paksi FC)</b>
      </p>
      <p>Kiválóan szállt be a mérkőzésbe. A 78. percben egy remek tekeréssel megnyerte a meccset csapatának.</p>
      <p>
        <b>A forduló edzője: Osztermájer Gábor (Paksi FC)</b>
      </p>
      <p>Tökéletesen bejött az ötvédős rendszer a Vidi otthonában. Rendkívül fegyelmezetten játszottak a paksiak és jó arányban használták ki a helyzeteiket, így rendkívül fontos három pontot szereztek.</p>
    </article>
  </body>
</html>