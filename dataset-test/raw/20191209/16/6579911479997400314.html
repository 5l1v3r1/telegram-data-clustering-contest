<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-alte_sporturi-23540700-dmitri-medvedev-despre-decizia-wada-excludere-rusiei-continuarea-unei-isterii-antirusesti.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T16:02:00+00:00"/>
    <meta property="og:title" content="Dmitri Medvedev, despre decizia WADA de excludere a Rusiei: &quot;Continuarea unei isterii antiruseşti&quot;"/>
    <meta property="og:description" content="Excluderea Rusiei pentru o perioadă de patru ani de la Jocurile Olimpice de către Agenţia Mondială Antidoping (AMA/WADA) arată o &quot;isterie antirusească&quot;, a estimat luni premierul Dmitri"/>
  </head>
  <body>
    <article>
      <h1>Dmitri Medvedev, despre decizia WADA de excludere a Rusiei: "Continuarea unei isterii antiruseşti"</h1>
      <address><time datetime="2019-12-09T16:02:00+00:00">09 Dec 2019, 16:02</time> by <a rel="author">Red. Sport</a></address>
      <p><b>​Excluderea Rusiei pentru o perioadă de patru ani de la Jocurile Olimpice de către Agenţia Mondială Antidoping (AMA/WADA) arată o "isterie antirusească", a estimat luni premierul Dmitri Medvedev, care a recunoscut însă că există "probleme serioase" de dopaj în sportul din ţara sa, scrie AFP, conform <a href="https://www.agerpres.ro/sport-extern/2019/12/09/dopaj-sanctiunile-ama-wada-arata-o-isterie-antiruseasca-afirma-premierul-medvedev--416876">Agerpres</a>.<br/></b><br/>"Toate aceste decizii se repetă împotriva unor sportivi care au fost deja pedepsiţi, (...) ceea ce te face să te gândeşti la continuarea unei isterii antiruseşti devenită cronică", a declarat Dmitri Medvedev, citat de agenţiile de presă din Rusia. El şi-a exprimat dorinţa ca instanţele sportive competente să facă apel împotriva deciziei AMA/WADA.<br/><br/>AMA/WADA a decis luni să excludă Rusia de la Jocurile Olimpice şi de la toate Campionatele Mondiale timp de patru ani, pentru a sancţiona astfel falsificarea datelor controalelor efectuate de laboratorul de la Moscova, a declarat un purtător de cuvânt al agenţiei la finalul şedinţei Comitetului Executiv, desfăşurată la Lausanne.<br/><br/>În urma acestei decizii, Rusia nu va putea fi prezentă cu delegaţii proprii la JO de vară de la Tokyo, din 2020, şi nici la Olimpiada de iarnă de la Beijing, din 2022.<br/><br/>Comisia de revizuire a conformităţii (CRC) a recomandat, între altele, excluderea drapelului Rusiei de la JO şi de la toate Campionatele Mondiale timp de patru ani, cu posibilitatea prezenţei sportivilor ruşi la aceste competiţii sub drapel neutru.<br/><br/>Potrivit raportului CRC, Rusia ar fi înlăturat "sute'' de rezultate suspectate ale testelor antidoping din fişierele sale trimise Agenţiei Mondiale Antidoping la începutul anului, transmiterea acestor date fiind o condiţie necesară pentru ridicarea sancţiunilor anterioare împotriva Agenţiei ruse antidoping (RUSADA), aflată în centrul unui sistem instituţionalizat de dopaj între 2011 şi 2015.<br/><br/>Rusia a fost deja exclusă de la Olimpiadele care au avut loc la Rio (2016) şi PyeongChang (2018), din cauza acestui scandal de dopaj declanşat în urmă cu patru ani.</p>
      <ul>
        <li>
          <b>
            <a href="https://sport.hotnews.ro/stiri-alte_sporturi-23540656-rusia-dopajul-istoria-unei-povesti-controversate.htm">Rusia și dopajul - Istoria unei povești controversate</a>
          </b>
        </li>
      </ul>
      <ul>
        <li>
          <b>
            <a href="https://sport.hotnews.ro/stiri-alte_sporturi-23540047-rusia-interzisa-jocurile-olimpice-pentru-urmatorii-4-ani.htm">Rusia, interzisă de la competiţiile importante din sport pentru următorii 4 ani, inclusiv Jocurile Olimpice şi Cupa Mondială de fotbal</a>
          </b>
        </li>
      </ul>
      <ul>
        <li>
          <b>
            <a href="https://sport.hotnews.ro/stiri-alte_sporturi-23540430-scandalul-dopaj-rusia-nu-are-nicio-sansa-recurs-este-parere-seful-rusada.htm">Scandalul de dopaj: Rusia nu are nicio şansă la recurs, este de părere şeful Rusada</a>
          </b>
        </li>
      </ul>
    </article>
  </body>
</html>