<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191209-uj-helyre-koltoztetik-a-bozottuzek-miatt-a-koalakat-ausztraliaban.html"/>
    <meta property="og:site_name" content="Origo"/>
    <meta property="article:published_time" content="2019-12-09T16:54:00+00:00"/>
    <meta property="og:title" content="Új területre költöztetik a koalákat a pusztító bozóttüzek miatt Ausztráliában"/>
    <meta property="og:description" content="A koalák alapvető élőhelyeinek háromnegyed része már elpusztult."/>
  </head>
  <body>
    <article>
      <h1>Új területre költöztetik a koalákat a pusztító bozóttüzek miatt Ausztráliában</h1>
      <address><time datetime="2019-12-09T16:54:00+00:00">09 Dec 2019, 16:54</time> by <a rel="author">MTI</a></address>
      <p>
        <b>A pusztító bozóttüzek miatt élőhely nélkül maradt koalák számára egy több mint félmillió hektáros területet jelölnek ki Queenslandben, ahová áttelepíthetik őket.</b>
      </p>
      <p>Az elmúlt hónapokban a mezőgazdasági és ipari fejlesztések, és a Queenslandben, valamint Új-Dél-Walesben pusztító bozóttüzek miatt a koalák élőhelye megtizedelődött. Queensland kormányzata vasárnap közölte, hogy</p>
      <p>
        <mark>több mint 570 ezer hektárnyi területen koala prioritási zónát hoz létre az új koalastartégiája részeként.</mark>
      </p>
      <p>„A bozóttüzeknek pusztító hatása van a természetre. Rengeteg sérült koalát láttunk, amelyek a délkeleti térség különböző területeiről származnak. Sok koala már lábadozik, de nagyon sok elpusztult" - mondta el a tervezettel kapcsolatban Annastacia Palaszczuk, Queensland kormányfője.</p>
      <figure>
        <iframe data-src="https://twitter.com/ReutersLatam/status/1196986521192034304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Párizsnál kétszer nagyobb területen, amelyet a koalák menedékének szánnak, a kormány nem engedélyezi az erdőirtást, új termőterületek létrehozását, hogy védelmezzék a koalapopulációt. Ennek a területnek egy 300 hektárnyi része jelenleg is koalák élőhelye.</p>
      <aside>Queenslandben a koalák populációja a délkeleti élőhelyeken 50-80 százalékkal csökkent az elmúlt 20 évben.</aside>
      <p>A koalák alapvető élőhelyeinek háromnegyed része már elpusztult. Környezet- és természetvédelmi szervezetek figyelmeztettek arra, hogy a koalák élőhelye egyre szűkül, az állományt a közúti balesetek, kutyatámadások és egy szaporodással terjedő gombás betegség is tizedeli.</p>
      <figure>
        <iframe data-src="https://twitter.com/tswiftaust/status/1203467295315509248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Leeanne Enoch, Queensland környezetvédelmi minisztere elmondta, hogy az állam koalavédelmi stratégiáját az elérhető legjobb tudományos eredmények alapján állították össze.</p>
      <blockquote>A koalák az állam ikonikus állatai, az országnak és nemzetközileg is fontosak, és a queenslandiak meg akarják védeni őket</blockquote>
      <p>– mondta a miniszter.</p>
      <p>Az új koalastratégia elhárítja a koalákat érintő fenyegetéseket, gondoskodik élőhelyükről, gyógyításukról, a közúti balesetek és a kutyatámadások elkerüléséről.</p>
    </article>
  </body>
</html>