<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91752"/>
    <meta property="og:site_name" content="Denník politika"/>
    <meta property="article:published_time" content="2019-12-09T16:35:09+00:00"/>
    <meta property="og:title" content="Kosovo a Albánsko budú bojkotovať odovzdávanie Nobelovej ceny, protestujú proti oceneniu Handkeho"/>
    <meta property="og:description" content="9.12.2019 (Webnoviny.sk) – Kosovo a Albánsko budú bojkotovať utorkové odovzdávanie Nobelovej ceny za literatúru, aby tak protestovali proti oceneniu rakúskeho spisovateľa Petra Handkeho, ktorého obe krajiny spájajú s vojnou v bývalej Juhoslávii."/>
  </head>
  <body>
    <article>
      <h1>Kosovo a Albánsko budú bojkotovať odovzdávanie Nobelovej ceny, protestujú proti oceneniu Handkeho</h1>
      <address><time datetime="2019-12-09T16:35:09+00:00">09 Dec 2019, 16:35</time> by <a rel="author">Webnoviny</a></address>
      <p>9.12.2019 (Webnoviny.sk) – Kosovo a Albánsko budú bojkotovať utorkové odovzdávanie Nobelovej ceny za literatúru, aby tak protestovali proti oceneniu rakúskeho spisovateľa Petra Handkeho, ktorého obe krajiny spájajú s vojnou v bývalej Juhoslávii.</p>
      <p>Handke bol oponentom leteckých útokov NATO proti Srbsku počas vojny v Kosove koncom 90. rokov, spochybňoval genocídu v Srebrenici a v roku 2006 rečnil aj na pohrebe bývalého srbského lídra Slobodana Miloševiča.</p>
      <p>Kosovo bolo súčasťou Srbska, keď NATO v roku 1999 zasiahlo proti juhoslovanskej armáde a prinútilo srbské vojenské a polovojenské jednotky k ústupu z Kosova. Medzinárodný tribunál pre bývalú Juhosláviu následne obvinil Miloševiča z genocídy a zločinov proti ľudskosti.</p>
      <p>Kosovský minister zahraničia Behgjet Pacolli nariadil v tejto súvislosti veľvyslancovi v Švédsku, aby „<i>bojkotoval ceremóniu</i>“ v Štokholme. Dodal, že „<i>spisovateľ, ktorý podporoval Miloševiča a jeho genocídu v Bosne a Kosove, si nezaslúži Nobelovu cenu</i>„. Zo solidarity s Kosovom sa na ceremónii nezúčastní ani albánsky veľvyslanec.</p>
      <p>Viac k témam: <a href="https://www.webnoviny.sk/tag/nobelova-cena-za-literaturu/"><u>Nobelova cena za literatúru</u></a><br/>Zdroj: Webnoviny.sk – <a href="https://www.webnoviny.sk/kosovo-a-albansko-budu-bojkotovat-odovzdavanie-nobelovej-ceny-protestuju-proti-oceneniu-handkeho/"><u>Kosovo a Albánsko budú bojkotovať odovzdávanie Nobelovej ceny, protestujú proti oceneniu Handkeho</u></a> © SITA Všetky práva vyhradené.</p>
    </article>
  </body>
</html>