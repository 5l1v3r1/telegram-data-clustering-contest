<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/Italy/antseloti-h-apolysh-den-me-tromazei-oi-paiktes-den-prepei-na-paizoyn-gia-mena.5653608.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T16:56:00+00:00"/>
    <meta property="og:title" content="Αντσελότι: Η απόλυση δεν με τρομάζει, οι παίκτες δεν πρέπει να παίζουν για μένα"/>
    <meta property="og:description" content="Η Νάπολι παίζει τελικό πρόκρισης στους 16 του Champions League απέναντι στην Γκενκ, με τον Κάρλο Αντσελότι να δέχεται όμως καταιγισμό ερωτήσεων για την αγωνιστική κρίση των παρτενοπέι και να αναφέρεται στωικά στο ενδεχόμενο απόλυσής του."/>
  </head>
  <body>
    <article>
      <h1>Αντσελότι: Η απόλυση δεν με τρομάζει, οι παίκτες δεν πρέπει να παίζουν για μένα</h1>
      <h2>Η Νάπολι παίζει τελικό πρόκρισης στους "16" του Champions League απέναντι στην Γκενκ, με τον Κάρλο Αντσελότι να δέχεται όμως καταιγισμό ερωτήσεων για την αγωνιστική κρίση των παρτενοπέι και να αναφέρεται στωικά στο ενδεχόμενο απόλυσής του.</h2>
      <address><time datetime="2019-12-09T16:56:00+00:00">09 Dec 2019, 16:56</time> by <a rel="author">Βαγγέλης Σταματόπουλος</a></address>
      <p>Η Νάπολι έχει τη δυνατότητα με νίκη κόντρα στην αδιάφορη βαθμολογικά Γκενκ (ουραγός στον 5ο όμιλο) να σφραγίσει την πρόκριση στους "16" του Champions League, την οποία έχασε πέρυσι στην τελευταία αγωνιστική, όμως η ομάδα του ιταλικού Νότου μόνο ήρεμη και απερίσπαστη δεν είναι για αυτό το παιχνίδι.</p>
      <p>Αιτία τα άσχημα αποτελέσματα που κουβαλάει, με τους παρτενοπέι να μετρούν ένα αρνητικό σερί 9 αγώνων (7 ισοπαλίες - 2 ήττες) εκ των οποίων οι 7 στην Serie A, και τα ΜΜΕ στη γειτονική χώρα να αναφέρουν πως ο Κάρλο Αντσελότι θα δει την πόρτα της εξόδου σε περίπτωση μη πρόκρισης στα νοκ-άουτ ματς της κορυφαίας ευρωπαϊκής διασυλλογικής διοργάνωσης.</p>
      <p>Ο ίδιος πάντως αντιμετωπίζει με σοβαρότητα και ψυχραιμία την όλη κατάσταση και το έδειξε και στη συνέντευξη Τύπου της Δευτέρας, με τον "Καρλέτο" να ξεκαθαρίζει πως δεν τρομάζει <a href="https://www.sport24.gr/football/Italy/SerieA/serie-a-nea-gkela-gia-napoli-kindyneuei-me-apolysh-o-antseloti.5652716.html">με το σενάριο της απόλυσης</a> και πως έχει έτοιμη τη βαλίτσα του!</p>
      <p>
        <i>"Μιλώ καθημερινά με τον πρόεδρο, κάναμε μία αξιολόγηση του αγώνα στο Ούντινε. Τώρα είμαστε συγκεντρωμένοι σε αυτό το παιχνίδι, το αντιμετωπίζω ως μία μεγάλη ευκαιρία για να αποκτήσουμε ένα σημαντικιο αποτέλεσμα που θα μας δώσει την πρόκριση.</i>
      </p>
      <p>
        <i>Μία πρόκριση στους "16" δεν ακυρώνει τα άσχημα αποτελέσματα που έχουν προηγηθεί αλλά μπορεί να μας δώσει κίνητρα για να λύσουμε τα προβλήματα που έχουμε στο ιταλικό πρωτάθλημα</i>
      </p>
      <figure>
        <img src="https://www.sport24.gr/novum-newspapers-footer/article5653625.ece/BINARY/w620/CARLOANCELOTTI.jpg"/>
      </figure>
      <p>
        <i> </i>
      </p>
      <p>
        <i>Εκτιμώ πως θα έχουμε μάι πειστική εμφάνιση, όπως έχουμε συχνά στο Champions League. Δεν είναι εύκολος όμιλος, το ότι είμαστε ένα βήμα από την πρόκριση σημαίνει πως έχουμε δώσει τον καλύτερο εαυτό μας σε αυτή τη διοργάνωση.</i>
      </p>
      <p><i>Πιστεύω ότι θα προκριθούμε και ελπίζω να το κάνουμε ως πρώτοι στον όμιλο για να έχουμε καλύτερη κλήρωση στη συνέχεια. Είμαι αισιόδοξος"</i>, δήλωσε αρχικά ο Αντσελότι, ο οποίος σε ιντριγκαδόρικη ερώτηση για το αν έχει έτοιμη τη βαλίτσα του, απάντησε:</p>
      <p>
        <i>"Η βαλίτσα για έναν προπονητή πρέπει να είναι πάντα έτοιμη. Είναι λογικό να δέχεσαι αμφισβήτηση. Το έχω ζήσει και σε άλλες ομάδες, δεν με τρομάζει αν μία ημέρα η διοίκηση με απολύσει ή έρθει η ώρα να φύγω.</i>
      </p>
      <p>
        <i>Μόνο αν δεν υπάρχουν οι κατάλληλες προϋποθέσεις, είναι καλύτερο να φεύγεις. Ανησυχώ για την ομάδα, έχω εμπλακεί σε μία αρνητική περίοδό της. Ξέρω ότι η αρνητική περίοδος θα λήξει, δεν μπορεί να διαρκέσει για πάντα. Δεν θα ήθελα ποτέ οι παίκτες να παίζουν για μένα".</i>
      </p>
      <p>Όσον αφορά στο αν έχει επικοινωνήσει με τον Ζλάταν Ιμπραχίμοβιτς, από τη στιγμή που <a href="https://www.sport24.gr/football/Italy/h-mpolonia-aposurthhke-apo-thn-koursa-gia-thn-agora-toy-impraximovits.5653554.html">η Νάπολι εμφανίζεται μεταξύ των ομάδων που έχουν ενδιαφερθεί για την απόκτησή του τον Ιανουάριο</a>, είπε: <i>"Σήμερα όχι, τον άκουσα όμως την Κυριακή. Είναι στο Λος Άντζελες και είναι καλά".</i></p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/Italy/SerieA/serie-a-nea-gkela-gia-napoli-kindyneuei-me-apolysh-o-antseloti.5652716.html">Serie A: Νέα γκέλα για Νάπολι, κινδυνεύει με απόλυση ο Αντσελότι</a>
      </h4>
    </article>
  </body>
</html>