<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553239.html/%d9%85%d8%b1%d8%af%d9%85-%d9%84%d9%86%d8%af%d9%86-%d8%b4%d8%a8-%da%af%d8%b0%d8%b4%d8%aa%d9%87-%d8%af%d8%b1-%d8%ae%db%8c%d8%a7%d8%a8%d8%a7%d9%86-%d9%87%d8%a7-%d8%ae%d9%88%d8%a7%d8%a8%db%8c%d8%af%d9%86%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T16:00:00+00:00"/>
    <meta property="og:title" content="مردم لندن شب گذشته در خیابان‌ها خوابیدند"/>
    <meta property="og:description" content="گروهی از مردم لندن با هدف اعلام همبستگی با بی‌خانمان‌ها شب گذشته در خیابان‌ها خوابیدند."/>
  </head>
  <body>
    <article>
      <h1>مردم لندن شب گذشته در خیابان‌ها خوابیدند</h1>
      <h2>گزارش از خیابان‌های لندن:</h2>
      <address>
        <time datetime="2019-12-09T16:00:00+00:00">09 Dec 2019, 16:00</time>
      </address>
      <p>گروهی از مردم لندن با هدف اعلام همبستگی با بی‌خانمان‌ها شب گذشته در خیابان‌ها خوابیدند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از خبرگزاری آسوشیتدپرس، گروهی از ساکنان لندن با هدف اعلام همبستگی با بی‌خانمان‌ها در این شهر شب گذشته در خیابان‌های اطراف میدان «ترافالگار» در مرکز لندن خوابیدند. این اقدام به ابتکار یک گروه خیریه برای جمع‌آوری کمک‌های مالی برای بی خانمان‌ها در سراسر جهان انجام می‌شود.</p>
      <p>سازمان‌دهنده این حرکت در لندن گروهی موسوم به «خیابان خوابی بزرگ جهانی» است که در سال ۲۰۱۶ فعالیت خود را شروع کرد و در ابتدا هم برنامه‌های محدودی را برای خیابان خوابی شهروندان در منطقه «ادینبورگ» برگزار می کرد.</p>
      <p>امسال پنجاه و دو شهر در اروپا، آفریقا، آسیا و آمریکای شمالی و جنوبی به این حرکت پیوسته‌اند و حدود ۶۰۰۰۰ هزار نفر از شهروندان انگلیس در مناطق مختلف برای حمایت از بی‌خانمان‌ها یک یا چند شب را در خیابان‌ها خوابیده‌اند.</p>
      <p>«توبی راولند» یکی از ساکنان لندن در این خصوص گفت: من حدود یک هفته قبل به شکل کاملا تصادفی به این حرکت پیوسته ام. من با این حرکت از طریق فضای فیسبوک آشنا شدم. بنظرم ایده کاملا خوبی است و شیوه خوبی برای جمع کردن پول برای بی خانمان‌ها است. من دوستانی دارم که در گذشته در خیابان‌ها خوابیده‌اند البته آن‌ها چند شب و در وقت مناسبی از سال در خیابان‌ها خوابیده‌اند. اکنون دسامبر و کریسمس و هوا هم سرد است.</p>
      <p>«لوئیز کِیسی» رئیس گروه جهانی موسوم به خیابان خوابی بزرگ جهانی هم گفت: من شخصا فکر می‌کنم اعلام همبستگی با بی‌خانمان‌ها اقدام بسیار خوبی است. من ساعت ده الی یازده آمده ام که همه سر و صدا‌ها خوابیده است. این جا سرد خواهد بود. کسانی که امشب و در این وضع در این جا بخوابند درباره وضع کسانی فکر خواهند کرد که تمام سال شب‌ها را به این طریق سپری می‌کنند. آن‌ها هیچ انتخاب دیگری ندارند و نمی‌توانند روز بعد از بیدارشدن به خانه بروند و حمام بکنند و غذای گرم بخورند و در جای گرم هم بخوابند. آن‌ها همه روز‌های سال این گونه زندگی می‌کنند برخی از آن‌ها ۳۶۵ روز سال را این چنین سپری می‌کنند. بنابراین بنظر من ایده خوبی است که از کسی بخواهیم که شب در خیابان بخوابد این اقدام نشان دهنده تمایل افراد برای کمک به بی خانمان‌ها است. این کار ما یک ترفند و حیله نیست بلکه یک کار واقعی است که امشب انجام می‌دهیم.</p>
      <p>انتهای پیام/</p>
    </article>
  </body>
</html>