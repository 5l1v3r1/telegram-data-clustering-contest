<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23540762-psd-mesaj-ironic-ziua-internationala-anticoruptie-apelat-ambasada-suediei-dar-sunat-ocupat-posibil-echipamentele-ericsson-fie-vina.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T16:27:00+00:00"/>
    <meta property="og:title" content="PSD, mesaj ironic de Ziua Internațională Anticorupție: Am apelat Ambasada Suediei, dar a sunat ocupat. E posibil ca echipamentele Ericsson să fie de vină"/>
    <meta property="og:description" content="Departamentul pentru Politică Externă din PSD a distribuit, pe Facebook, o știre privind faptul că Ericsson va plăti un miliard de dolari în SUA pentru închiderea unei anchete de corupție,"/>
  </head>
  <body>
    <article>
      <h1>PSD, mesaj ironic de Ziua Internațională Anticorupție: Am apelat Ambasada Suediei, dar a sunat ocupat. E posibil ca echipamentele Ericsson să fie de vină</h1>
      <address><time datetime="2019-12-09T16:27:00+00:00">09 Dec 2019, 16:27</time> by <a rel="author">G.S.</a></address>
      <p><b>Departamentul pentru Politică Externă din PSD a distribuit, pe Facebook, o știre privind faptul că Ericsson va plăti un miliard de dolari în SUA pentru închiderea unei anchete de corupție, social-democrații adăugând ironic că au încercat să sune la ambasada Suediei la București, dar ”suna ocupat”.<br/></b><br/>Președintele Departamentului pentru Politica Externă din PSD este senatorul Titus Corlățean.<br/><br/><b>Postarea PSD:<br/></b><br/>”Astăzi, cu ocazia zilei internaționale a luptei împotriva corupției, am apelat telefonic ambasada Suediei la București. Dorim să adresam mulțumiri personalului diplomatic și angajaților pe plan local și să exprimăm aprecierea sinceră, pentru asistența constantă pe care partenerii suedezi au acordat-o instituțiilor statului Român, inclusiv prin declarații publice, în eforturile comune de a combate corupția și alte fenomene anti-sociale.<br/><br/>Din păcate, a sunat ocupat. Credem că e posibil ca echipamentele de telecomunicații Ericsson să fie de vină.”<br/><br/><a href="https://economie.hotnews.ro/stiri-companii-23539158-ericsson-plati-peste-miliard-dolari-pentru-rezolva-investigatii-coruptie-sua.htm">Compania suedeză de telecomunicații mobile Ericsson a convenit să plătească peste un miliard de dolari</a> pentru închiderea unor investigații de corupție, inclusiv una legată de mituirea unor oficiali guvernamentali, a informat Departamentul de Justiție al SUA, conform Reuters.</p>
    </article>
  </body>
</html>