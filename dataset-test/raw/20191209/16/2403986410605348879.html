<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/chinovniki_privlasnili_10_milyoniv_griven_dlya_dityachogo_budinku_v_zoni_oos_foto_n1246124"/>
    <meta property="og:site_name" content="24 Канал"/>
    <meta property="article:published_time" content="2019-12-09T16:45:00+00:00"/>
    <meta property="og:title" content="Чиновники привласнили 10 мільйонів гривень для дитячого будинку в зоні ООС: фото"/>
    <meta property="og:description" content="СБУ викрила посадових осіб Луганської ОДА та керівників будівельної компанії у привласненні 10 мільйонів гривень, виділених державою на будівництво дитячого будинку сімейного типу в зоні ООС."/>
  </head>
  <body>
    <article>
      <h1>Чиновники привласнили 10 мільйонів гривень для дитячого будинку в зоні ООС: фото</h1>
      <address><time datetime="2019-12-09T16:45:00+00:00">09 Dec 2019, 16:45</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>СБУ викрила посадових осіб Луганської ОДА та керівників будівельної компанії у привласненні 10 мільйонів гривень, виділених державою на будівництво дитячого будинку сімейного типу в зоні ООС.</b>
      </p>
      <p>Зловмисники завищували вартість будівельних матеріалів, а відмиті гроші виводили через конвертаційні центри. Про це повідомляє <a href="https://ssu.gov.ua/ua/">пресцентр СБУ</a>.</p>
      <blockquote>Важливо: <a href="https://24tv.ua/rada_uhvalila_zakon_pro_protidiyu_vidmivannyu_groshey_shho_zminitsya_n1244946">Рада ухвалила закон про протидію відмиванню грошей: що зміниться</a></blockquote>
      <p>СБУ встановила, що частину виведених коштів <b>комерсант передавав в окупований бойовиками Луганськ</b>. Там він вкладав гроші у роботу підконтрольної будівельної компанії, яка регулярно здійснювала відрахування у так званий "бюджет" терористів "ЛНР".<br/><br/>В ході обшуків в офісах підрядника у Києві вилучено бухгалтерську документацію і матеріали, що підтверджують проведення операції. Також знайдені докази провадження господарської діяльності на тимчасово окупованій території Луганської області та понад 2,6 мільйона гривень готівкою.</p>
      <figure>
        <img src="https://24tv.ua/resources/photos/news/620_DIR/201912/1246124_10356236.jpeg?201912163741"/>
      </figure>
      <figure>
        <img src="https://24tv.ua/resources/photos/news/620_DIR/201912/1246124_10356237.jpeg?201912163741"/>
        <figcaption>СБУ прийшла з обшуками в Луганську ОДА / СБУ</figcaption>
      </figure>
      <p>Відзначимо, що 6 грудня Верховна Рада ухвалила закон про протидію відмиванню коштів, отриманих злочинним шляхом, фінансуванню тероризму та фінансуванню розповсюдження зброї масового знищення.</p>
      <p>Що передбачає закон про протидію відмиванню коштів:</p>
      <ul>
        <li>введення загальноприйнятої термінології у сфері запобігання та протидії відмиванню доходів, отриманих злочинним шляхом;</li>
        <li>збільшення порогової суми і зменшення кількості ознак для обов'язкової звітності про фінансові операції, про які банки, страховики, кредитні спілки, ломбарди, біржі, платіжні організації та інші фінансові установи зобов'язані були повідомляти Держфінмоніторинг;</li>
        <li>залишається обов'язок повідомляти про фінансові операції на суму понад 400 тисяч гривень (зараз 150 тисяч гривень) і пов'язаних з готівкою, переказом коштів за кордон, політично важливими особами;</li>
        <li>запровадження міжнародного інструментарію замороження активів, удосконалення законодавчих аспектів, які впливають на якість розслідування злочинів з відмивання доходів;</li>
        <li>обов’язок для платіжних систем супроводжувати грошові перекази інформацією про платника та одержувача переказу.</li>
      </ul>
      <h3>Що кажуть про новий закон в уряді?</h3>
      <p>Глава Мінфіну Оксана Маркарова просила депутатів підтримати проєкт закону. За її словами, цей закон важливий для європейських партнерів України, для отримання макрофінансової допомоги та євроінтеграції.</p>
      <p>Маркарова наголосила, що більшість країн-партнерів України давно борються з відмиванням коштів.</p>
      <p>Вона додала, що цим законом покращать умови для "сумлінних громадян" і будуть орієнтуватись на тих, хто відмиває кошти, отримані злочинних шляхом.</p>
    </article>
  </body>
</html>