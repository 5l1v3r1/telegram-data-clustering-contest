<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918079.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T11:53:00+00:00"/>
    <meta property="og:title" content="دستوراتی که «رئیسی» در اصفهان صادر کرد"/>
    <meta property="og:description" content="به گزارش تسنیم، آیت‌الله رئیسی دریک سفر دو روزه در روزهای چهارشنبه و پنجشنبه هفته گذشته به اصفهان سفر کرد تا پس از گذشت 5 سال از سفر رئیس جمهور در سال 93، نخستین رئیس قوه‌ای باشد که در این مدت به اصفهان می‌آید."/>
  </head>
  <body>
    <article>
      <h1>دستوراتی که «رئیسی» در اصفهان صادر کرد</h1>
      <address>
        <time datetime="2019-12-09T11:53:00+00:00">09 Dec 2019, 11:53</time>
      </address>
      <p>رئیس دستگاه در سفری که به اصفهان داشت با اقشار مردم دیدار کرد و دستوراتی داد که در این گزارش جمع‌بندی شده اند، رئیسی در این سفر یک بازدید خاص هم داشت.</p>
      <p>به گزارش تسنیم، آیت‌الله رئیسی دریک سفر دو روزه در روزهای چهارشنبه و پنجشنبه هفته گذشته به اصفهان سفر کرد تا پس از گذشت 5 سال از سفر رئیس جمهور در سال 93، نخستین رئیس قوه‌ای باشد که در این مدت به اصفهان می‌آید.</p>
      <p>هواپیمای رئیس قوه قضائیه که طی یک پرواز معمولی هم صورت گرفت ساعت 13:50 در فرودگاه شهید بهشتی اصفهان به زمین نشست، وی همانجا از حضور پر تعداد مسؤولان قضایی در استان اصفهان خبر داد و گفت: 23 هیأت به 23 شهرستان‌ اصفهان اعزام کردیم تا با بررسی وضعیت، گزارشی را تا روز پنجشنبه آماده کنند.</p>
      <p>رئیسی پس از عزیمت از فرودگاه در نخستین برنامه، عصر چهارشنبه در جمع اقشار مردم اصفهان حاضر شد و در ابتدا پای صحبت‌های نمایندگان خانواده شهدا، طلاب، اساتید، دانشجویان، فرهنگیان و اصحاب رسانه نشست؛ رئیس دستگاه قضا در این جلسه از دغدغه مندی مردم اصفهان تقدیر کرد و از مسؤولان خواست مردم را در جریان امور قرار دهند.</p>
      <p>
        <b>دستور اول: کارگروهی برای حل مسائل حقوقی آب کشاورزان </b>
      </p>
      <p>رئیس قوه قضائیه که سخنرانی‌اش به اذان منتهی شد، بعد از اقامه نماز با نماینده کشاورزان دیدار کرد، این دیدار به گفته رئیسی، یکی از بهترین دیدارهای این سفر بود و از نزدیک با مشکلات عدیده کشاورزان سراسر استان اصفهان آشنا شد؛ وی گفت «برخی از این مشکلات را می‌دانستم و گزارش آن‌ها به من رسیده بود و برای همین قصد دیدار با نمایندگان تشکل‌های کشاورزی را داشتم ولی از نزدیک از زبان خود کشاورزان نشنیده بودم».</p>
      <p>آیت‌الله رئیسی در این جلسه صحبت‌های پر شور و حرارت کشاورزان را شنید و در پایان دستور داد کارگروهی برای حل مسائل حقوقی آب کشاورزان تشکیل شود؛ این کارگروه شامل معاون اول قوه قضائیه که نسبت به موضوع آشنایی دارد، رئیس سازمان بازرسی کشور، رئیس دیوان عدالت اداری، وزیر نیرو، استاندار اصفهان، رئیس کل دادگستری استان اصفهان، نماینده کشاورزان و رئیس مجمع نمایندگان مجلس خواهد بود، رئیسی در ادامه با بیان این که «استاندار چهارمحال و بختیاری و استاندار خوزستان هم در این جلسه حضور پیدا کنند تا مسائل به صورت کلان‌تر پیگیری شود» تاکید کرد که اگر نیاز باشد شخصاً هم در برخی از جلسات حضور پیدا می‌کند تا این موضوع زودتر به نتیجه برسد.</p>
      <p>رئیس دستگاه قضا در بازدید سرزده و بدون حضور اصحاب رسانه به زندان اصفهان رفت تا از نزدیک با مسائل مبتلا به زندانیان آشنا شود، این بازدید هم دو ساعتی به طول انجامید و رئیسی در پایان خطاب به مسؤولان زندان بر سالم‌سازی محیط زندان، تقویت رویکردهای تربیتی در قبال زندانیان، مهارت‌آموزی و توانمندسازی زندانیان با هدف بازگشت زندانی به فعالیت‌های سالم و پرهیز از هرگونه اجحاف در حق زندانیان تأکید کرد.</p>
      <p>خبری که روز جمعه از سوی تیم رسانه‌ای قوه قضائیه منتشر شد نشان می‌داد که صبح روز پنجشنبه آیت‌الله رئیسی به همراه رئیس سازمان انرژی اتمی به یو.سی.اف نطنز رفته و از خطوط فرآیندی و تولیدی سایت UCF بازدید کرده؛ علی القاعده انرژی هسته‌ای موضوع مرتبط با حوزه قضائی نیست و می‌توان این بازدید را با هدفی خاص ارزیابی کرد ان هم در شرایطی که همچنان برجام و انرژی هسته‌ای محل مناقشه ایران و غرب است.</p>
      <p>رئیس قوه قضاییه در این بازدید با اشاره به کاربرد فراوان دانش هسته‌ای در حوزه‌های مختلف اعم از صنعت، کشاورزی، پزشکی و... تاکید کرد: گام‌های بزرگی تا امروز در این صنعت به دست دانشمندان کشور برداشته شده است و ان‌شالله این دانش همواره ارتقاء خواهد یافت و به قله مد نظر خواهد رسید.</p>
      <p>
        <b>دستور دوم: تشکیل شورای حل اختلاف برای جرائم اقتصادی</b>
      </p>
      <p>حدود ساعت 9 صبح روز پنجشنبه بود که آیت‌الله رئیسی در اردوگاه شهید بهشتی شهر ابریشم در جمع فعالان اقتصادی و کارآفرینان حاضر شد، رئیس قوه قضائیه در ادامه جلسه با دستور به رئیس کل دادگستری استان برای تشکیل شورای حل اختلاف اقتصادی با حضور ریش سفیدان این حوزه، اظهار کرد: در این شورا مسائل پیش از آنکه به دادگاه برسد، عنوان شود و اختیارات لازم را هم خواهیم داد تا موضوعات را حل کنند.</p>
      <p>وی پس از این دیدار مستقیماً به جمع مدرسان حوزه رفت تا در اجلاسیه جامعه مدرسین حوزه علمیه قم سخنرانی کند، این جا آیت‌الله رئیسی بنا به سؤال یکی از مدرسان، صحبت‌هایی درباره طرح جدید افزایش قیمت بنزین کرد؛ رئیس قوه قضائیه گفت:  این طرحی که انجام شد پیشنهاد دولت بود و صرفاً در شورا کیفیت مصرف وجوه و افزایش سهم مردم از درآمد حاصل از هدفمندی مصرف سوخت به تصویب رسید و همین مورد تأیید رهبر انقلاب قرار گرفت...  به صورت رسمی در جریان زمان آغاز طرح نبودم اما راه‌های غیررسمی دو سه روز قبل شنیدم و همان زمان یادداشتی به دفتر رئیس جمهوری دادم و گفتم تمهید لازم صورت نگرفته و پیش‌بینی می‌شود با توجه به شرایط منطقه حوادثی به وجود می‌آید.</p>
      <p>
        <b>دستور سوم: «اعزام به زندان تا تأمین قرار وثیقه و کفالت» ممنوع شد</b>
      </p>
      <p>برنامه بعدی رئیس قوه قضائیه دیدار با قضات، کارکنان دستگاه قضایی استان اصفهان بود، در این جلسه هم آیت‌الله رئیسی پای درد و دل قضات و کارمندان نشت و پس از آن مباحثی پیرامون آداب القضا را تشریح کرد، وی همچنین با انتقاد از بازداشت‌های چند ساعته عنوان کرد: از سراسر کشور آماری در مورد کسانی که از یک ساعت تا دو روز در زندان بوده‌اند، گرفتم؛ پرسیدم چرا یک ساعت زندان؟ عنوان شد: قرار صادر کردم تا برود و وثیقه بیاورد؛ چرا باید برای یک ساعت فرد به زندان برود؟ همان جایی که قرار را صادر می‌کنید فرد را نگه دارید تا سند یا کفالتش را بیاورید.</p>
      <p>وی همچنین بار دیگر با تاکید بر بحث اعسار برای محکومان مالی یادآور شد: وقتی مثلاً مهریه 80 سکه است می‌گوییم 20 سکه بده اما وقتی آن را هم ندارد، زوج باید زندان برود؟ ما نمی‌گوییم نباید بدهد ولی باید بیشتر دقت کرد؛ اگر کسی تمکن دارد و نمی‌دهد، استنکاف می‌کند باید با او برخورد شود ولی اگر اعسار دارد اقدام برای چنین فردی دلیل می‌خواهد و ما باید بر اساس مبانی فقهی عمل کنیم.</p>
      <p>رئیس قوه قضائیه‌ همچنین با اشاره به مساله کمبود نیروی انسانی در اتان اصفهان، گفت: این مساله با این میزان جذبی که اکنون داریم حل نمی‌شود، باید یک حرکت جهشی داشته باشیم؛ در گام اول 6 هزار نفری که سال 96 در آزمون شرکت کرده و قبول شدند تا آخر امسال همه‌شان را جذب خواهیم کرد؛ تأخیر در جذب این افراد به دلیل مشکلات مالی بوده است.</p>
      <p>شورای اداری استان اصفهان، آخرین جلسه آیت‌الله رئیسی بود که با حضور اصحاب رسانه برگزار شد، در این جلسه ابتدا استاندار اصفهان توضیحی در مورد شرایط اصفهان ارائه کرد و پس از آن هم امام‌جمعه و رئیس مجمع نمایندگان نکاتی را مطرح کردند؛ رئیس دستگاه قضا با بیان این که کشاورزان، امام‌جمعه، استاندار و بسیاری از مسئولان مشکل مهم استان را مسئله آب می‌دانند، با اشاره به فسادهای مشابه در دادگاه‌ها گفت: جنس پرونده‌ها یکی است و جنس آن بی‌توجهی قوانین است و اگر در نظام‌های مختلف اداری نسبت به مقررات و قوانین پایبند باشند، پرونده‌ها کمتر می‌شود.</p>
      <p>رئیسی در آخرین جلسه خود در استان اصفهان به شورای عالی قوه قضائیه با حضور کلیه مدیران ارشد قوه قضائیه و برخی از مسئولان دولتی رفت تا پشت درهای بسته گزارش مسؤولان قضایی را بشنود و تصمیم‌های لازم مصوب شود، رئیس دستگاه قضا در ساعات پایانی شب و پیش از سفر به تهران با اشاره به نتایج این سفر گفت: گزارش‌ها از سطح استان اصفهان نشان می‌داد کمبودها و مشکلاتی وجود دارد، به ویژه در بعضی از بخش‌های دادگستری در شهرستان‌ها، مصوب کردیم مبلغ 950 میلیارد ریال برای رفع تنگناها از منابع قوه قضائیه و استانی تأمین شود.</p>
      <p>سفر رئیس قوه قضائیه که به گفته امام‌جمعه اصفهان «پربرکت» بود به پایان رسید، آیت‌الله رئیسی در دیدارهایی که داشت «دستور» هایی داد که به نظر می‌رسد بیشتر از یک «وعده» بودند در این گزارش ذکر شد، انتظار مردم استان اصفهان پیگیری مطالبات و به نتیجه رسیدن این دستورات است.</p>
    </article>
  </body>
</html>