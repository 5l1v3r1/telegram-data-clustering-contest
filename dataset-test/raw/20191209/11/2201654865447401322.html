<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/magyar_vallalatok/valtoztat_a_keszpenzfelvetelen_a_k_h.696512.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T11:28:00+00:00"/>
    <meta property="og:title" content="Változtat a készpénzfelvételen a K&amp;H"/>
    <meta property="og:description" content="A K&amp;H 2020. január elsejétől száműzi fiókjaiból a kereskedői (pos) terminálokat. Ezzel egyúttal megszüntetik a &quot;készpénzfelvétel belföldön K&amp;H bankfiókban&quot; tranzakciótípust - írja az Azenpenzem.hu."/>
  </head>
  <body>
    <article>
      <h1>Változtat a készpénzfelvételen a K&amp;H</h1>
      <h2>A K&amp;H 2020. január elsejétől száműzi fiókjaiból a kereskedői (pos) terminálokat. Ezzel egyúttal megszüntetik a "készpénzfelvétel belföldön K&amp;H bankfiókban" tranzakciótípust - írja az Azenpenzem.hu.</h2>
      <address><time datetime="2019-12-09T11:28:00+00:00">09 Dec 2019, 11:28</time> by <a rel="author" href="https://www.napi.hu/szerzo/Sz%C3%A1sz%20P%C3%A9ter" target="_blank">Szász Péter</a></address>
      <p>Ezekért a tranzakciókért a bank jelenleg 0,85 százalékot plusz 671 forintot kért, ami jelentősen meghaladja azt a költséget, amit a bank saját ATM-jeit használóknak felszámít - olvasható a <a href="https://www.azenpenzem.hu/cikkek/leszereli-bankfioki-terminaljait-a-kh/6390/">portálon</a>.</p>
      <p>Fontos tudni, hogy a számlaszám megadásával végzett ATM-es pénzbefizetés akciósan csak az idei év végéig díjmentes. Jövőre 0,21 százalékot plusz 53 forintot kell minden tranzakció után fizetni.</p>
      <p>Emellett a K&amp;H a régebbi érintéses kártyával rendelkezők 15 ezer forintos vásárlási limitjét megszünteti, rájuk is az újabban szerzett plasztikok 45 ezer forintot korlátja érvényes majd.</p>
      <p>A pénzintézet nemrégiben azzal büszkélkedett, mennyire sikeressé váltak befizetős automatái.  Az idén szeptember végéig ügyfelei naponta átlagosan több mint 4300-szor, tranzakciónként pedig átlagosan közel 321 ezer forintot tettek be az automatákba.</p>
      <p>2019 novemberétől valamennyi berendezés érintős képernyőt kapott, a bank ügyfelei pedig bankkártyájuk segítségével nemcsak a saját, hanem bármelyik K&amp;H-nál vezetett  folyószámlára be tudnak fizetni készpénzt. Újdonság még, hogy az ATM-ek a nagyobb címletek mellett 500 forintost is elfogadnak.</p>
    </article>
  </body>
</html>