<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/o-g-solskjaeras-dziaugiasi-gerejanciu-j-lingardo-zaidimu/73683"/>
    <meta property="og:site_name" content="EURO FOOTBALL"/>
    <meta property="article:published_time" content="2019-12-09T11:52:50+00:00"/>
    <meta property="og:title" content="O. G. Solskjaeras džiaugiasi gerėjančiu J. Lingardo žaidimu"/>
    <meta property="og:description" content="Šį sezoną vos vieną įvartį per 20 rungtynių pelnęs &quot;Manchester United&quot; atakuojantis saugas Jesse Lingardas pastaruoju metu sulaukė daug kritikos tiek iš komandos fanų, tiek iš futbolo ekspertų."/>
  </head>
  <body>
    <article>
      <h1>O. G. Solskjaeras džiaugiasi gerėjančiu J. Lingardo žaidimu</h1>
      <address>
        <time datetime="2019-12-09T11:52:50+00:00">09 Dec 2019, 11:52</time>
      </address>
      <p>Šį sezoną vos vieną įvartį per 20 rungtynių pelnęs "Manchester United" atakuojantis saugas Jesse Lingardas pastaruoju metu sulaukė daug kritikos tiek iš komandos fanų, tiek iš futbolo ekspertų.</p>
      <p>Vis tik 27-ąjį gimtadienį šią savaitę švęsiantis anglas buvo itin svarbia komandos figūra praėjusią savaitę, kuomet "raudonieji velniai" nugalėjo tiek "Tottenham", tiek "Manchester City".</p>
      <p>Savo auklėtinio pagerėjusiu žaidimu džiaugiasi ir Ole Gunnaras Solskjaeras, kuris užsiminė apie J. Lingardo problemas už aikštės ribų.</p>
      <p>"Visi susiduriame su problemomis tiek aikštėje, tiek už jos ribų. Problemos, su kuriomis tvarkėsi Lingardas, liks tarp mudviejų. Jis yra visiškai atsidavęs šiam klubui, o jo požiūris į darbą - tiesiog puikus.</p>
      <p>Galima kritikuoti bet ką, nes kai kurie žmonės galvoja, kad turi tokią privilegiją. Man, kaip treneriui, reikia rūpintis šiais vaikinais tiek kai jiems sekasi, tiek išgyvenant blogesnį laikotarpį.</p>
      <p>Man labai patinka dirbti su Lingardu. Su juo susipažinau dar treniruodamas rezervinę komandą. Smagu, kad sugrįžta jo geroji forma", - kalbėjo O. G. Solskjaeras.</p>
    </article>
  </body>
</html>