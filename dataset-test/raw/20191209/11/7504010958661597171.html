<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/economia/business/2019/12/09/cina-pc-software/"/>
    <meta property="og:site_name" content="Wired"/>
    <meta property="article:published_time" content="2019-12-09T11:51:54+00:00"/>
    <meta property="og:title" content="La Cina vuole fare a meno di pc e software stranieri"/>
    <meta property="og:description" content="Pechino ha imposto l’obbligo di sostituire nei prossimi tre anni tutti i pc e i software di produzione straniera in uso nella pubblica amministrazione con prodotti locali"/>
  </head>
  <body>
    <article>
      <h1>La Cina vuole fare a meno di pc e software stranieri</h1>
      <address><time datetime="2019-12-09T11:51:54+00:00">09 Dec 2019, 11:51</time> by <a rel="author" href="https://www.wired.it/author/apitozzi/" target="_blank">Andrea Pitozzi</a></address>
      <h3>Pechino ha imposto l’obbligo di sostituire nei prossimi tre anni tutti i pc e i software di produzione straniera in uso nella pubblica amministrazione con prodotti locali</h3>
      <p>Al <b>protezionismo tecnologico</b> statunitense la <b>Cina</b> ora risponde con la stessa moneta. Secondo quanto riportato dal <a href="https://www.ft.com/content/b55fc6ee-1787-11ea-8d73-6303645ac406"><i>Financial Times</i></a>, Pechino avrebbe deciso di imporre l’obbligo di <b>sostituire</b> entro i prossimi<b> tre anni</b> tutti gli <b>hardware </b>e i<b> software</b> di produzione <b>straniera</b> attualmente in uso presso <b>uffici </b>e<b> istituzioni pubbliche</b> e governative del Paese con<b> prodotti nazionali</b>.</p>
      <p>Difficile non vedere la decisione come una reazione diretta contro la posizione portata avanti dell’amministrazione del presidente Donald Trump, che ha messo molti colossi tecnologici cinesi, tra cui soprattutto <a href="https://www.wired.it/economia/finanza/2019/12/04/huawei-banche-stati-uniti/">Huawei</a> e <b>Zte,</b> sulla <a href="https://www.wired.it/economia/business/2019/05/23/huawei-google-stati-uniti/">lista nera</a> delle <b>compagnie</b> con cui è <b>vietato</b> fare affari per le <b>aziende statunitensi</b> in ragione di possibili rischi per la <i>“sicurezza nazionale”</i>.</p>
      <p>Con la decisione della Repubblica popolare, quindi, entro il <b>2022</b> potrebbero <b>sparire</b> dagli uffici della pubblica amministrazione cinese le forniture da parte di giganti come <b>Microsoft</b>, <b>Hp</b>, <b>Dell</b> e altri, sostituiti da hardwre e software di <b>produttori interni</b> come per esempio <b>Lenovo,</b> proprietario della divisione <b>personal computer di Ibm</b> e già utilizzato da molte istituzioni pubbliche del Paese asiatico.</p>
      <p>Secondo quanto riportato ancora dal quotidiano britannico, entro la fine del <b>2020</b> la Cina provvederà alla sostituzione del <b>30%</b> d<b>elle “macchine” straniere</b> attualmente in uso, del<b> 50%</b> nel <b>2021,</b> e infine del rimanente <b>20%</b> entro la fine del <b>2022</b>, secondo uno schema ribattezzato “3-5-2”. Nel complesso si stima che dovranno essere <b>sostituiti</b> all’incirca tra i <b>20 </b>e i<b> 30 milioni di pezzi</b>, dando così un enorme <b>impulso</b> alla<b> produzione interna</b> nel settore tecnologico e informatico, che, secondo i dati pubblicati dall’agenzia americana <a href="https://www.export.gov/article?id=China-Technology-and-ICT">Export.gov</a>, entro il <b>2021</b> dovrebbe arrivare a valere circa il <b>55%</b> del <b>prodotto interno lordo</b> della nazione.</p>
      <p>Ma, così come da parte americana l’applicazione della <b>messa al bando</b> delle big tech cinesi ha visto necessariamente qualche <b>deroga</b> e la <a href="https://www.wired.it/economia/business/2019/10/10/huawei-stati-uniti/">concessione di licenze speciali</a>, anche sul fronte cinese l’applicazione stretta della nuova <b>normativa</b> sarà sicuramente <b>difficile.</b> Molti dispositivi, tra cui quelli di Lenovo, montano infatti microprocessori <b>Intel</b> o hard disk <b>samsung,</b> per non parlare dei software, perlopiù <b>Windows</b> o <b>MacOs</b>, che saranno complicati da <b>sostituire in blocco</b>.</p>
      <p>Insomma, la scommessa su una possibile <a href="https://www.wired.it/economia/business/2019/08/10/cina-chip/"><b>autarchia tecnologica</b> sia da parte della Cina</a> sia da parte degli Stati Uniti deve fare i conti con un mercato che è sempre più globalizzato e transnazionale, e dove ogni <a href="https://www.wired.it/economia/business/2018/06/15/cina-made-in-china-2025-industria-robot-tecnologia/">posizione protezionistica rischia di rivelarsi quantomeno una lama a doppio taglio.</a></p>
    </article>
  </body>
</html>