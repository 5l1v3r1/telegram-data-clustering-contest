<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/zuzel/858665/zuzel-legendarne-areny-grand-prix-z-piesciami-na-golloba-plonacy-bus-hancocka-w-"/>
    <meta property="og:site_name" content="WP SportoweFakty"/>
    <meta property="article:published_time" content="2019-12-09T11:16:46+00:00"/>
    <meta property="og:title" content="Żużel. Legendarne areny Grand Prix. Z pięściami na Golloba, płonący bus Hancocka. W Anglii działy się cuda"/>
    <meta property="og:description" content="24-letni Tomasz Gollob przyjmujący na torze cios od Craiga Boyce'a, czy wygrana występującego z dziką kartą Martina Dugarda. Historia Grand Prix Wielkiej Brytanii ma niezwykle ciekawą przeszłość, nie tylko stricte sportową."/>
  </head>
  <body>
    <article>
      <h1>Żużel. Legendarne areny Grand Prix. Z pięściami na Golloba, płonący bus Hancocka. W Anglii działy się cuda</h1>
      <address><time datetime="2019-12-09T11:16:46+00:00">09 Dec 2019, 11:16</time> by <a rel="author" href="https://sportowefakty.wp.pl/autor/kamil-hynek" target="_blank">Kamil Hynek</a></address>
      <h4>24-letni Tomasz Gollob przyjmujący na torze cios od Craiga Boyce'a, czy wygrana występującego z dziką kartą Martina Dugarda. Historia Grand Prix Wielkiej Brytanii ma niezwykle ciekawą przeszłość, nie tylko stricte sportową.</h4>
      <related>
        <a href="https://sportowefakty.wp.pl/zuzel/858666/zuzel-hancock-pojedzie-dla-pgg-row-u-jak-bedzie-czul-sie-na-silach"/>
      </related>
      <p>W przyszłym sezonie minie dokładnie dwadzieścia pięć lat odkąd jednodniowe turnieje IMŚ zastąpił cykl Grand Prix. Za dwa sezony natomiast prawa do zawodów o IMŚ przejmie od BSI grupa Discovery, w której skład wchodzi .</p>
      <p>Środowisko żużlowe wiele sobie obiecuje po nowym rozdaniu. Kibice zacierają ręce, ponieważ po latach stagnacji pojawiło się światełko w tunelu i jest szansa, że zawody wkroczą na nieodkryte lądy, a ekspansja mocniej wyjdzie poza Europę.</p>
      <p><b>CZYTAJ TAKŻE:</b> <a href="https://sportowefakty.wp.pl/zuzel/858621/zuzel-zimowy-paradoks-zawodnika-nie-zarabia-a-ponosi-ogromne-wydatki">Zimą nie zarabiają, a ponoszą ogromne wydatki</a></p>
      <p>Przy okazji pięknej rocznicy warto jednak powspominać stare dzieje, wrócić do czasów, kiedy romantyzm i piękno czarnego sportu nie było wypierane przez pieniądz w takim stopniu jak teraz.</p>
      <p>Zwłaszcza, że wiele z obiektów, które w połowie lat 90 i na przełomie wieków gościło najlepszych zawodników świata zostało zrównanych z ziemią i w świadomości fanów funkcjonują już wyłącznie na zapisach wideo.</p>
      <p>Naszą podróż po legendarnych obiektach Grand Prix postanowiliśmy rozpocząć od Wielkiej  Brytanii. Wbrew pozorom historia cyklu na torach z tych rejonów nie jest zbyt bogata. Zanim monopol w 2001 roku przejęło walijskie Cardiff Wielką Nagrodę Zjednoczonego Królestwa gościły jeszcze tylko trzy miasta: <a href="https://sportowefakty.wp.pl/zuzel/hackney-hawks">Hackney</a>, <a href="https://sportowefakty.wp.pl/anglia/londyn">Bradford</a> i <a href="https://sportowefakty.wp.pl/zuzel/coventry-bees">Coventry</a>. </p>
      <p>Hackney organizowało rundy Grand Prix w latach 1995-1996. W pierwszym roku region położony na przedmieściach Londynu kończyło nawet cały cykl. - Hackney jest dzielnicą usytuowaną we wschodniej części stolicy Anglii. Została ona w ostatnich latach mocno przetrzebiona i nie ma tam w tej chwili nowoczesnego budownictwa - zaznacza znany dziennikarz żużlowy <a href="https://sportowefakty.wp.pl/zuzel/adam-jazwiecki">Adam Jaźwiecki</a>.</p>
      <p>- Kiedyś w tym świetnie poukładanym klubie prowadzonym przez Lena Silvera występowali z powodzeniem Zenon Plech i Roman Jankowski. Większość Polaków zapamiętało, go bardziej z ciosu Craiga Boyce’a wymierzonego w kask Tomasza Golloba. Widziałem to dokładnie na własne oczy, stałem wówczas na murawie. Craig zostawił motocykl, pofatygował się na start do Golloba i dalszy ciąg już znamy - kontynuuje.</p>
      <p>Australijczykowi za swój występek wlepiono karę pieniężną, na której spłatę złożyła niezadowolona z ostrej i na pograniczu faulu jazdy Golloba reszta stawki. Trzeba dodać, że niepokorny i krnąbrny 24-latek z Polski nie był wtedy zbyt lubiany wśród zawodników i niektórzy uderzenie Boyce'a uznali za wstawienie się w ich imieniu.</p>
      <p>Jeden jedyny raz odsłona Grand Prix zawitała na Odsal do Bradford. Wygrał już Duńczyk <a href="https://sportowefakty.wp.pl/zuzel/brian-andersen">Brian Andersen</a>. - Obiekt był niezwykle ciekawy. Wyróżniał się czerwonym torem o podniesionych łukach. Wiąże się z nim również smutna historia, bowiem osiem lat wcześniej podczas finału DMŚ groźnemu wypadkowi, po którym był zmuszony zakończyć karierę uległ legendarny Erik Gundersen - wspomina Jaźwiecki.</p>
      <p>Feralne Bradford przez pewien moment śniło się po nocach i <a href="https://sportowefakty.wp.pl/zuzel/greg-hancock">Gregowi Hancockowi</a>. Amerykaninowi w drodze na turniej spłonął bus. Sprzęt wraz z dodatkami poszedł z dymem. Żużlowiec musiał korzystać z rezerwowych motocykli przeznaczonych do jazdy w lidze angielskiej. Zaliczył w ten sposób najsłabszy występ w drodze po pierwszy tytuł IMŚ, który w dalszej perspektywie osłodził mu straty wynikające ze zniszczeń materialnych.</p>
      <p><b>CZYTAJ TAKŻE:</b> <a href="https://sportowefakty.wp.pl/zuzel/858505/zuzel-ostafinski-i-hynek-biora-sie-za-lby-w-sprawie-komitetu-oszalalych-rodzicow">W sprawie KOR. Lód na głowę Curzytków<br/></a><br/>Przed nieprzerwaną erą Cardiff trzy sezony jeden odcinek serialu Grand Prix przejęło znane z niemieckich nalotów Coventry. Już w pierwszym roku na trzecim stopniu podium na słynnym Brandon stanął <a href="https://sportowefakty.wp.pl/zuzel/tomasz-gollob">Tomasz Gollob</a>. Była to jedyna lokata na "pudle" Polaka przed przeniesieniem się na wielofunkcyjny i układany tor Millenium Stadium. - Są tam jeszcze ślady nawałnicy z II Wojny Światowej. W ramach ciekawostki warto napomknąć, że w drodze między Londynem, a Coventry znajduje się muzeum Szekspira - mówi Jaźwiecki.</p>
      <p>Z żużlowego punktu widzenia obowiązkiem jest wspomnieć sensacyjne zwycięstwo w 2000 roku, na pożegnanie z Coventry <a href="https://sportowefakty.wp.pl/zuzel/martin-dugard">Martina Dugarda</a>. Anglik wystartował z dziką kartą i porozstawiał towarzystwo po kątach. Skopiował w ten sposób wyczyn rodaka - <a href="https://sportowefakty.wp.pl/zuzel/mark-loram">Marka Lorama</a>, który sezon wcześniej przetarł mu szlak w szwedzkim Linkoeping.</p>
      <p>WP SportoweFakty</p>
    </article>
  </body>
</html>