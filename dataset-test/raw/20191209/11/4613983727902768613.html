<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/ikonomikata-na-istanbul-e-po-golyama-ot-tazi-na-balgariya-gartsiya-i-portugaliya.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T11:20:23+00:00"/>
    <meta property="og:title" content="Икономиката на Истанбул е по-голяма от тази на България, Гърция и Португалия"/>
    <meta property="og:description" content="Мегаполисът привлича 15 милиона туристи годишно"/>
  </head>
  <body>
    <article>
      <h1>Икономиката на Истанбул е по-голяма от тази на България, Гърция и Португалия</h1>
      <address>
        <time datetime="2019-12-09T11:20:23+00:00">09 Dec 2019, 11:20</time>
      </address>
      <p>Икономиката на столицата на Турция Истанбул е по-голяма от тази на много държави по света, сред които България, Гърция, Португалия, Финландия и Египет. Това заяви ръководителят на Турската асоциация на износителите Исмаил Гюле по време на третия Истанбулски икономически форум, който този път премина под наслов "Готови ли сме за новия световен ред".</p>
      <p>Пред Анадолската агенция Гюле посочи, че въпреки негативните ефекти от търговските войни в света, износът на Турция продължава да нараства, за което огромно значение има икономиката на столицата. По думите му Истанбул е един от най-важните търговски центрове в света - градът е мегаполис, който генерира значителна добавена стойност и заетост.</p>
      <p>"Със своя износ на стойност 85 милиарда долара и 257 милиарда долара брутен вътрешен продукт (БВП) Истанбул, който е домакин на около 15 милиона туристи годишно, изпреварва някои държави като Финландия, Египет, Португалия и Гърция", каза той, визирайки периода от началото на 2019 година към края на третото тримесечие. Това може да се каже и за България. По предварителни <a href="https://money.bg/economics/balgariya-e-iznesla-stoki-za-42-6-miliarda-leva-do-septemvri.html">данни</a> на Националния статистически институт (НСИ) за същия период (януари - септември 2019 година) износът на България общо за трети страни и ЕС възлиза на 42,6 милиарда лева. Окончателни <a href="https://money.bg/finance/nsi-darzhavniyat-dalg-za-2018-a-e-24-4-miliarda-leva.html">данни</a> на НСИ показват, че БВП на България за 2018 година възлиза на 110 милиарда лева. Трябва обаче да се има предвид и че населението на Истанбул към края на 2018 година е над 15 милиона души. Населението на България към същия период е 7 милиона души, а на Гърция - малко над 10,5 милиона души.</p>
      <p>Според представените на форума данни към края на третото тримесечие на 2019 година експортът на южната ни съседка е нараснал с 2,6%. И това идва въпреки търговската война между САЩ и Китай, чиято цена за световната икономика според прогноза на Международния валутен фонд (МВФ) ще достигне 700 милиарда долара към 2020 година.</p>
      <p>Отрицателният ефект от протекционизма на двете най-големи икономики в света ще достигне 14,4 милиарда долара върху турския износ през 2019 година. През 2018 година тази сума е била 7,1 милиарда долара, което е два пъти по-малко.</p>
      <p>Докато светът е въвлечен в търговски войни, терор и регионални конфликти, конструктивните стъпки на Турция ще дадат добри резултати за бъдещето. Страната винаги провежда многостранна, честна и свободна търговска политика, базирана на ситуации, при които всички са печеливши, посочи още икономистът, като допълни, че данните на държавата ще продължават да се подобряват, защото Турция вече укрепва стабилно позициите си в сектори като образование, здравеопазване, развлечения и туризъм.</p>
      <p>Представените на форума данни показват още, че Турция е шестата по големина туристическа дестинация в света. Южната ни съседка изнася стоки за 223 страни.</p>
      <p>Истанбулският икономически форум беше домакин на 500 бизнесмени от 10 държави. Очакванията са срещата да генерира над 1 милиард долара обем на бизнеса между местни и чуждестранни фирми.</p>
    </article>
  </body>
</html>