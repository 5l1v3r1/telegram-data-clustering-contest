<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/BR4847/vy-vant-kontrakten-om-togtrafikk-paa-bergensbanen-og-vossebanen"/>
    <meta property="og:site_name" content="Aftenbladet"/>
    <meta property="article:published_time" content="2019-12-09T11:53:09+00:00"/>
    <meta property="og:title" content="Vy vant kontrakten om togtrafikk på Bergensbanen og Vossebanen"/>
    <meta property="og:description" content="Vy skal fortsette å kjøre tog på Bergensbanen og Vossebanen. Mandag vant de den tøffe anbudsrunden mot to andre aktører."/>
  </head>
  <body>
    <article>
      <h1>Vy vant kontrakten om togtrafikk på Bergensbanen og Vossebanen</h1>
      <h2>Vy skal fortsette å kjøre tog på Bergensbanen og Vossebanen. Mandag vant de den tøffe anbudsrunden mot to andre aktører.</h2>
      <address><time datetime="2019-12-09T11:53:09+00:00">09 Dec 2019, 11:53</time> by <a rel="author">NTB</a></address>
      <p>Dette er tredje runde av konkurranseutsetting av togtrafikken i Norge.</p>
      <p>Konkurransen om anbudet har vært hard, sa jernbanedirektør Kirsti Slotsvik på en pressekonferanse.</p>
      <p>– Tilbudet fra Vy Tog var best både på kvalitet og kostnad, og det vil innebære vesentlige forbedringer av rutetilbudet når det gjelder antall avganger, og en spennende videreutvikling av togproduktet, sier Slotsvik.</p>
      <h3>Staten får 2,2 milliarder kroner</h3>
      <p>Staten vil i avtaleperioden på maksimalt elleve år motta inntil 2,2 milliarder kroner fra Vy Tog for retten til drive persontrafikken på de nevnte strekningene.</p>
      <p>Avtalen løper i ni år, fra desember 2020 til desember 2029, med mulighet til å forlenge med inntil to år.</p>
      <p>– Vy Tog har ambisiøse planer for togstrekningene som inngår i trafikkpakken og har levert planer som både økonomisk og gjennomføringsmessig fremstår som gode og realistiske. Dette vil de reisende merke, sier Slotsvik.</p>
      <p>Vy lover blant annet flere avganger på alle strekningene i trafikkpakken og et bedre nattogtilbud.</p>
      <p>Konkurransen sto mellom Vy, Tide/Arriva og SJ Norge, hvor Vy altså trakk det lengste strået.</p>
      <h3>Bonus på 20 millioner til Vy</h3>
      <p>I pakken som nå er tildelt, ligger fjerntogstrekningen mellom Oslo S og Bergen, regiontoget Bergen – Voss – Myrdal og lokaltoget mellom Bergen og Arna. Flåmsbana ligger ikke inne i pakken. Oppstarten er satt til 13. desember 2020.</p>
      <p>I 2017 hadde strekningene som ligger inne i kontrakten, 2,9 millioner passasjerer. Bergensbanen er den fjernstrekningen i landet som har størst trafikk.</p>
      <p>I gjeldende direktekjøpsavtale med Vygruppen betaler staten i 2019 cirka 201 millioner kroner for kjøp av persontogtjenester på Regiontog Bergen-Voss-Myrdal og Lokaltog Bergen-Arna, samt Fjerntog Oslo S-Bergen (nattog). Fjerntog Oslo S-Bergen (dagtog) er ikke en del av det offentlige kjøpet.</p>
      <p>Vy Tog vil kunne motta en oppstartsbonus på inntil 20 millioner kroner og en årlig bonus på inntil 16 millioner kroner.</p>
    </article>
  </body>
</html>