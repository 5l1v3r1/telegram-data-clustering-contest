<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/madjarska-salje-dodatnih-100-vojnika-u-sastav-kfora/"/>
    <meta property="og:site_name" content="Krstarica"/>
    <meta property="article:published_time" content="2019-12-09T11:43:00+00:00"/>
    <meta property="og:title" content="Mađarska šalje dodatnih 100 vojnika u sastav Kfora"/>
    <meta property="og:description" content="LONDON - Mađarska namerava da sa dodatnih 100 vojnika poveća vojno prisustvo na Kosovu, tako da će u sastavu Kfora brojati skoro 500 pripadnika. Povećanje"/>
  </head>
  <body>
    <article>
      <h1>Mađarska šalje dodatnih 100 vojnika u sastav Kfora</h1>
      <address><time datetime="2019-12-09T11:43:00+00:00">09 Dec 2019, 11:43</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LONDON – Mađarska namerava da sa dodatnih 100 vojnika poveća vojno prisustvo na Kosovu, tako da će u sastavu Kfora brojati skoro 500 pripadnika.</p>
      <p>Povećanje broja vojnika u sastavu te međunarodne vojne misije na Kosovu nedavno je najavio mađarski ministar spoljnih poslova Peter Sijarto.</p>
      <p>Sijarto je, u izjavi za mađarske medije na marginama samita NATO u Londonu, na kojem je obeleženo 70 godina postojanja Alijase, rekao i da će Mađarska uputiti i u Avganistan dodatnih 80 vojnika da bi se „borili protiv širenja ekstremističkih ideologija i nasilja u regionu“.</p>
      <p>Mađarska će i dalje podržavati nacionalnu bezbednost i odbrambene snage u Avganistanu sa pola miliona američkih dolara godišnje u naredne četiri godine, rekao je Sijarto, prenela je mađarska agencija MTI.</p>
      <p>Sijarto je tom prilikom nazvao NATO najuspešnijom odbrambenom alijansom na svetu i istakao važnost njenog očuvanja, posebno sada kada, kako je ukazao, teroristi postavljaju nove izazove usvajajući nove tehnologije.</p>
      <p>On je napomenuo i da je ilegalna imigracija, posebno na Zapadnom Balkanu, ponovo u porastu.</p>
      <p>To povećava pretnju koju predstavljaju terorističke organizacije, rekao je Sijarto.</p>
      <p>Prema njegovim rečima, talasi nekontrolisane ilegalne migracije pruža terorističkim organizacijama priliku da šire ekstremističke ideologije širom sveta.</p>
      <p>(Tanjug)</p>
    </article>
  </body>
</html>