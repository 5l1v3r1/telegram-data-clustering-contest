<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916438"/>
    <meta property="og:site_name" content="Dnevnik"/>
    <meta property="article:published_time" content="2019-12-09T11:16:00+00:00"/>
    <meta property="og:title" content="Stavka tudi danes ohromila promet okoli Pariza"/>
    <meta property="og:description" content="Protestniki so poskrbeli za nove prometne zamaške okoli Pariza. Francozi stavkajo že peti dan, njihovo nezadovoljstvo pa izhaja iz načrtovane pokojninske reforme predsednika Emmanuela Macrona. Nadzorniki prometa so v današnji jutranji konici zabeležili za več kot 600 kilometrov zastojev, medtem ko jih v povprečju naštejejo za okoli 350 kilometrov."/>
  </head>
  <body>
    <article>
      <h1>Stavka tudi danes ohromila promet okoli Pariza</h1>
      <address><time datetime="2019-12-09T11:16:00+00:00">09 Dec 2019, 11:16</time> by <a rel="author">STA</a></address>
      <p>
        <b>Protestniki so poskrbeli za nove prometne zamaške okoli Pariza. Francozi stavkajo že peti dan, njihovo nezadovoljstvo pa izhaja iz načrtovane pokojninske reforme predsednika Emmanuela Macrona. Nadzorniki prometa so v današnji jutranji konici zabeležili za več kot 600 kilometrov zastojev, medtem ko jih v povprečju naštejejo za okoli 350 kilometrov.</b>
      </p>
      <p>Po poročanju nemške tiskovne agencije dpa zaradi protestov stoji promet na podzemni železnici, prav tako protestniki blokirajo tretjino avtobusnih povezav po prestolnici. Pariško prometno podjetje RATP je sporočilo, da lahko izvedejo le vsako tretjo vožnjo, načrtovali pa so, da bodo izvajali vsako drugo.</p>
      <p>Vlada naj bi se na temo pokojninske reforme sicer danes popoldne sestala s sindikati, premier Edouard Philippe pa naj bi v sredo natančneje predstavil spremembe zakonodaje. Sindikati so primerja že prehiteli z napovedjo nove stavke v torek.</p>
      <p>Gre za tretje večje soočenje protestnikov z Macronom, ki je bil na položaj izvoljen sredi leta 2017. Bitki za reformo trga dela v dobro delodajalcev in reformo državne železniške družbe SNCF je Macron dobil, navaja dpa.</p>
      <p>Stavke zaradi nasprotovanja načrtovani spremembi pokojninskega sistema v Franciji potekajo že več mesecev. Predsednik Macron želi z reformo uvesti univerzalni pokojninski sistem, ki bi odpravil bonitete zaposlenih v državnih prevoznih in komunalnih podjetjih. Poseben status med drugim uživajo tudi mornarji, odvetniki in zaposleni v pariški operni hiši.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916333/svet/v-franciji-se-nadaljuje-stavka-vozniki-tovornjakov-blokirali-ceste"/>
        <a href="https://www.dnevnik.si/1042916084/svet/stavka-zaposlenih-v-javnem-prometu-ohromila-francijo"/>
      </related>
    </article>
  </body>
</html>