<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628475/%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%BF%E0%A6%B8%E0%A6%AD%E0%A6%BE%E0%A7%9F-%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A6%AA%E0%A6%A4%E0%A6%BF%E0%A6%B0-%E0%A6%AD%E0%A6%BE%E0%A6%B7%E0%A6%A3%E0%A7%87%E0%A6%B0-%E0%A6%96%E0%A6%B8%E0%A7%9C%E0%A6%BE-%E0%A6%85%E0%A6%A8%E0%A7%81%E0%A6%AE%E0%A7%8B%E0%A6%A6%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T11:57:00+00:00"/>
    <meta property="og:title" content="মন্ত্রিসভায় রাষ্ট্রপতির ভাষণের খসড়া অনুমোদন"/>
    <meta property="og:description" content="একাদশ জাতীয় সংসদের ২০২০ সালের প্রথম অধিবেশনে রাষ্ট্রপতি মো. আবদুল হামিদ যে ভাষণ দেবেন তার খসড়া অনুমোদন দিয়েছে মন্ত্রিসভা। আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এই খসড়া অনুমোদন দেওয়া হয়।"/>
  </head>
  <body>
    <article>
      <h1>মন্ত্রিসভায় রাষ্ট্রপতির ভাষণের খসড়া অনুমোদন</h1>
      <address><time datetime="2019-12-09T11:57:00+00:00">09 Dec 2019, 11:57</time> by <a rel="author">নিজস্ব প্রতিবেদক, ঢাকা</a></address>
      <p>একাদশ জাতীয় সংসদের ২০২০ সালের প্রথম অধিবেশনে রাষ্ট্রপতি মো. আবদুল হামিদ যে ভাষণ দেবেন তার খসড়া অনুমোদন দিয়েছে মন্ত্রিসভা। আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এই খসড়া অনুমোদন দেওয়া হয়।</p>
      <p>সভা শেষে মন্ত্রিপরিষদ সচিব খন্দকার আনোয়ারুল ইসলাম সাংবাদিকদের এ কথা জানান। তিনি বলেন, সংবিধান অনুযায়ী সংসদে রাষ্ট্রপতির দুটি ভাষণের বাধ্যবাধকতা আছে। একটি নির্বাচনের পর নতুন সংসদের প্রথম অধিবেশনে। আরেকটি প্রতি বছরের প্রথম অধিবেশনে। মন্ত্রিসভার বৈঠকে ভাষণের খসড়া অনুমোদন করা হয়েছে।</p>
      <p>মন্ত্রিপরিষদ সচিব বলেন, এবার রাষ্ট্রপতির ভাষণের খসড়ায় যে বিষয়গুলো গুরুত্ব পেয়েছে তার মধ্যে আছে—দেশের সার্বিক পরিস্থিতি ও সামষ্টিক অর্থনীতির চিত্র, আর্থসামাজিক উন্নয়নে সরকারের নেওয়া বিভিন্ন পদক্ষেপ ও সাফল্য, রূপকল্প ২০২১ বাস্তবায়নে বিভিন্ন খাতে নেওয়া কর্মসূচির রূপরেখা, ডিজিটাল বাংলাদেশ বিনির্মাণে বিভিন্ন কর্মসূচির বাস্তবায়ন, দেশে-বিদেশ কর্মসংস্থান, সামাজিক নিরাপত্তা বেষ্টনী কর্মসূচির প্রসার, যুদ্ধাপরাধীদের বিচার প্রক্রিয়ার অগ্রগতি ও প্রশাসনিক নীতি-কৌশল, উন্নয়ন দর্শন ও অগ্রযাত্রার দিকনির্দেশনা।</p>
    </article>
  </body>
</html>