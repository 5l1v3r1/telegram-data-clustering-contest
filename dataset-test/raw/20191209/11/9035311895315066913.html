<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/12/09/uluslararas-dopingle-mucadele-ajans-rusyayi-4-yil-boyunca-olimpiyat-oyunlarindan-men-etti"/>
    <meta property="og:site_name" content="euronews"/>
    <meta property="article:published_time" content="2019-12-09T11:25:28+00:00"/>
    <meta property="og:title" content="Dopingle Mücadele Ajansı Rusya'yı Olimpiyat Oyunları'ndan men etti"/>
    <meta property="og:description" content="Dopingle Mücadele Ajansı Rusya'yı Olimpiyat Oyunları'ndan men etti"/>
  </head>
  <body>
    <article>
      <h1>Dopingle Mücadele Ajansı Rusya'yı Olimpiyat Oyunları'ndan men etti</h1>
      <address><time datetime="2019-12-09T11:25:28+00:00">09 Dec 2019, 11:25</time> by <a rel="author">Kerem Congar</a></address>
      <p>Uluslararası Dopingle Mücadele Ajansı (WADA), Rusya'yı 4 yıl boyunca Olimpiyat Oyunları'ndan men etti.</p>
      <p>Rusya yaklaşık 8 ay sonra düzenlenecek 2020 Tokyo Yaz Olimpiyatları ile 2020 Pekin Kış Olimpiyat Oyunları'na katılamayacak. Bunun yanında Rusya A Milli Futbol Takımı da 2022 yılında Katar'da düzenlenecek FIFA Dünya Kupası'ndan men edilecek.</p>
      <p>Rusya, WADA'nın söz konusu yasak kararını Spor Tahkim Mahkemesi'nde temyize götürme hakkına sahip.</p>
      <p>WADA'nın İsviçre'nin Lozan kentindeki merkezinde aldığı karar Rus sporcuların yanı sıra Rus yetkilileri ve olimpiyat komitesini de kapsıyor. Buna göre 2023 yılına kadar hiçbir Rus resmi yetkilisi herhangi bir uluslararası spor müsabakasına katılamayacak ve bu süre zarfında şampiyonalara ev sahipliği yapması ya da başvuruda bulunması engellenecek.</p>
      <figure>
        <iframe data-src="https://twitter.com/euronewses/status/1203993267756511233" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bunun yanında doping almadıklarını ispatlayabilen Rus sporcular farklı bir logo ve bayrak altında olimpiyat ve diğer şampiyonalara bireysel olarak katılabilecek.</p>
      <h3>Doping skandalı ilk Rio Olimpiyatları'nda ortaya çıktı 67 sporcu men edildi</h3>
      <p>İngiliz avukat Jonathan Taylor'ın başkanlığını yürüttüğü <a href="https://tr.euronews.com/search?query=wada">WADA</a> komitesinin hazırladığı rapor, Rusya uzun yıllardır bilinçli bir şekilde sporcularına doping uyguladığı ve doping testlerinin sonuçlarının negatif çıkması için manipülasyonda bulunduğunu ortaya çıkarmıştı.</p>
      <p>Rusya'nın karıştığı doping skandalı ilk olarak Brezilya'da düzenlenen 2016 Rio Olimpiyatları'na damgasını vurmuştu. Rusya adına yarışan 67 Rus sporcunun <a href="https://tr.euronews.com/2016/07/22/rio-olimpiyatlari-oncesi-45-atlet-daha-doping-testinden-gecemedi">WADA'nın raporu doğrultusunda olimpiyatlara katılmalarına izin verilmemişti.</a> Bu sporcular arasında kadınlar sırıkla atlamada 28 rekoru bulunan Yelena Isinbayeva da vardı.</p>
      <figure>
        <iframe data-src="https://twitter.com/euronewses/status/1203987588786376704" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Rus sporcular Pyeongchang'da Rusya bayrağı altında yarışamadı</h3>
      <p>Doping skandalı Rusya'yı Kuzey Kore'de düzenlenen 2018 Pyeongchang Kış Olimpiyatları'nda da vurdu. Oyunlara 389 Rus sporcu başvuruda bulunmuş, atletlerden 118'i olimpiyatlardan men edilmişti. Bunun yanında geride kalan sporcuların da Rusya bayrağı adı altında yarışmalarına izin verilmemiş, alınan madalyalar bireysel başarı olarak kabul edilmişti.</p>
      <p>The New York Times gazetesi 2016 aralık ayında Rusya Dopingle Mücadele Ajansı'nın (RUSADA) Genel Sekreteri Anna Antseliovich ile röportaj yapmış, Antseliovich Rus devlet kurumlarının doping skandalının içinde olduğunu açıklamıştı.</p>
      <p>WADA'nın raporuna göre son birkaç sene 30 ayrı spor dalında yarışan 1000 kadar Rus atletin dopinge bulaştığı belirtiliyor.</p>
      <ul>
        <li>
          <b>
            <a href="https://tr.euronews.com/2019/11/26/wada-rusya-doping-skandal-nedeniyle-2020-tokyo-olimpiyatlarnndan-men-edilebilir">WADA: Rusya doping skandalı nedeniyle 2020 Tokyo Olimpiyatları'ndan men edilebilir</a>
          </b>
        </li>
        <li>
          <b>
            <a href="https://tr.euronews.com/2019/08/01/dunya-sampiyonu-atlete-mahkemeden-kotu-haber-unvanini-korumak-icin-yarisamayacak">Dünya şampiyonu atlet testosteron seviyesine takıldı: Unvanını korumak için yarışamayacak</a>
          </b>
        </li>
        <li>
          <a href="https://tr.euronews.com/2018/04/20/abd-li-bisikletci-lance-armstrong-5-milyon-dolar-tazminat-odeyecek">
            <b>ABD'li bisikletçi Lance Armstrong 5 milyon Dolar tazminat ödeyecek</b>
          </a>
        </li>
      </ul>
    </article>
  </body>
</html>