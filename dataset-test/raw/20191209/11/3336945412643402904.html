<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hd.se/2019-12-09/lucia-skrotas-i-15-skanska-kommuner"/>
    <meta property="og:site_name" content="HD"/>
    <meta property="article:published_time" content="2019-12-09T11:37:00+00:00"/>
    <meta property="og:title" content="Lucia skrotas i 15 skånska kommuner"/>
    <meta property="og:description" content="Det här året släcker Ängelholm, Hörby och Trelleborg ner sina luciatåg."/>
  </head>
  <body>
    <article>
      <h1>Lucia skrotas i 15 skånska kommuner</h1>
      <h2>Nu har 15 skånska kommuner slutat med traditionellt luciafirande.<br/>Det här året släcker Ängelholm, Hörby och Trelleborg ner sina luciatåg, eftersom ingen vill arrangera firandet.</h2>
      <address><time datetime="2019-12-09T11:37:00+00:00">09 Dec 2019, 11:37</time> by <a rel="author">Dan Ivarsson</a></address>
      <p>Nu har nästan hälften av Skånes kommuner lagt ner traditionen med att rösta fram ortens lucia och ha ett officiellt luciafirande.</p>
      <p>Enligt <a href="https://sverigesradio.se/sida/artikel.aspx?programid=96&amp;artikel=7361869">Radio P4 Malmöhus</a> är det nu 15 av 33 kommuner i Skåne som har avskaffat sitt luciafirande.</p>
      <p>– Det passar inte så bra i dagens samhälle med de här nästan skönhetstävlingarna bland unga tjejer. Det är problematiskt. Vi vill inte ha det längre, säger Viktoria Munck, som är kulturutvecklare på Hörby kommun till P4.</p>
      <p>Det här året bryter Hörby en 50-årig tradition och skrotar sitt traditionella luciafirande. Kommunen har frågat både kulturskolan och Svenska kyrkan, men ingen vill arrangera ett officiellt luciatåg.</p>
      <p>Även Trelleborg och Ängelholm släcker ner sina luciafiranden i år, eftersom det inte går att hitta tillräckligt många som vill gå i lussetåget.</p>
      <p>Lions i Ängelholm har arrangerat stadens luciafirande i 20 år. Men nu går det inte längre.</p>
      <p>– Klart jag är ledsen. Vi har verkligen gjort vad vi kunnat. Jag har varit på både Rönnegymnasiet och frisörskolan för att höra om där var några som ville vara med. Men det fanns inte tillräckligt många som var intresserade, sa Gertie Hansson från Lions i Ängelholm <a href="https://www.hd.se/2019-11-07/lions-i-angelholm-staller-in-luciataget-men-det-finns-ljus-i?redirected=1">för en månad sedan</a>.</p>
      <figure>
        <img src="https://images.hdsydsvenskan.se/0x224:2500x1629/980x0/4ehzmCRN9HuuZqMhi7ha-KOhYNs.jpg"/>
        <figcaption>Ängelholm är en av de 15 kommuner i Skåne som har slutat med sitt traditionella luciafirande. Här är Ängelholms Lucia 2012 Olivia Ekberg tillsammans med tärnorna Lisett Kannenberg, Alexandra Sköldbäck, Amelia Kihlèn, Hanna Åkesson, Johanna Svensson och Matilda Holmåker.<br/>Bild: Mats Roslund</figcaption>
      </figure>
      <p><b>Ystad</b> avskaffade sitt luciafirande för tre år sedan och samma sak hände i Örkelljunga och Svalöv redan för elva år sen.</p>
      <p><b>I 25 år</b> har Helsingborgs Luciaförening utsett stadens officiella Lucia, som har krönts inför en stor publik vid Terrasstrapporna den förste advent. Det här året slutade Helsingborgs Luciaförening att utse stadens lucia. Men det blev ändå ett rekordstort luciatåg och mer musik än någonsin.</p>
      <p><b>Organisationen Helsingborg City</b> har nämligen tagit över arrangemanget tillsammans med gymnasieutbildningen Mega Musik på Gåsebäck, som hade hela 46 personer i luciatåget. Luciakronan vandrar mellan ett 20-tal olika tjejer under Mega Musiks luciaframträdanden på arbetsplatser och offentliga ställen under december.</p>
      <p>– Så vi kommer ju fortsatt att ha ett officiellt luciafirande, men samtidigt passa på att förändra det lite så att det hänger med i tiden. Att man har haft ett antal tjejer som man får rösta på, det känns inte så 2019 precis. Nu får killarna vara med också. Det tycker jag är lite roligt, sa Helsingborg Citys vd Hanna Candell <a href="https://www.hd.se/2019-11-28/ingen-traditionell-kroning-av-lucia-pa-sondag-ett-20-tal">inför första advent</a>.</p>
    </article>
  </body>
</html>