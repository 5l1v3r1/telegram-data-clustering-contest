<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625634/%D9%81%D9%82%D8%B1-%D8%A2%D9%87%D9%86-%D8%B4%D8%A7%DB%8C%D8%B9%E2%80%8C%D8%AA%D8%B1%DB%8C%D9%86-%D8%B9%D9%84%D8%AA-%D8%B1%DB%8C%D8%B2%D8%B4-%D9%85%D9%88-%D8%AF%D8%B1-%D8%B2%D9%86%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T11:03:00+00:00"/>
    <meta property="og:title" content="فقر آهن، شایع‌ترین علت ریزش مو در زنان"/>
    <meta property="og:description" content="یک متخصص و جراح پوست و مو گفت: ریزش ۱۰۰ تار مو در روز طبیعی است، اما درصورتی‌که تراکم مو کاهش پیدا کند به بررسی پزشکی نیاز دارد."/>
  </head>
  <body>
    <article>
      <h1>فقر آهن، شایع‌ترین علت ریزش مو در زنان</h1>
      <address>
        <time datetime="2019-12-09T11:03:00+00:00">09 Dec 2019, 11:03</time>
      </address>
      <p>
        <i>یک متخصص و جراح پوست و مو گفت: ریزش ۱۰۰ تار مو در روز طبیعی است، اما درصورتی‌که تراکم مو کاهش پیدا کند به بررسی پزشکی نیاز دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید محمدحسین ناجی اظهار کرد: ریزش مو در زنان به دلیل سوخت‌وساز و هورمون‌های زنانه، خاص‌تر و بارزتر است.</p>
      <p>وی خاطرنشان کرد: ریزش مو در سنین بعد از بلوغ در زنان دلایلی مختلفی دارد که ازجمله می‌توان به تغذیه، مشکلات هورمونی و وراثت اشاره کرد، اما رایج‌ترین علت به تغذیه و فقر آهن ‌برمی‌گردد که این امر در کاهش تراکم مو مؤثر است.</p>
      <p>این متخصص و جراح پوست و مو با بیان اینکه مشکلات هورمونی اعم از کم‌کاری و پرکاری تیروئید و ترشح نامنظم هورمون‌ها نقش بسزایی در ریزش مو در زنان دارند، تصریح کرد: مشکلات تیروئیدی اثرات عمده‌ای در کاهش تراکم مو دارد، همچنین ترشح هورمون‌های مردانه و کیست تخمدان در ریزش مو تأثیر بسزایی دارد.</p>
      <p>ناجی با اشاره به اینکه ترشح هورمون‌های مردانه باعث رشد موهای زائد در زنان می‌شود، افزود: وراثت نیز یکی دیگر از عوامل کاهش تراکم مو در زنان است که از بستگان درجه اول مانند پدر و برادر یا درجه دوم مانند عمو، دایی و پدربزرگ به ارث می‌رسد.</p>
      <p>وی با بیان اینکه ریزش مو به دلیل وراثت بدون هیچ آزمایشی قابل‌تشخیص است، ادامه داد: کاهش تراکم مو در قله سر فقط می‌تواند وراثتی باشد، درحالی‌که معالجه این نوع از ریزش مو از سایر عوامل دیگر سخت‌تر است.</p>
      <p>این متخصص و جراح پوست و مو با اشاره به اینکه شایع‌ترین علت ریزش مو در زنان فقر آهن و بعدازآن مشکلات غدد و هورمون‌های زنانه است، تصریح کرد: حدود ۶۰ درصد موها با درمان قابل‌برگشت است و ۴۰ درصد دیگر به‌مرورزمان درمان می‌شود.</p>
      <p>
        <b>راه‌های درمان ریزش مو</b>
      </p>
      <p>ناجی با بیان اینکه هر عارضه درمان خاص خود را دارد، خاطرنشان کرد: در صورت فقدان آهن بیمار با مصرف قرص آهن از ریزش مو جلوگیری می‌کند و مشکلات تیروئیدی هم با برطرف کردن مشکل غدد و مصرف قرص درمان می‌شوند. البته قابل‌ذکر است که رویش مجدد مو در افرادی که دچار مشکلات تیروئیدی هستند، احتیاج به زمان بیشتری دارد.</p>
      <p>وی با اشاره به مشکلات هورمونی در زنان، تصریح کرد: در بعضی مواقع کیست تخمدان به جراحی احتیاج دارد، در غیر این صورت با مراجعه به پزشک زنان و کنترل هورمون‌ها، ریزش مو قابل جلوگیری و درمان است.</p>
      <p>این متخصص و جراح پوست و مو، تصریح کرد: در ریزش موی وراثتی که بیشتر در آقایان اتفاق می‌افتد، با مصرف داروی ضد ریزش بین شش تا یک سال و مراجعه هر دوماِ به پزشک، ریزش مو تا حدی درمان و کنترل می‌شود، همچنین از داروهای ترکیبی و موضعی هم می‌توان در درمان این نوع ریزش مو استفاده کرد.</p>
      <p>ناجی بابیان اینکه کاشت مو عارضه خاصی ندارد، ادامه داد: کاشت مو در زنان کمتر اتفاق می‌افتد، زیرا نیازی به این نوع درمان در زنان نیست، مگر در موارد استثنایی که پوست سر سوخته و یا موارد مشابهی که نیاز به کاشت مو احساس می‌شود.</p>
    </article>
  </body>
</html>