<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813453/%D9%88%D9%82%D8%AA%DB%8C-%D8%A7%D9%85%DA%A9%D8%A7%D9%86%D8%A7%D8%AA%D9%85%D8%A7%D9%86-%DA%A9%D8%A7%D9%85%D9%84-%D9%86%DB%8C%D8%B3%D8%AA-%DA%86%D8%B7%D9%88%D8%B1-%D9%88%D8%B1%D8%B2%D8%B4%DA%A9%D8%A7%D8%B1-%D8%B4%D8%A7%D8%AE%D8%B5-%D8%A8%D8%B3%D8%A7%D8%B2%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:14:45+00:00"/>
    <meta property="og:title" content="وقتی امکاناتمان کامل نیست، چطور ورزشکار شاخص بسازیم؟"/>
    <meta property="og:description" content="ایسنا/کرمانشاه دبیر هیات بسکتبال استان کرمانشاه گفت: زیرساخت و امکانات بسکتبال کرمانشاه برای ظهور ورزشکاران شاخص جدیدی در این رشته کافی نیست."/>
  </head>
  <body>
    <article>
      <h6 class="kicker">دبیر هیات بسکتبال کرمانشاه:</h6>
      <h1>وقتی امکاناتمان کامل نیست، چطور ورزشکار شاخص بسازیم؟</h1>
      <address><time datetime="2019-12-09T11:14:45+00:00">09 Dec 2019, 11:14</time> by <a rel="author">فاطمه احمدیان</a></address>
      <p>ایسنا/کرمانشاه دبیر هیات بسکتبال استان کرمانشاه گفت: زیرساخت و امکانات بسکتبال کرمانشاه برای ظهور ورزشکاران شاخص جدیدی در این رشته کافی نیست.</p>
      <p>بهنام بنی عامریان در گفت وگو با ایسنا، در پاسخ به اینکه چرا کرمانشاه سالهاست در بسکتبال ایران ورزشکار شاخصی ندارد، اظها رکرد: این مشکل فقط مختص به بسکتبال نیست و در سایر رشته‌های توپی مانند والیبال و فوتبال نیز ورزش کرمانشاه در سالهای گذشته ورزشکار شاخصی درسطح ملی نداشته است.</p>
      <p>وی غفلت از آموزش و پرورش، نداشتن برنامه منظم استعدادیابی و نبود امکانات و سالن تخصصی مناسب را از دلایل افول بسکتبال کرمانشاه در این سالها دانست و تصریح کرد: بهترین راه برای شناسایی استعدادهای هر رشته ورزشی، استفاده از ظرفیت آموزش و پرورش است، درحالیکه در یک دهه گذشته برنامه مدونی برای این کار نداشته‌ایم.</p>
      <p>دبیرهیات بسکتبال کرمانشاه در ادامه به مشکل نداشتن سالن تخصصی مناسب برای این رشته در کرمانشاه اشاره کرد و گفت: سالن شهید بهشتی مجموعه ورزشی آزادی یکی از استانداردترین سالن‌های بسکتبال استان است که در گذشته تنها به این رشته اختصاص داشت، اما در سالهای اخیر آن را در اختیار هیات همگانی قرار دادند و به سالنی چند منظوره تبدیل شد.</p>
      <p>وی تصریح کرد: امکانات و تجهیزات سالنی که اکنون در مجموعه تختی در اختیار داریم، دچار فرسودگی شده و از سوی دیگر تنها جوابگوی تمرینات ورزشکاران بزرگسالال این رشته است و امکان استفاده از آن برای استعدادیابی وجود ندارد.</p>
      <p>این پیشکسوت بسکتبال کرمانشاه در ادامه به گرایش روزافزون علاقمندان بسکتبال به سمت بسکتبال سه نفره اشاره کرد و گفت: از آنجایی که این رشته پرهیجان در فضاهای باز برگزار می‌شود، روز به روز تعداد علاقمندان به آن در دنیا درحال افزایش است.</p>
      <p>دبیر هیات بسکتبال کرمانشاه از برنامه ریزی برای همگانی کردن بسکتبال سه نفره در کرمانشاه خبر داد و افزود: برای توسعه این رشته رایزنی‌هایی را با سازمان فرهنگی شهرداری کرمانشاه داشته‌ایم و قرار شده تا در یکی از پارک‌های استان زمینه برگزاری مسابقات بسکتبال سه نفره را فراهم کنیم.</p>
      <p>وی تصریح کرد: تلاش می‌کنیم با همکاری شهرداری تا پایان سال راه اندازی این رشته را در یکی از پارک‌های کرمانشاه که محل تجمع جوانان باشد داشته باشیم و بتوانیم آنها را به سمت ورزش کردن ترغیب کنیم.</p>
      <p>بنی عامریان اضافه کرد: متاسفانه درحال حاضر پارک‌های کرمانشاه به جای اینکه محلی برای سرگرمی و تفریح جوانان باشد، به محلی برای وقت تلف کردن تبدیل شده، برای همین نیاز داریم رشته‌هایی که قابلیت همگانی کردن دارند را در پارک‌ها برگزار کنیم.</p>
      <p>انتهای پیام  </p>
    </article>
  </body>
</html>