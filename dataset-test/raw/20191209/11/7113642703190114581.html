<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/columns/2019/331741/"/>
    <meta property="og:site_name" content="FaceNews"/>
    <meta property="article:published_time" content="2019-12-09T11:11:36+00:00"/>
    <meta property="og:title" content="160 тисяч причин для запровадження ринку землі"/>
    <meta property="og:description" content="За даними фіскальної служби Україна у січні-жовтні 2019 року імпортувала 161 тис. тон картоплі, що майже в 30 разів більше, ніж за цей же період за будь-який рік до цього."/>
  </head>
  <body>
    <article>
      <h1>160 тисяч причин для запровадження ринку землі</h1>
      <h2>За даними фіскальної служби Україна у січні-жовтні 2019 року імпортувала 161 тис. тон картоплі, що майже в 30 разів більше, ніж за цей же період за будь-який рік до цього.</h2>
      <address><time datetime="2019-12-09T11:11:36+00:00">09 Dec 2019, 11:11</time> by <a rel="author">Анатолий Чиж, источник:</a></address>
      <p>Попередній сумний максимум був встановлений у 2011 році – 5 тис. тон. При цьому кожна десята картоплина була ввезена з Нідерландів, з країни, де гектар земні коштує як квартира у Києві.</p>
      <p>Так, у нас зараз неврожайний рік на картоплю. Але як кілограм картоплі в країні, де мінімальна зарплата, яку отримують більшість селян та «нараховують» собі більшість директорів приватних фірм, не дотягує 200 Євро, орендувати гектар землі можна за суму від 40 до 140 Євро, на рік навіть у неврожайний рік може коштувати дорожче, ніж у Нідерландах, де мінімальна зарплата – 1480 Євро на місяць. А їм же треба закласти в собівартість формулу «Роттердам+», щоб окупити вартість доставки до України.</p>
      <p>Причина в тому, що їх фермери та агрогосподарства садять не по 30 соток, а по 30 гектарів картоплі. Обробляють по 30 га власної землі, для чого купують сучасні трактори вартістю в мільйони гривень на наші гроші. Наші фермери обробляють поля на радянських зломках або на малопотужних, а тому і дешевих «китайцях». Тож і при такій «оренді» та «зарплаті» собівартість картоплі у них суттєво вища. А ще вони не можуть собі дозволити будувати картоплесховище з відповідним температурним режимом, тож змушені продавати продукцію восени за значно нижчими цінами. Таким чином відсутність ринку землі породжує коло: немає землі → немає стимулу купувати ефективну техніку → немає гарного врожаю → немає стимулу будувати картоплесховище → немає можливості притримати картоплю до «нормальних» цін → немає заробітку → немає можливості платити гідну зарплату → немає розвитку.</p>
      <p>Я вірю, що це коло не замкнуте. І що депутати побачать ці 160 тисяч причин, щоб запровадити ринок землі уже з жовтня 2020 року.</p>
      <p><b>Ринок поступовий: </b>перші три роки – до 50 га в одні руки, наступні три роки – до 500 га., потім – до 10 тисяч га (як приклад).</p>
      <p><b>Ринок неспекулятивний: </b>при здачі землі в оренду нараховувати орендодавцю податок на нерухомість у 3-кратному розмірі. Виняток – тільки на 5 га для пенсіонерів за віком. Цим людям і тільки до 5 га податок за звичайними ставками. Тож маєш землю – обробляй, або плати податків більше.</p>
      <p><b>Ринок обмежений: </b>до вступу України в ЄС іноземці та іноземні компанії можуть лише орендувати землю в нашій країні, якщо всеукраїнський референдум не вирішить інакше. Я впевнений, що іноземні інвестори знайдуть спосіб завести свої гроші в Україну. Наприклад, дадуть «позику» своїм найманим працівникам – українцям на купівлю землі. А потім українець здаватиме землю в оренду компанії, в якій працює, не повертаючи «позики». Коли він звільниться чи піде на пенсію – «продасть» цю землю іншому українцю, який працюватиме на його місці. А виручені гроші поверне компанії, як взяту «позику».</p>
      <p>Запровадження ринку землі є індикатором для нової влади. Іде вона «запорошеним» шляхом «за життя», «голосно» волаючи про любов до «Батьківщини», чи хоче скинути останні шаровари радянської України і покинути сім’ю братніх народів, де «старший» брат чомусь сильно розпоясався.</p>
    </article>
  </body>
</html>