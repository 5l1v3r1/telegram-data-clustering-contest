<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916439"/>
    <meta property="og:site_name" content="Dnevnik"/>
    <meta property="article:published_time" content="2019-12-09T11:45:00+00:00"/>
    <meta property="og:title" content="Milanović in Škoro vse bližje Grabar-Kitarovićevi"/>
    <meta property="og:description" content="Hrvaška predsednica Kolinda Grabar-Kitarović je v javnomnenjskih raziskavah na prvem mestu med enajstimi kandidati na skorajšnjih predsedniških volitvah, a je ostala brez prepričljive prednosti pred prvima zasledovalcema, kaže redna mesečna raziskava. Za vrat ji dihata bivši hrvaški premier Zoran Milanović ter podjetnik in pevec Miroslav Škoro."/>
  </head>
  <body>
    <article>
      <h1>Milanović in Škoro vse bližje Grabar-Kitarovićevi</h1>
      <address><time datetime="2019-12-09T11:45:00+00:00">09 Dec 2019, 11:45</time> by <a rel="author">STA</a></address>
      <p>
        <b>Hrvaška predsednica Kolinda Grabar-Kitarović je v javnomnenjskih raziskavah na prvem mestu med enajstimi kandidati na skorajšnjih predsedniških volitvah, a je ostala brez prepričljive prednosti pred prvima zasledovalcema, kaže redna mesečna raziskava. Za vrat ji dihata bivši hrvaški premier Zoran Milanović ter podjetnik in pevec Miroslav Škoro.</b>
      </p>
      <p>Hrvaška volilna komisija je prejšnji teden uradno potrdila predsedniške kandidature enajstih oseb, ki bodo na volilnih glasovnicah v prvem krogu hrvaških predsedniških volitev 22. decembra.</p>
      <p>Ko je bilo jasno, kdo bodo uradni kandidati, je agencija Ipsos izvedla raziskavo med 1000 hrvaškimi državljani, ki so izrekli 27,4-odstotno podporo kandidatki vladajoče HDZ in sedanji predsednici Grabar-Kitarovićevi. Sledita ji kandidat SDP, bivši premier Milanović in neodvisni kandidat Škoro s 24 in 23 odstotki, je objavila komercialna televizija Nova TV v svoji redni mesečni raziskavi Crobarometar.</p>
      <p>Grabar-Kitarovićeva že nekaj mesecev izgublja podporo volivcev, ki je bila tudi deset odstotnih točk pred Milanovićem. Bivši premier je med prvo decembrsko raziskavo nekoliko okrepil svojo priljubljenost med anketiranci v primerjavi s podobno novembrsko raziskavo, medtem ko je največji skok s približno sedmimi odstotnimi točkami v primerjavi z novembrom zabeležil Škoro, ki uživa podporo konservativnih in skrajnih desničarskih hrvaških krogov.</p>
      <p>Raziskava je tudi prvič pokazala, da bi Grabar-Kitarovićeva izgubila v drugem krogu, če bi se pomerila s Škorom. Prav tako je anketa potrdila, da bo Milanović poraženec v drugem krogu, ne glede na to, ali se bodo volivci odločali med njim in Grabar-Kitarovićevo ali med njim in Škorom. Rezultat naj bi bi bil tesnejši, če bi se v drugem krogu pomeril z Grabar-Kitarovićevo.</p>
      <p>Prvi trije kandidati so znotraj statistične napake, ki znaša +/- 3,1 odstotka, kar pomeni, da lahko dogodki v naslednjih dveh tednih privedejo do sprememb v vrstnem redu prvih treh, ocenjuje Nova TV. Dodaja, da je pričakovati boj za vsak glas.</p>
      <p>Najbližji zasledovalec za favoriti prvega kroga je hrvaški poslanec v Evropskem parlamentu Mislav Kolakušić, ki ima 8,2-odstotno podporo. Nekaj manj kot dva odstotka ima saborski poslanec Ivan Pernar, ki je po odhodu iz stranke Živi zid ustanovil politično stranko z lastnim imenom.</p>
      <p>Preostalih šest predsedniških kandidatov, med katerimi sta dve ženski, je pod dvema odstotkoma. Med anketiranci je bilo tudi osem odstotkov neodločenih volivcev.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916433/svet/hrvaskim-ribicem-vec-kot-milijon-evrov-slovenskih-kazni"/>
      </related>
    </article>
  </body>
</html>