<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2598289/narodila-v-tualeti-i-vikinula-u-smitta-ukrainka-u-polsi-zorstoko-rozpravilas-iz-vlasnou-ditinou"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-12-09T11:15:00+00:00"/>
    <meta property="og:title" content="“Народила в туалеті і викинула у сміття”: українка у Польщі жорстоко розправилась із власною дитиною"/>
    <meta property="og:description" content="Суд засудив жінку до позбавлення волі"/>
  </head>
  <body>
    <article>
      <h1>“Народила в туалеті і викинула у сміття”: українка у Польщі жорстоко розправилась із власною дитиною</h1>
      <address><time datetime="2019-12-09T11:15:00+00:00">09 Dec 2019, 11:15</time> by <a rel="author">Олег Давибіда</a></address>
      <p>
        <i>У Любліні завершився судовий процес проти жінки, яка в туалеті заводу, де працювала, народила дитину й кинула її в пластиковий контейнер для відходів.</i>
      </p>
      <p>Як повідомляє "<a href="https://rezonans.cc/news/88043/">Rezonans</a>", згідно з вироком суду, 37-річна громадянка України відправиться до в’язниці на найближчі 8 років. Її визнали винною у спробі вбивства. </p>
      <p>Зазначається, що жінці призначили мінімально можливе покарання за її вчинок. Суд врахував, зокрема, її розкаяння. Максимальне могло обернутися довічним ув’язненням. Вирок поки що не набрав законної сили й ще може бути оскарженим. Чи подаватиме захист обвинуваченої апеляцію, наразі невідомо.</p>
      <p>Нагадаємо, інцидент стався на заводі з переробки фруктів і овочів в населеному пункту Мілейове (Milejowie) в липні 2018 року. Певної миті Надія К. покинула виробничу лінію. Тривалу відсутність жінки помітили інші працівниці, в тому числі, її рідна сестра. Вони вирушили на пошуки й виявили її в приміщенні туалету. Породілля спливала кров’ю. У пластиковому контейнері поруч з матір’ю було знайдено її новонароджену доньку.</p>
      <p>Дитину вдалося врятувати. Надія К. приїхала на роботу до Польщі в червні, коли вже була на 8-му місяці вагітності. Однак цей факт вона приховувала, постійно вдягаючи на роботу об’ємний одяг. На всі підозри з боку колег про свій стан вона відповідала запереченнями.</p>
    </article>
  </body>
</html>