<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/1984297_skvely-slovensky-herec-ma-dovod-na-radost-dnes-je-pre-neho-vynimocny-den"/>
    <meta property="og:site_name" content="markíza"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="Skvelý slovenský herec má dôvod na radosť: Dnes je pre neho výnimočný deň"/>
    <meta property="og:description" content="Významný slovenský herec IVAN LETKO sa dnes dožíva okrúhlych 85. narodenín."/>
  </head>
  <body>
    <article>
      <h1>Skvelý slovenský herec má dôvod na radosť: Dnes je pre neho výnimočný deň</h1>
      <h2>Významný slovenský herec IVAN LETKO sa dnes dožíva okrúhlych 85. narodenín.</h2>
      <address>
        <time datetime="2019-12-09T11:00:00+00:00">09 Dec 2019, 11:00</time>
      </address>
      <p>Ivan Letko - herec, ktorý celý svoj život zasvätil múzam a jeho herecké majstrovstvo sme mohli obdivovať desiatky rokov nielen z javiska Divadla Nová scéna, ale aj z filmov, televíznych inscenácií a seriálov, z rozhlasu, dabingu a ktorý ako pedagóg vychoval generácie mladých hercov, sa v pondelok 9. decembra dožíva okrúhlych 85. narodenín.</p>
      <p><b>Narodeniny oslávi v širšom kruhu svojej rodiny v Devíne a čo by si k jubileu prial?</b><br/><br/><i>„Sám sebe by som zaprial najmä zdravie, mám za sebou operácie a teda si prajem, aby som už nemusel otvárať kľučky do nemocničných zariadení. A kým vládzem, ešte by ma potešila práca v dabingu, v televízii a prípadne aj nejaká pekná rola v divadle. Mal som skvelý život, naplnený radosťou z práce, zahral som si množstvo krásnych postáv, jednu mám ešte ako tajnú túžbu. Zahrať si vo Višňovom sade sluhu Firsa, pokojne aj mimo Bratislavy... <br/>Ale nemenil by som na svojom živote nič. Keď ma prijali na VŠMU a povedal som to otcovi, iba si vzdychol - to si si vybral zle chlapče, budeš sa musieť celý život učiť. A to je presne to, čo ma na herectve najviac bavilo. Posúvať sa dopredu, stvárňovať osudy iných, učiť sa.<br/>Momentálne žijem predvianočným ruchom a prípravami na oslavu, v bežných dňoch mi vo vidieckom dome robí spoločnosť dcérin psík, s ktorým chodím na prechádzky. Je to najlepší liek proti samote.„</i><br/><br/>Ku gratulácii sa pripájajú aj generálna riaditeľka Divadla Nová scéna Ingrid Fašiangová, umelecký riaditeľ a dlhoročný kolega Karol Čálik:<i> „Milý náš Ivan, dovoľ nám, aby sme ti v mene všetkých bývalých i súčasných členov Novej scény popriali veľa, veľa pevného zdravia, spokojnosti, úspechov, lásky a pokoja. Zároveň Ti úprimne ďakujeme za všetko, čo si pre dobré meno Novej scény urobil. S úctou a pozdravom, živijó milý náš Ivan!"</i></p>
      <p>Životopis:</p>
      <p>Významný slovenský herec a pedagóg, mim.prof. doc. Ivan Letko sa narodil 9.12.1934 vo Farnej pri Leviciach. Jeho cesta k divadlu sa začala v Hlohovci, kde vyrastal, študoval na gymnáziu a účinkoval v rôznych ochotníckych súboroch. V roku 1956 absolvoval štúdium herectva na VŠMU v Bratislave pod vedením Andreja Bagara, neskôr desať rokov pôsobil v Divadle SNP Martin, kde si zahral množstvo krásnych úloh napr. Haimona v Antigone (1956), Trepleva v Čajke (1963) či Marca Antonia v Juliusovi Ceasarovi (1964). V roku 1966 sa stal členom činohry Novej scény v Bratislave, kde pôsobil aj ako umelecký šéf činohry. Z množstva úloh tragikomického i komického žánru spomeňme Emila Magica v hre Vajce (1966), Valéra v Tartuffovi (1966), Kuligina v Troch sestrách (1972), Helmera v Nore (1975), Trigorina v Čajke (1976).<br/><br/>Stvárnil množstvo postáv v televíznych inscenáciách a seriáloch ako napr. Polnočný vlak, Hedda Gablerová, Žiarlivé ženy , Povstalecká história, no v neposlednom rade aj v rozhlase, či dabingu. Nezabudnuteľným je aj kultová ruská rozprávka Mrázik, kde prepožičal svoj hlas Babe Jage a účinkoval ako Mrázik aj v rovnomennom muzikáli Mrázik na Novej scéne.<br/>V posledných rokoch potešil divákov seriálu Búrlivé víno.<br/><br/>Ivan Letko pôsobil viac ako 30 rokov ako pedagóg herectva na VŠMU, kde vychoval množstvo známych hereckých osobností. Medzi jeho študentov patrili takí herci ako: Zdena Studenková, Jozef Vajda, Anna Javorková, Ivo Gogál, Ján Kroner, Jana Oľhová ale i jeho dcéra Hana Letková a mnohí ďalší. Svoje bohaté skúsenosti potom odovzdával na Konzervatóriu v Bratislave, neskôr na Cirkevnom konzervatóriu v Bratislave a súkromnom konzervatóriu v Topoľčanoch.<br/><br/>Stovky postáv v divadle a televízii svojský prejav v herectve z Ivana Letka urobili doslova slovenskú hereckú legendu, ktorá zostane navždy zapísaná v dejinách slovenského herectva.</p>
    </article>
  </body>
</html>