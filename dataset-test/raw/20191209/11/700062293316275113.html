<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/health/717072-h-shmasia-ton-epitrapezion-paichnidion-sth-leitoyrgia-toy-egkefaloy.html"/>
    <meta property="og:site_name" content="madata.gr"/>
    <meta property="article:published_time" content="2019-12-09T11:10:00+00:00"/>
    <meta property="og:title" content="Η σημασία των επιτραπέζιων παιχνιδιών στη λειτουργία του εγκεφάλου"/>
    <meta property="og:description" content="Τη σημασία των επιτραπέζιων παιχνιδιών στις νοητικές λειτουργίες έρχεται να δείξει μελέτη που έγινε στη Βρετανία.Οι ηλικιωμένοι που παίζουν συχνά σκάκι, σκραμπλ, μπίνγκο και άλλα"/>
  </head>
  <body>
    <article>
      <h1>Η σημασία των επιτραπέζιων παιχνιδιών στη λειτουργία του εγκεφάλου</h1>
      <address>
        <time datetime="2019-12-09T11:10:00+00:00">09 Dec 2019, 11:10</time>
      </address>
      <p>Τη σημασία των επιτραπέζιων παιχνιδιών στις νοητικές λειτουργίες έρχεται να δείξει μελέτη που έγινε στη Βρετανία.<br/><br/>Οι ηλικιωμένοι που παίζουν συχνά σκάκι, σκραμπλ, μπίνγκο και άλλα επιτραπέζια, καθώς επίσης παιχνίδια με χαρτιά, βοηθάνε τον εγκέφαλο τους να διατηρήσει ομαλές τις λειτουργίες του στην τρίτη ηλικία, μειώνοντας την πιθανότητα άνοιας. Η μελέτη δείχνει ότι τα άτομα άνω των 70 ετών που τακτικά παίζουν τέτοια παιχνίδια, έχουν καλύτερες επιδόσεις στα γνωστικά και μνημονικά τεστ.<br/><br/>Οι ερευνητές, με επικεφαλής τον Ντρου Άλτσουλ του Πανεπιστημίου του Εδιμβούργου, που έκαναν τη δημοσίευση στο περιοδικό γεροντολογίας «Journals of Gerontology Series B: Psychological Sciences», μελέτησαν 1.091 ανθρώπους 70 έως 79 ετών που υποβάλλονταν ανά τριετία σε τεστ, τα αποτελέσματα των οποίων συσχετίστηκαν με το αν και πόσο έπαιζαν επιτραπέζια παιγνίδια.<br/><br/>Όπως διαπιστώθηκε, εκείνοι που ήταν πιο μανιώδεις παίκτες, όσο μεγάλωναν εμφάνιζαν και μικρότερη έκπτωση γνωστικών και μνημονικών ικανοτήτων, με αποτέλεσμα να θυμούνται καλύτερα και το μυαλό τους να δουλεύει πιο γρήγορα.<br/><br/>Η μελέτη, ασφαλώς, βρήκε μόνο μία συσχέτιση και όχι μία σχέση αιτίας-αποτελέσματος.<br/><br/>«Το να παίζει κανείς επιτραπέζια, χαρτιά και παιχνίδια λέξεων, μπορεί να προστατεύει από τη γνωστική έκπτωση, όμως αυτή η μελέτη δεν ήταν μία κλινική παρέμβαση, συνεπώς δεν μπορούμε να είμαστε βέβαιοι. Πάντως, αν μη τι άλλο, αυτά τα παιγνίδια είναι διασκεδαστικά, φθηνά και σίγουρα δεν κάνουν κανένα κακό», δήλωσε ο Άλτσουλ.<br/><br/>Σύμφωνα με τους ερευνητές, το όφελος των παιχνιδιών για τον εγκέφαλο δεν φαίνεται να προκύπτει τόσο από την κοινωνική διάστασή τους όσο από την πρόκληση που συνιστούν τα ίδια τα παιγνίδια για τον νου. Σε σχέση με το διάβασμα, το γράψιμο, τα μαθήματα διά βίου, τις επισκέψεις σε μουσεία και βιβλιοθήκες ή τις συναντήσεις με φίλους και συγγενείς, τα παιχνίδια φαίνεται να ενεργοποιούν περισσότερο τη σκέψη και τη μνήμη, σύμφωνα με τον Άλτσουλ.<br/><br/>Πώς ακριβώς ο εγκέφαλος αλλάζει νευροβιολογικά χάρη στα επιτραπέζια παιγνίδια, παραμένει θέμα προς μελέτη.</p>
    </article>
  </body>
</html>