<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191209-chomu-fly-emirates-vybralo-svoyim-oblychchyam-ukrayinsku-regbistku-yurij-golyk/"/>
    <meta property="og:site_name" content="ФАКТИ ICTV"/>
    <meta property="article:published_time" content="2019-12-09T11:10:34+00:00"/>
    <meta property="og:title" content="Чому Fly Emirates вибрало своїм обличчям українську регбістку – Юрій Голик"/>
    <meta property="og:description" content="Радник прем’єр-міністра Юрій Голик розповів, як українській спортсменці Наталії Мазур вдалося стати обличчям Fly Emirates."/>
  </head>
  <body>
    <article>
      <h1>Чому Fly Emirates вибрало своїм обличчям українську регбістку – Юрій Голик</h1>
      <address>
        <time datetime="2019-12-09T11:10:34+00:00">09 Dec 2019, 11:10</time>
      </address>
      <p>Радник прем’єр-міністра Юрій Голик розповів, як українській спортсменці Наталії Мазур вдалося стати обличчям Fly Emirates.</p>
      <p>Українська регбістка <b>Наталія Мазур</b> стала обличчям авіакомпанії <b>Fly Emirates</b>. Один з літаків цієї авіакомпанії прикрасило фото гравця національної збірної України з регбі-7. Про це <a href="https://www.facebook.com/y.golyk/posts/1486690068150535">на своїй сторінці в Facebook</a> повідомив радник прем’єр-міністра Юрій Голик.</p>
      <p>Українська спортсменка привернула увагу однієї з найбільших авіакомпаній світу після Чемпіонату Європи з регбі-7, який пройшов <b>в 2018 році в Дніпрі</b>. У 2015-2019 роках Голик працював радником голови Дніпропетровської ОДА і займався допомогою в проведенні чемпіонату.</p>
      <blockquote>– Перед туром Світової серії регбі-7 в Дубаї, а це вже 50 років розвитку цього виду спорту в країні, на літаках однієї з кращих авіакомпаній світу Fly Emirates з’явилася фотографія гравця Національної збірної України з регбі-7 Наталії Мазур, – написав він.</blockquote>
      <figure>
        <img src="https://fakty.com.ua/wp-content/uploads/2019/12/09/regbi-447x512.jpg?1575888202"/>
      </figure>
      <p>
        <b>Читайте: </b>
        <a href="https://fakty.com.ua/ua/sport/20191209-shahtar-atalanta-prognoz-bukmekeriv-na-match-ligy-chempioniv/">Шахтар – Аталанта: прогноз букмекерів на матч Ліги чемпіонів</a>
      </p>
      <p>Як зазначив Голик, такий успіх – це результати проекту президента Федерації регбі Дніпропетровської області <b>Дениса Давидова</b> і власника Lustre Art Ігоря Дехи. У 2018 році на Чемпіонаті Європи з регбі-7 в Дніпрі збірна України посіла <b>друге місце</b>.</p>
      <p><b>Регбі-7</b> – один з видів регбі-футболу. Матч з регбі-7 є змаганням двох команд, в кожній з яких сім гравців, гра триває два тайми по сім хвилин з перервою не більше двох хвилин.</p>
      <p>Як і в регбі-15, основним завданням гравців на полі є зарахування балів шляхом занесення м’яча в залікову зону суперника або потрапляння у Н-подібні ворота вище перекладини.</p>
      <p>Нагадаємо, екс-перша ракетка світу та чемпіонка Australian Open-2018, датчанка<a href="https://fakty.com.ua/ua/sport/20191206-voznyatski-ogolosyla-pro-zavershennya-kar-yery-pislya-australian-open-2020/"> Каролін Возняцкі оголосила про завершення кар’єри</a>.</p>
    </article>
  </body>
</html>