<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naftemporiki.gr/story/1541124/tsabousoglou-etoimoi-gia-sumfonia-kai-me-tin-ellada-gia-moirasia-tou-ploutou-tis-an-mesogeiou"/>
    <meta property="og:site_name" content="naftemporiki.gr"/>
    <meta property="article:published_time" content="2019-12-09T11:33:41+00:00"/>
    <meta property="og:title" content="Τσαβούσογλου: Έτοιμοι για συμφωνία και με την Ελλάδα για μοιρασιά του πλούτου της Αν. Μεσογείου"/>
    <meta property="og:description" content="Η Άγκυρα συνεχώς τονίζει πως είναι έτοιμη να υπογράψει παρόμοιες συμφωνίες με όλες τις παράκτιες χώρες στην Ανατολική Μεσόγειο και ότι οποιαδήποτε συμφωνία στην οποία δεν περιλαμβάνεται η Τουρκία είναι άκυρη, δήλωσε ο Τούρκος υπουργός Εξωτερικών, Μεβλούτ Τσαβούσογλου."/>
  </head>
  <body>
    <article>
      <h1>Τσαβούσογλου: Έτοιμοι για συμφωνία και με την Ελλάδα για μοιρασιά του πλούτου της Αν. Μεσογείου</h1>
      <address>
        <time datetime="2019-12-09T11:33:41+00:00">09 Dec 2019, 11:33</time>
      </address>
      <p>Η Άγκυρα συνεχώς τονίζει πως είναι έτοιμη να υπογράψει παρόμοιες συμφωνίες με όλες τις παράκτιες χώρες στην Ανατολική Μεσόγειο και ότι οποιαδήποτε συμφωνία στην οποία δεν περιλαμβάνεται η Τουρκία είναι άκυρη, δήλωσε ο Τούρκος υπουργός Εξωτερικών, Μεβλούτ Τσαβούσογλου, απαντώντας σε ερωτήσεις μετά την κοινή συνέντευξη Τύπου με τον Αφγανό ομόλογό του για τις επαφές Ελλήνων αξιωματούχων με αξιωματούχους της διοίκησης του στρατάρχη της ανατολικής Λιβύης, Χαλίφα Χάφταρ, κατόπιν της συμφωνίας Τουρκίας-Λιβύης, και την ενίσχυση της άμυνας της Κρήτης.</p>
      <p>Ο κ. Τσαβούσογλου, αφού πρόσθεσε ότι οι Ελληνοκύπριοι συνεχίζουν μονομερώς τις γεωτρήσεις και ότι η Ελλάδα συνεχίζει επαφές με Αίγυπτο, Ισραήλ και τον Λίβανο, προσπαθώντας να κρατήσει απέξω την Τουρκία, είπε:</p>
      <p>«Εμείς πρωτίστως χαλάσαμε ένα μεγάλο παιχνίδι, στέλνοντας τα πλωτά μας γεωτρύπανα εκτός υφαλοκρηπίδας μας στις περιοχές που έδωσε άδειες η "ΤΔΒΚ" στην ΤΠΑΟ (Ανώνυμος Συνεταιρισμός Τουρκικών Πετρελαίων). Δεν περίμεναν τέτοια κίνηση από την Τουρκία. Τώρα άλλαξαν οι ισορροπίες. Επικρατεί πανικός. Προσπαθούν να εκδοθούν αποφάσεις από την Ε.Ε. Από την άλλη, βλέπουμε ότι μαζί με την Ελλάδα, κάποιες χώρες της περιοχής, με τη συμφωνία που υπογράψαμε με την Λιβύη αντιδρούν υστερικά. Βλέπουμε ότι κάνουν βήματα που δεν χωράνε στη διπλωματική ευγένεια και ωριμότητα. Π.χ. η απέλαση του πρέσβη της Λιβύης από την Ελλάδα. Πράγματι πρόκειται για απαράδεκτη κατάσταση» υποστήριξε.</p>
      <p>«Είμαστε έτοιμοι να υπογράψουμε παρόμοια συμφωνία και με την Ελλάδα» είπε συνεχίζοντας ο ΥΠΕΞ της Τουρκίας και τόνισε ότι η υπογραφή τέτοιων συμφωνιών για τη μοιρασιά του πλούτου της Ανατολικής Μεσογείου θα είναι ωφέλιμη για όλους. Αφού σημείωσε ότι η συμφωνία Τουρκίας - Λιβύης είναι σύμφωνη με το διεθνές δίκαιο, παρότι γνωρίζει η διεθνώς αναγνωρισμένη λιβυκή κυβέρνηση του Φαγιέζ αλ Σάρατζ δεν μπορεί να υπογράψει διακρατικές συμφωνίες αλλά μόνο μνημόνια, και αυτό είναι συμβατό με το διεθνές δίκαιο, ο κ. Τσαβούσογλου είπε ότι η Ελλάδα, αντί για αβάσιμες κατηγορίες, πρέπει να φερθεί με σωφροσύνη και να μάθει να μοιράζεται: «Οι Ελληνοκύπριοι και η Ελλάδα δεν έχουν αυτή την κουλτούρα. Κι αφού δεν την έχουν, εμείς θα κάνουμε τα δικά μας βήματα. Αν επιθυμούν να λάβουν άλλα μέτρα έναντι αυτών των βημάτων, τότε πρέπει να είναι έτοιμοι για την απάντηση. Εμείς δεν επιθυμούμε να συγκρουστούμε, να πολεμήσουμε με κανέναν, αλλά θα υπερασπιστούμε τα πλοία μας γύρω από την Κύπρο, την υφαλοκρηπίδα μας κι αν χρειάζεται να ληφθούν μέτρα με την Λιβύη, θα τα πάρουμε».</p>
      <p>Απαντώντας σε ερώτηση αν θα προχωρήσει η Τουρκία σε γεωτρήσεις σε νέες περιοχές μετά από αυτή τη συμφωνία είπε: «Έχουμε δύο πλοία σεισμικών ερευνών. Σήμερα κάνουν σεισμικές έρευνες στη Μεσόγειο και άλλες περιοχές, στη Μαύρη Θάλασσα. Πρώτα μπορούν να γίνουν σεισμικές έρευνες σε αυτές τις περιοχές. Κατόπιν, αν έχουμε στοιχεία ότι μπορούν να πραγματοποιηθούν, στέλνουμε και τα γεωτρύπανά μας, για τις ενέργειες και εργασίες μας στη δική μας υφαλοκρηπίδα δεν διαπραγματευόμαστε με κανέναν» ανέφερε.</p>
      <p>
        <i>Πηγή: ΑΜΠΕ</i>
      </p>
    </article>
  </body>
</html>