<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Spoleczenstwo/191209404-Tatrzanski-Park-Narodowy-ostrzega-turystow-Nie-wchodzcie-na-tafle-Morskiego-Oka.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T11:24:49+00:00"/>
    <meta property="og:title" content="Tatrzański Park Narodowy ostrzega turystów: Nie wchodźcie na taflę Morskiego Oka"/>
    <meta property="og:description" content="Choć wielokrotnie ostrzegano, że jest to bardzo niebezpieczne, turyści wchodzą na cienki lód na tatrzańskich stawach."/>
  </head>
  <body>
    <article>
      <h1>Tatrzański Park Narodowy ostrzega turystów: Nie wchodźcie na taflę Morskiego Oka</h1>
      <address><time datetime="2019-12-09T11:24:49+00:00">09 Dec 2019, 11:24</time> by <a rel="author">adm</a></address>
      <p>
        <b>Choć wielokrotnie ostrzegano, że jest to bardzo niebezpieczne, turyści wchodzą na cienki lód na tatrzańskich stawach.</b>
      </p>
      <p>Tatrzański Park Narodowy opublikował na swojej stronie internetowej komunikat, w którym zwrócił uwagę, że warunki do uprawiania turystyki są obecnie niekorzystne. „Większość szlaków, w tym droga do Morskiego Oka, jest mocno oblodzona. Wszędzie jest bardzo ślisko. Na niżej położonych szlakach miejscami zalega śnieg, który jest śliski i ubity, natomiast w wyższych partiach Tatr są miejsca z większą ilością śniegu nawianego przez wiatr bądź całkowicie wywianego, gdzie odsłonięty jest lód - w takich warunkach ciężko poruszać się nawet z odpowiednim sprzętem (raki, czekan)” - czytamy.</p>
      <p>TPN zaznacza także, tatrzańskie jeziora, w tym Morskie Oko, zaczęły zamarzać. „Jest na nich cienka warstwa lodu - zabrania się wchodzenia na taflę, ponieważ z łatwością może się załamać” - podkreślono. „Pomiędzy Dol. Chochołowską a Lejową, Wspólnota Leśna 8 Wsi prowadzi prace leśne. Prosimy stosować się do poleceń osób prowadzących prace. Przypominamy, że grudniowe dni są bardzo krótkie. Wycieczkę należy zaplanować tak, aby powrócić ze szlaku przed zmrokiem” - dodano. <br/><br/>Jak pisze portal Tatromaniak, choć tego rodzaju ostrzeżenia już wielokrotnie pojawiły się w mediach, turyści wchodzą na lód, który jest bardzo cienki i mało stabilny.</p>
    </article>
  </body>
</html>