<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/362029-rigas-domnieki-norauj-kvorumu-un-nespej-pienemt-ipasuma-departamenta-budzetu"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T11:23:00+00:00"/>
    <meta property="og:title" content="Rīgas domnieki &quot;norauj&quot; kvorumu un nespēj pieņemt Īpašuma departamenta budžetu"/>
    <meta property="og:description" content="Rīgas domes Pilsētas īpašuma komiteja šodien kvoruma trūkuma dēļ nespēja pieņemt Rīgas domes Īpašuma departamenta nākamā gada budžetu."/>
  </head>
  <body>
    <article>
      <h1>Rīgas domnieki "norauj" kvorumu un nespēj pieņemt Īpašuma departamenta budžetu</h1>
      <address><time datetime="2019-12-09T11:23:00+00:00">09 Dec 2019, 11:23</time> by <a rel="author">Jauns.lv / LETA</a></address>
      <p>
        <b>Rīgas domes Pilsētas īpašuma komiteja šodien kvoruma trūkuma dēļ nespēja pieņemt Rīgas domes Īpašuma departamenta nākamā gada budžetu.</b>
      </p>
      <p>Jautājums par budžetu bija pēdējais komitejas darba kārtībā, lai gan iepriekšējos jautājumus domnieki izskatīja. Tomēr sākot skatīt budžetu, domnieki viens pēc otra sēžu zāli sāka pamest. Pirmie prom devās Neatkarīgo deputātu frakcijas domnieki, bet pēc tam arī deputāti no citām opozīcijas partijām. Rezultātā komitejas sēdē palika tikai 10 deputāti, lai gan lēmuma pieņemšanai nepieciešamas ne mazāk kā 11 deputāti.</p>
      <p>Komitejas vadītāja Olga Veidiņa (S) pauda viedokli, ka ar savu rīcību deputāti lieguši domei iespēju izveidot jaunas vietas bērnudārzos aptuveni 500 bērniem, jo departaments nākamgad bija paredzējis atvēlēt piecus miljonus eiro bērnudārzu ēku iekārtošanai.</p>
      <p>Nākamgad bija iecerēts atjaunot pirmsskolas izglītības iestādes "Ligzdiņa" telpas Apuzes ielā 74, bērnudārza "Mežaparks" ēku Stokholmas ielā 24, bērnudārza "Bizmārītes" ēku Motoru ielā 6, kā arī pārbūvēt Rīgas 80.vidusskolas telpas Andromedas gatvē 11. </p>
      <p>Pēc Veidiņas teiktā, nespējot pieņemt budžetus, apdraudēta var tikt arī Mežaparka estrādes būvniecība un citi ievērojami projekti.</p>
      <p>Kopumā departamenta 2020.gada budžets bija plānots 21,50 miljona eiro apmērā, kas ir par 3,3 miljoniem vairāk nekā tika piešķirts 2019.gada sākumā. Finanšu departaments šogad kā kontrolskaitli iestādei bija noteicis 16,50 miljonus eiro, bet taču prasīja par pieciem miljoniem vairāk.</p>
      <p>Kā skaidroja Īpašuma departamenta pārstāvji, šis finansējums bija plānots pirmsskolu grupu telpu izveidei, tādējādi nodrošinot papildu vietas 503 bērniem. Rindā uz pašvaldības bērnudārziem patlaban ir vairāk nekā 2000 bērnu. </p>
      <p>Vēl 1,4 miljonus eiro departaments plānoja atvēlēt divām līdzfinansējuma programmām - kultūras pieminekļu atjaunošanas un ēku energoefektivitātes pasākumu programmām. Pieminekļu atjaunošanai tika paredzēts līdzfinansējums 900 000 eiro apmērā, bet ēku energoefektivitātes pasākumu nodrošināšanai - 500 000 eiro.</p>
      <p>Līdz šim par energoefektivitātes projektiem atbildēja Rīgas enerģētikas aģentūra, taču līdz ar finansējuma piešķiršanu departamentam, programmas tiktu apvienotas. Savukārt kultūras pieminekļu atjaunošanas programmai šogad bija paredzēti 1,2 miljoni eiro, kas nozīmē, ka nākamgad pieejamais finansējums būtu par 300 000 eiro mazāks. </p>
      <p>Vēl 11,24 miljoni eiro departaments plānoja tērēt dzīvojamo māju/dzīvokļu iegādei un izglītības iestāžu ēku iegādei un rekonstrukcijai, kā arī 797 372 eiro - zemes atpirkšanai, kas pašvaldības iestādēm nepieciešama dažādu funkciju veikšanai. </p>
      <p>Kā ziņots, Rīgas domes komitejas šonedēļ sākušas skatīt Rīgas pašvaldības iestāžu nākamā gada budžetus. </p>
    </article>
  </body>
</html>