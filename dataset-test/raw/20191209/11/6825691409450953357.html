<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/konfliktai-nelaimes/irake-raketos-smoge-kariniam-kompleksui-kuriame-bazuojasi-jav-pajegos-943259"/>
    <meta property="og:site_name" content="Kauno diena"/>
    <meta property="article:published_time" content="2019-12-09T11:57:00+00:00"/>
    <meta property="og:title" content="Irake raketos smogė kariniam kompleksui, kuriame bazuojasi JAV pajėgos"/>
    <meta property="og:description" content="Į vieną netoli Bagdado tarptautinio oro uosto esantį Irako karinį kompleksą, kuriame bazuojasi JAV pajėgos, pirmadienį pataikė kelios raketos, sužeidusios šešis irakiečių kariškius, pranešė ginkluotosios pajėgos."/>
  </head>
  <body>
    <article>
      <h1>Irake raketos smogė kariniam kompleksui, kuriame bazuojasi JAV pajėgos</h1>
      <address><time datetime="2019-12-09T11:57:00+00:00">09 Dec 2019, 11:57</time> by <a rel="author" href="https://kauno.diena.lt/autoriai/ruta-androsiunaite" target="_blank">Rūta Androšiūnaitė, BNS</a></address>
      <p>
        <b>Į vieną netoli Bagdado tarptautinio oro uosto esantį Irako karinį kompleksą, kuriame bazuojasi JAV pajėgos, pirmadienį pataikė kelios raketos, sužeidusios šešis irakiečių kariškius, pranešė ginkluotosios pajėgos.</b>
      </p>
      <p>Tai buvo viena iš pastaruoju metu padažnėjusių atakų raketomis, nukreiptų arba prieš amerikiečių karius priimančias Irako bazes, arba prieš JAV ambasadą Bagdade.</p>
      <p>JAV gynybos pareigūnai dėl dalies šių išpuolių apkaltino keletą Irano remiamų grupių Irake.</p>
      <p>Saugumo šaltiniai naujienų agentūrai AFP sakė, kad pirmadienį sužeisti kariai priklauso Irako kovos su terorizmu tarnybai – elitiniam padaliniui, kurį įkūrė ir apmokė JAV pajėgos.</p>
      <p>Du iš sužeistųjų yra kritinės būklės, nurodė šaltiniai.</p>
      <p>Užpultame kariniame komplekse taip pat dirba nedidelė grupė amerikiečių karių ir diplomatų.</p>
      <p>Per pastarąsias šešias savaites Irake buvo surengti mažiausiai devyni išpuoliai prieš JAV taikinius.</p>
      <p>Kol kas niekas neprisiėmė atsakomybės ir nebuvo sužeistas nė vienas JAV karys.</p>
      <p>Saugumo šaltiniai bent vieną iš praėjusią savaitę surengtų atakų sieja su „Kataib Hezbollah“ – įtakinga šiitų grupuote, su Teheranu glaudžius ryšius palaikančia ir įtraukta į Vašingtono juodąjį sąrašą.</p>
      <p>Iranas daro didelę įtaką Irake, ypač griežtosios linijos „Hashed al Shaabi“ elementams – saugumo pajėgoms, kurias daugiausia sudaro šiitų sukarintos organizacijos.</p>
      <p>Vienas JAV gynybos pareigūnas pranešė AFP, jog atakos raketomis padarė „Hashed al Shaabi“ didesne grėsme amerikiečių kariuomenei Irake nei grupuotė „Islamo valstybė“ – džihadistų judėjimas, kurį JAV padeda Bagdadui sunaikinti.</p>
      <p>Penktadienį Vašingtonas paskelbė sankcijas trims aukšto rango „Hashed al Shaabi“ veikėjams.</p>
      <p>Įtampa tarp Irano ir JAV paaštrėjo Vašingtonui pernai pasitraukus iš istorinio branduolinio susitarimo su Teheranu ir grąžinus griežtas sankcijas šiitiškai respublikai.</p>
      <p>Glaudžius ryšius su abiem šalimis palaikantis Bagdadas, kurio didžiąją dalį saugumo pajėgų apmokė JAV arba Iranas, nerimauja, kad gali atsidurti konflikto viduryje.</p>
      <p>Amerikiečių pareigūnai sako svarstantys planus dislokuoti regione nuo 5 tūkst. iki 7 tūkst. papildomų karių, siekiant duoti atkirtį JAV pagrindiniam priešininkui Iranui.</p>
    </article>
  </body>
</html>