<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/iphone-kullanicilarinin-bekledigi-ios-13-3-ufukta-gorundu/"/>
    <meta property="og:site_name" content="LOG"/>
    <meta property="article:published_time" content="2019-12-09T11:00:29+00:00"/>
    <meta property="og:title" content="iPhone kullanıcılarının beklediği iOS 13.3 ufukta göründü"/>
    <meta property="og:description" content="iPhone kullanıcılarının yaşadığı çeşitli sıkıntıları düzeltmesi beklenen iOS 13.3 güncellemesi için tarih nihayet göründü."/>
  </head>
  <body>
    <article>
      <h1>iPhone kullanıcılarının beklediği iOS 13.3 ufukta göründü</h1>
      <address><time datetime="2019-12-09T11:00:29+00:00">09 Dec 2019, 11:00</time> by <a rel="author">Ninsu KAHRAMAN</a></address>
      <p><b>iPhone </b>kullanıcılarının yaşadığı çeşitli sıkıntıları düzeltmesi beklenen <b>iOS 13.3</b> güncellemesi için tarih nihayet göründü.</p>
      <p><b>iPhone </b>kullanıcılarını önümüzdeki günlerde yeni bir <b>iOS 13.3</b> güncellemesi bekliyor. Geçtiğimiz hafta geliştirici betasının dördüncü sürümüne ulaşan yeni güncelleme, dağıtım için geri sayımı başlattı. Güncelleme tarihi ise Vietnam operatörü Viettel’in eSIM servisi için yayınlanan rapordan sonra ortaya çıkıyor. Söz konusu servisin 13 Aralık’ta kullanıcılarla buluşacağı kaydediliyor. Ancak servisi kullanabilmek için kullanıcıların cihazlarını <b>iOS 13.3</b> ve<b> watchOS 6.1.1 </b>sürümlerine yükseltmesi gerektiği not <a href="https://viettel.vn/tin-tuc/chi-tiet/dich-vu-esim-cua-viettel-tren-apple-watch/17080868">düşülmüş</a>.</p>
      <p>Apple’ın ara güncellemeleri salı veya çarşamba günleri yayınladığı düşünülünce yeni güncelleme en geç <b>11 Aralık</b>‘ta kullanıcılarla buluşacak diyebiliriz. Bu durumda aynı şekilde Apple Watch sahiplerinin cihazları da en geç 11 Aralık’a kadar yeni güncellemeye kavuşacak.</p>
      <h3>iOS 13.3 güncellemesiyle iPhone sahipleri için yeni Ekran Süresi çözümü</h3>
      <p>Yeni güncellemenin Ekran Süresi’nde iletişim kısıtlamaları çözümlerini geliştirmesi bekleniyor. Bu durumda ebeveynler çocuklarının kimlerle ne zaman görüşeceğini belirleyebilecek. Örneğin 21:00 sonrası sadece aileden gelen çağrılar onaylanabilir hale gelecek. Bu kısıtlama Telefon, Mesajlar ve FaceTime uygulamalarında yapılabiliyor. Yeni güncelleme aynı zamanda Memoji çıkartmalarını emoji klavyesinden kaldırmanızı da mümkün kılıyor. Eğer bu özelliği kullanmıyorsanız ve emoji klavyesinde sizi rahatsız ediyorsa bu güncelleme sonrası özelliği kapatabileceksiniz. Safari’nin de güvenlik önemlerini artıracağını kaydedelim. iPhone ve Apple Watch güncellemesi dışında Apple TV sahiplerin de benzer tarihlerde tvOS 13.3 güncellemesi alabilir. Ancak şimdilik bu güncelleme için bir netlik yok.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/pubg-mobile-cephesinden-yeni-bir-basari-daha/"/>
      </related>
    </article>
  </body>
</html>