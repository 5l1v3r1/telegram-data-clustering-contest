<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191209-poenbol-polipot-rakott-az-arcara-a-folytatas-mar-nem-volt-vicces.html"/>
    <meta property="og:site_name" content="Origo"/>
    <meta property="article:published_time" content="2019-12-09T11:02:00+00:00"/>
    <meta property="og:title" content="Poénból polipot tett az arcára, a folytatás már nem volt vicces"/>
    <meta property="og:description" content="Fájdalmas meglepetésben volt része."/>
  </head>
  <body>
    <article>
      <h1>Poénból polipot tett az arcára, a folytatás már nem volt vicces</h1>
      <address><time datetime="2019-12-09T11:02:00+00:00">09 Dec 2019, 11:02</time> by <a rel="author">Origo</a></address>
      <p><b>A fiatal nő azt hitte, mókás lesz, ha polippal az arcán fotóztatja le magát. Tévedéséért fájdalmas árat kellett fizetnie.<br/></b>Jamie Bisceglia egy halászattal foglalkozó cég vezetője. Épp az egyik hajóján tartózkodott, amikor észrevette, hogy a halászok a halakkal együtt egy polipot is a fedélzetre húztak. Úgy gondolta, poénból az arcára rakja a fejlábút, és lefotóztatja magát vele. Csakhogy az állat még élt, és támadásba lendült: „csőrét" kétszer is a nő állába mélyesztette.</p>
      <blockquote>Olyan volt, mintha egy horog szúrta volna át a bőröm"</blockquote>
      <p>– mesélte Bisceglia. </p>
      <figure>
        <img src="https://cdn.nwmgroups.hu/s/img/i/1912/2019120952.jpg?w=644&amp;h=323"/>
        <figcaption>Elsőre mókás ötletnek tűnt<cite>Forrás: King 5 News</cite></figcaption>
      </figure>
      <p>A nő harminc percen keresztül vérzett és iszonyú fájdalmai voltak. Ha ez nem lenne elég, két nappal később nyelési nehézségei támadtak, arca, torka, és karjai bedagadtak. A sürgősségire vitték, ahol kiderült, a seb elfertőződött, így kemény antibiotikumos kúrának kellett alávetnie magát.</p>
      <p>A fejlábú a nő szerint valószínűleg egy óriáspolip (<i>Enteroctopus dofleini</i>) lehetett.</p>
      <aside>Ezek az állatok ugyan puhatestűek, mégis rendelkeznek egy csőrszerű, kitinből álló képződménnyel, amit a préda kemény vázának feltörésére használnak.</aside>
      <p>Miután „lyukat fúrtak" az áldozatba, mérget fecskendeznek a testébe, hogy megbénuljon.</p>
      <p>A polipfajok közül egyedül a Hapalochlaena lunulata mérge halálos az emberre.</p>
      <p>
        <a href="https://www.livescience.com/octopus-bit-womans-face.html">
          <i>(Live Science) </i>
        </a>
      </p>
    </article>
  </body>
</html>