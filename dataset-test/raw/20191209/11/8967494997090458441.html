<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/auto/deze-wereldpremieres-liggen-al-vast-voor-het-autosalon-van-brussel~afcc7b37/"/>
    <meta property="og:site_name" content="HLN"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="Deze wereldpremières liggen al vast voor het Autosalon van Brussel"/>
    <meta property="og:description" content="Nu het Salon van Detroit niet langer in januari plaatsvindt, ziet ons eigenste Salon van Brussel haar kans schoon om een aantal wereldpremières voor zich te winnen. Onderstaande modellen werden alv..."/>
  </head>
  <body>
    <article>
      <h1>Deze wereldpremières liggen al vast voor het Autosalon van Brussel</h1>
      <h2>Brussels Motor Show kan pronken met 11 wereldpremières</h2>
      <address><time datetime="2019-12-09T11:00:00+00:00">09 Dec 2019, 11:00</time> by <a rel="author">Mika Tuyaerts - www.fangio.be</a></address>
      <p>
        <b>Nu het Salon van Detroit niet langer in januari plaatsvindt, ziet ons eigenste Salon van Brussel haar kans schoon om een aantal wereldpremières voor zich te winnen. Onderstaande modellen werden alvast bevestigd bij de persvoorstelling van de Brussels Motor Show 2020:</b>
      </p>
      <figure>
        <img src="https://images0.persgroep.net/rcs/pV-EVmNUDhK1tJJsU6DJ-1xcFwM/diocontent/162268064/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Audi A5 Sportback 40 g-tron<cite>© Audi</cite></figcaption>
      </figure>
      <p>Vorige week presenteerde Audi de vernieuwde versie van zijn door aardgas aangedreven A4 Avant en A5 Sportback. Die laatste zal voor het eerst te zien zijn op de Brussels Motor Show.</p>
      <figure>
        <img src="https://images1.persgroep.net/rcs/JbpYxckS2VayW8hfmls1pxSmuio/diocontent/161871901/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Jaguar F-Type<cite>© Jaguar</cite></figcaption>
      </figure>
      <p><u><a href="https://www.hln.be/auto/nieuwe-jaguar-f-type-zegt-v6-motoren-vaarwel~a4dd8193/">Over de gefacelifte Jaguar F-Type berichtten we al eerder</a></u>. Die verliest zijn V6-motor … maar krijgt wel een nieuwe V8. Zouden ze bij Jaguar al eens van downsizing gehoord hebben?</p>
      <p>Ook bij het zustermerk van Jaguar, Land Rover, vallen er trouwens wereldpremières te rapen. Vorig jaar was de Range Rover Evoque al een wereldpremière op de autoshow in onze hoofdstad, dit jaar komen de Britten naar Brussel om de plug-in hybride afgeleide van de kleine SUV voor het eerst met de wereld te delen. Naast de Evoque PHEV, kan je ook de stekkerhybride versie van zijn tweelingbroertje bij Land Rover, de Discovery Sport, voor het eerst spotten.</p>
      <figure>
        <img src="https://images3.persgroep.net/rcs/WaZK-zXIULRAQzH90f9iXZnoU_E/diocontent/162268590/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Nissan Juke<cite>© Nissan</cite></figcaption>
      </figure>
      <p>Nissan deelt dan weer voor het eerst de nieuwe Juke met de wereld. De Japanse crossover heeft voor de gelegenheid een volwassener plunje aangetrokken, al behoudt hij wel zijn door velen gesmaakte puppyoogjes die onder het Y-vormige radiatorrooster priemen.</p>
      <figure>
        <img src="https://images4.persgroep.net/rcs/uIAE6n65ozZ7pWWKfw2kcFGP2Ls/diocontent/162268790/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Genty Akylone<cite>© Genty</cite></figcaption>
      </figure>
      <p>Niet alleen de gekende merken komen naar Brussel om er hun modellen voor het eerst met de wereld te delen, ook het minder bekende Genty maakt van de Brusselse spotlights gebruik. De Akylone is een Franse sportwagen met maar liefst 1.200 pk.</p>
      <p>Tot slot geven we nog mee dat BMW en Mini elk een wereldpremière meenemen naar Brussel. Bovenop dat duo heeft de organisatie nog weet heeft van drie andere mondiale premières, die voorlopig nog onder embargo liggen. Wanneer deze namen bekend gemaakt worden, leest u het natuurlijk als eerste op Fangio.be! Op onze website vindt u trouwens ook een overzicht van de Europese en Belgische premières die u begin januari in de Heizelpaleizen kan bewonderen.</p>
    </article>
  </body>
</html>