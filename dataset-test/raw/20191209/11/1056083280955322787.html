<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813438/%D8%AA%D8%AF%D8%A7%D8%A8%DB%8C%D8%B1-%D9%84%D8%A7%D8%B2%D9%85-%D8%A8%D8%B1%D8%A7%DB%8C-%D9%85%D9%88%D8%A7%D8%AC%D9%87-%D8%A8%D8%A7-%D8%A8%D8%AD%D8%B1%D8%A7%D9%86-%D9%87%D8%A7-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%BA%D8%B1%D8%A8%DB%8C-%D8%A7%D8%AA%D8%AE%D8%A7%D8%B0-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:07:00+00:00"/>
    <meta property="og:title" content="تدابیر لازم برای مواجه با بحران‌ها در آذربایجان غربی اتخاذ شود"/>
    <meta property="og:description" content="ایسنا/آذربایجان غربی معاون هماهنگی امور عمرانی استاندار آذربایجان غربی گفت: با مدیریت بهینه، اتخاذ تصمیمات درست و به موقع می توان خسارات ناشی از حوادث و بلایای طبیعی را به حداقل رساند."/>
  </head>
  <body>
    <article>
      <h6 class="kicker">معاون استاندار:</h6>
      <h1>تدابیر لازم برای مواجه با بحران‌ها در آذربایجان غربی اتخاذ شود</h1>
      <address><time datetime="2019-12-09T11:07:00+00:00">09 Dec 2019, 11:07</time> by <a rel="author">المیرا عسگری زاده</a></address>
      <p>ایسنا/آذربایجان غربی معاون هماهنگی امور عمرانی استاندار آذربایجان غربی گفت: با مدیریت بهینه، اتخاذ تصمیمات درست و به موقع می توان خسارات ناشی از حوادث و بلایای طبیعی را به حداقل رساند.</p>
      <p>آیدین رحمانی امروز ۱۸‌آذر در جلسه ستاد پیشگیری، هماهنگی و فرماندهی عملیات پاسخ به بحران استان که امروز در استانداری برگزار شد، از تصویب طرح سهمیه بندی زلزله در کارگروه زیربنایی استان و اجرای آن در 4 شهرستان خبر داد و گفت: با اجرای طرح ریزسهمیه بندی زلزله و مطالعات زمین شناسی در 4 شهرستان ارومیه، مهاباد، خوی و سلماس و طرح تفصیلی شهرها امیدواریم شاهد مدیریت بهینه در شهرها و سکونتگاه‌های استان باشیم و با مدیریت بهینه و لحاظ این ریز سهمیه بندی ها کمترین اتفاقات و حوادث در شهرها رخ دهد.</p>
      <p>وی افزود: ایران جزو 10 کشور پرحادثه دنیا در بلایای طبیعی است بطوریکه از 43 بلایای طبیعی که در دنیا اتفاق می افتد 34 نوع در ایران و از این 34 نوع 25 نوع بلایای طبیعی در آذربایجان غربی رخ می دهد و این امر نیاز به آمادگی ها و تدابیر لازم برای مواجهه با این بحران‌ها را دارد.</p>
      <p>معاون هماهنگی امور عمرانی استاندار آذربایجان غربی با تاکید بر شناخت بیش از پیش از وضعیت  و اکولوژی زمین و نگاه دقیق به زمین شناسی، اظهار امیدواری کرد با پیش بینی ها ، تمهیدات و آمادگی های لازم و مدیریت اصولی و تصمیماتی که در این زمینه اتخاذ می شود شاهد کاهش بلایا و بحران‌های طبیعی در استان باشیم.</p>
      <p>رحمانی همچنین بر لایروبی به موقع رودخانه ها، هماهنگی و همدلی دستگاههای مرتبط با مدیریت بحران، آمادگی نیروهای امداد و نجات و راهدارخانه ها برای اسکان موقت در راه مانده ها، تامین و نگهداری سوخت مازاد برای مواقع مورد نیاز و آمادگی ناوگان سنگین برای مقابله با موارد احتمالی در زمستان امسال تاکید کرد.</p>
      <p>انتهای پیام</p>
    </article>
  </body>
</html>