<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-sports-roundup-9th-december-2019-russia-banned-from-global-sports-for-4-years-over-doping-india-vs-west-indies-t20-series-shivam-dube-on-his-batting-order-and-other-sports-and-cricket-news-2891738.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T11:16:03+00:00"/>
    <meta property="og:title" content="Sports Roundup: रूस पर वाडा ने लगाया चार साल का बैन, पढ़ें क्रिकेट और अन्य खेल की 10 बड़ी खबरें एकसाथ"/>
    <meta property="og:description" content="आने वाले चार साल तक रूस किसी भी इंटरनेशनल खेल का हिस्सा नहीं होगा। वर्ल्ड एंटी डोपिंग एजेंसी (WADA) ने सोमवार को इसपर एकमत फैसला ले लिया है। रूस अब 2020 ओलंपिक, विंटर गेम्स और वर्ल्ड कप 2022 में..."/>
  </head>
  <body>
    <article>
      <h1>Sports Roundup: रूस पर वाडा ने लगाया चार साल का बैन, पढ़ें क्रिकेट और अन्य खेल की 10 बड़ी खबरें एकसाथ</h1>
      <address><time datetime="2019-12-09T11:16:03+00:00">09 Dec 2019, 11:16</time> by <a rel="author">लाइव हिन्दुस्तान टीम,नई दिल्ली</a></address>
      <p>आने वाले चार साल तक रूस किसी भी इंटरनेशनल खेल का हिस्सा नहीं होगा। वर्ल्ड एंटी डोपिंग एजेंसी (WADA) ने सोमवार को इसपर एकमत फैसला ले लिया है। रूस अब 2020 ओलंपिक, विंटर गेम्स और वर्ल्ड कप 2022 में हिस्सा नहीं ले पाएगा। डोपिंग के चलते रूस के खिलाफ ये कड़ा फैसला लिया गया है। इसके अलावा रणजी ट्रॉफी के एक मैच के दौरान मैदान पर सांप निकला, जिसका वीडियो बीसीसीआई डोमेस्टिक ने ट्विटर पर शेयर किया। एक नजर क्रिकेट और अन्य खेल की पांच बड़ी खबरों पर-</p>
      <p>
        <b>
          <a href="https://www.livehindustan.com/sports/story-russia-banned-from-global-sports-for-4-years-over-doping-will-not-participate-in-tokyo-olympics-2020-2891717.html">WADA ने रूस पर लगाया चार साल का बैन, टोक्यो ओलंपिक से भी बाहर</a>
        </b>
      </p>
      <p>अगले साल टोक्यो में ओलंपिक गेम्स होंगे और अब रूस इसका हिस्सा नहीं होगा। वाडा के बोर्ड ने सोमवार को एक खास बैठक के बाद इसकी घोषणा की। वाडा ने रूस से डोपिंग को लेकर गलत आंकड़े मिलने के बाद पहले ही चार साल के प्रतिबंध की सिफारिश की थी। रूस के खिलाड़ियों की गलत डोपिंग रिपोर्ट वाडा को भेजी गई थी और इसमें रूस की सरकारी खेल समितियों की सहमति थी। इसके बाद से दुनिया के खेल जगत में ये विवाद गरमा गया था। इस रिपोर्ट के बाद 2014 में रूस के ओलंपिक प्रदर्शन पर भी सवाल उठने लगे थे।</p>
      <h3>
        <a href="https://www.livehindustan.com/cricket/story-ranji-trophy-2019-snake-enters-ground-interrupts-ranji-cricket-match-andhra-pradesh-vs-vidarbha-bcci-domestic-tweets-video-viral-cricket-video-2891559.html">रणजी मैच के दौरान मैदान पर घुसा सांप, जानिए फिर क्या हुआ</a>
      </h3>
      <p>रणजी ट्रॉफी मैच के दौरान कुछ ऐसा हो गया, जिससे हर कोई दंग रह गया। आंध्र प्रदेश और विदर्भ के बीच सोमवार को देवीनेनी वेंकट रमन प्रनीता ग्राउंड पर मैच खेला जा रहा था और इसी दौरान मैदान पर सांप घुस गया। इसके चलते मैच की शुरुआत में भी देरी हुई। भारतीय क्रिकेट कंट्रोल बोर्ड (बीसीसीआई) डोमेस्टिक के ट्विटर हैंडल से एक वीडियो शेयर किया गया है, जिसमें आप मैदान पर सांप को भागते हुए देख सकते हैं।</p>
      <h3>
        <a href="https://www.livehindustan.com/cricket/story-india-vs-west-indies-t20-series-shivam-dube-on-his-batting-order-says-rohit-sharma-helped-him-during-his-inning-2891628.html">शिवम दुबे ने बताया मैदान पर किसकी सलाह आई काम, तीसरे नंबर पर बल्लेबाजी को लेकर दिया बड़ा बयान</a>
      </h3>
      <p>टीम इंडिया के युवा ऑलराउंडर शिवम दुबे ने वेस्टइंडीज के खिलाफ तिरुवनंतपुरम में खेले गए दूसरी टी20 इंटरनेशनल मैच में 54 रनों की पारी खेली। वेस्टइंडीज ने ये मैच आठ विकेट से जीता और सीरीज में 1-1 की बराबरी हासिल कर ली। सीरीज का आखिरी मैच अब 11 दिसंबर को मुंबई के वानखेड़े स्टेडियम में खेला जाना है। इस मैच में शिवम को तीसरे नंबर पर बल्लेबाजी के लिए भेजा गया। कप्तान विराट कोहली और टीम मैनेजमेंट का ये एक्सपेरिमेंट सफल भी साबित हुआ। मैच के बाद शिवम ने तीसरे नंबर पर बल्लेबाजी करने को लेकर अपनी बात रखी।</p>
      <h3>
        <a href="https://www.livehindustan.com/cricket/story-pakistan-nasir-jamshed-will-be-tried-in-a-uk-court-in-a-spot-fixing-bribery-case-2891544.html">फिक्सिंग-रिश्वत मामले में पाकिस्तान के इस खिलाड़ी पर ब्रिटेन की अदालत में चलेगा ट्रायल</a>
      </h3>
      <p>पाकिस्तान के पूर्व क्रिकेटर नासिर जमशेद पर पाकिस्तान सुपर लीग में कथित स्पॉट फिक्सिंग करने और उसके बदले रिश्वत लेने के मामले में मंगलवार को ब्रिटेन की अदालत में ट्रायल चलाया जाएगा। 36 साल के यूसुफ अनवर और 34 साल के मोहमद इजाज ने सोमवार को स्वीकारा था कि उन्होंने पेशेवर क्रिकेटरों को रिश्वत के बदले फिक्सिंग करने के प्रस्ताव दिये थे। मैनचेस्टर में यह ट्रायल प्रक्रिया होगी। </p>
      <h3>
        <a href="https://www.livehindustan.com/cricket/story-former-australian-captain-playing-day-night-test-against-india-can-be-costly-2891520.html">भारत के खिलाफ डे-नाइट टेस्ट खेलना महंगा पड़ सकता है-पूर्व ऑस्ट्रेलियाई कप्तान</a>
      </h3>
      <p>आस्ट्रेलिया के पूर्व कप्तान इयान चैपल ने कहा है कि क्रिकेट आस्ट्रेलिया (सीए) का 2020-21 में भारत के खिलाफ दिन-रात प्रारूप के दो टेस्ट मैच खेलने का विचार उसके लिए मंहगा साबित हो सकता है। चैपल को लगता है कि भारत का गेंदबाजी आक्रमण बेहतर है, जो आस्ट्रेलिया के लिए दुखदायी हो सकता है। चैपल ने वेबसाइट ईएसपीएनक्रिकइंफो में अपने कॉलम में लिखा है, “क्रिकेट आस्ट्रेलिया 2020-21 में भारतीय टीम के दौरे पर दो दिन-रात प्रारूप के टेस्ट मैच खेलने पर विचार कर रही है।”</p>
      <h3>
        <a href="https://www.livehindustan.com/cricket/story-faf-du-plessis-gives-quirky-reply-on-teammate-absence-from-squad-during-toss-2891503.html">साथी खिलाड़ी के टीम में शामिल नहीं होने पर डूप्लेसी ने दिया अजीबोगरीब बयान</a>
      </h3>
      <p>दक्षिण अफ्रीका के टेस्ट कप्तान फाफ डु प्लेसिस इस समय पर्ल्स रॉक्स फ्रेंचाइजी के कप्तान के रूप में मजांसी सुपर लीग में खेल रहे हैं। रविवार को बोलैंड पार्क में नेल्सन मंडेला बे जायंट्स के खिलाफ मैच में टॉस के वक्त जब डू प्लेसिस से टीम में बदलाव के बारे में पूछा गया तब उन्होंने अपने बयान से सभी को हैरान कर दिया। हालांकि बाद में वो बात मजाक में बदल गई। टॉस हारने के बाद कप्तान डू प्लेसिस से उनके टीम के खिलाड़ी हार्डस विलजोन के खेलने के बारे में पूछा गया जिस पर अजीबोगरीब जबाव देते हुए कहा कि वे आज नहीं खेल रहे हैं क्योंकि उनकी कल ही मेरी बहन के साथ शादी हुई है और वे दोनों अभी साथ में सो रहे हैं।</p>
      <h3>
        <a href="https://www.livehindustan.com/cricket/story-india-vs-west-indies-virat-kohli-lambasting-crowd-for-cheering-as-rishabh-pant-drops-evin-lewis-watch-video-2891428.html">ऋषभ पंत ने टपकाया कैच तो भड़के फैंस, विराट कोहली ने इस तरह कराया सबको शांत</a>
      </h3>
      <p>वेस्टइंडीज के खिलाफ टी20 सीरीज के दूसरे मैच में भारतीय टीम की फील्डिंग पहले मैच की तरह ही खराब रही। टीम को इसका खामियाजा हार के रूप भुगतना पड़ा। भारतीय फील्डरों ने लेंडल सिंमस और ईवन लुइस जैसे खतरनाक बल्लेबाजों के कैच टपकाए। अब ऐसे बल्लेबाजों को मौका दोबारा मौका मिलेगा तो जीत की उम्मीद रखनी बेमानी होगी। </p>
      <h3>
        <a href="https://www.livehindustan.com/cricket/story-ind-vs-wi-west-indies-opener-evin-lewis-become-the-highest-sixes-holder-for-west-indies-against-team-india-2891438.html">ईविन लुइस ने रचा इतिहास, गेल-पोलार्ड जैसे धुरंधर भी रह गए पीछे</a>
      </h3>
      <p>वेस्टइंडीज के सलामी बल्लेबाज ईवन लुइस ने भारत को तिरूवनंतपुरम में हराने में महत्वपूर्ण भूमिका निभाई। भारत ने मिले 171 रन के लक्ष्य का पीछा करते हुए वेस्टइंडीज की टीम ने 18.3 ओवरों में लक्ष्य हासिल कर लिया। टीम के लिए सलामी बल्ले लेंडल सिमंस ने सर्वाधिक 67 बनाए जबकि उनके साथी बल्लेबाज ईवन लुइस ने 35 गेंदों पर 40 रनों की आक्रामक पारी खेली।</p>
      <h3>
        <a href="https://www.livehindustan.com/sports/story-table-tennis-manav-thakkar-made-history-win-markhan-title-2890813.html">टेबल टेनिस : मानव ठक्कर ने मारखम में खिताब जीतकर रचा इतिहास</a>
      </h3>
      <p>भारत के युवा टेबल टेनिस खिलाड़ी मानव ठक्कर ने यहां आईटीटीएफ चैलेंज प्लस बेनेक्स विर्गो नॉर्थ अमेरिकन ओपन का खिताब जीतकर रविवार को इतिहास रच दिया। दूसरी सीड मानव ने पुरुषों के अंडर-21 वर्ग के फाइनल में अर्जेंटीना के मार्टिन बेंटानकोर को 11-3, 11-5, 11-6 से हराकर खिताब अपने नाम किया। मानव 2017 के बाद से इस खिताब को जीतने वाले पहले भारतीय बन गए हैं। 19 वर्षीय मावन इस खिताबी जीत के साथ ही आईटीटीएफ वर्ल्ड टूर अंडर-21 वर्ग में पुरुष एकल में खिताब जीतने वाले चौथे भारतीय बन गए हैं। उनसे पहले हरमीत देसाई, गुणासेकरण साथियान और सौम्यजीत घोष यीह खिताब जीत चुके हैं। हरमीत और साथियान ने 2012 में क्रमश : ब्राजील और मिस्र में यह खिताब जीता था जबकि सौम्यजीत ने 2011 में चिली में इस खिताब को अपने नाम किया था।</p>
      <h3>
        <a href="https://www.livehindustan.com/sports/story-south-asian-games-india-golden-day-in-wrestling-and-swimming-2890810.html">SAG 2019: तैराकी, पहलवानी और तलवारबाजी में भारत का स्वर्णिम जलवा</a>
      </h3>
      <p>भारत ने यहां चल रहे 13वें दक्षिण एशियाई खेलों में अपना दबदबा कायम रखते हुए रविवार को जूडो मुकाबलों में पांच स्वर्ण, तैराकी में छह स्वर्ण, कुश्ती में चार स्वर्ण, तलवारबाजी में तीन स्वर्ण और टेनिस में दो स्वर्ण पदक जीत लिए। इन खेलों में रविवार तक की पदक तालिका में भारत के 131 स्वर्ण, 77 रजत और 40 कांस्य पदक सहित कुल 248 पदक हो गए हैं। भारत के बाद मेजबान नेपाल 45 स्वर्ण, 44 रजत और 75 कांस्य पदक सहित 164 पदकों के साथ दूसरे तथा श्रीलंका 34 स्वर्ण, 66 रजत और 93 कांस्य पदक सहित 193 पदकों के साथ तीसरे स्थान पर है।<br/> </p>
    </article>
  </body>
</html>