<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811041/%D9%85%D9%88%D8%B3%D9%88%DB%8C-%D8%AF%D8%B1-%D9%82%D8%B6%DB%8C%D9%87-%D8%A8%D9%86%D8%B2%DB%8C%D9%86-%D8%AF%D9%88%D9%84%D8%AA-%D8%A8%D8%A7-%D9%85%D8%B1%D8%AF%D9%85-%D8%B5%D8%A7%D8%AF%D9%82-%D9%86%D8%A8%D9%88%D8%AF-%D8%AF%D8%B1-%DA%A9%D8%AC%D8%A7%DB%8C-%D8%AF%D9%86%DB%8C%D8%A7-%D8%AA%D8%B5%D9%85%DB%8C%D9%85-%D8%A8%D9%87-%D8%A7%DB%8C%D9%86-%D9%85%D9%87%D9%85%DB%8C-%D8%B1%D8%A7-%D8%A8%D8%AF%D9%88%D9%86-%D8%A7%D8%B7%D9%84%D8%A7%D8%B9-%D9%82%D8%A8%D9%84%DB%8C-%D8%A7%D8%AC%D8%B1%D8%A7-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T11:02:00+00:00"/>
    <meta property="og:title" content="در نشست «روایت تلخ بنزین» مطرح شد؛ موسوی: در قضیه بنزین دولت با مردم صادق نبود/ در کجای دنیا تصمیم به این مهمی را بدون اطلاع قبلی اجرا می‌کنند؟"/>
    <meta property="og:description" content="دبیرکل انجمن روزنامه‌نگاران مسلمان درباره طرح اصلاح قیمت بنزین گفت: مسئله به این بزرگی را باید از قبل تبیین می‌کردند نه اینکه رئیس سازمان صداوسیما می‌گوید روز پنجشنبه ما اطلاع یافتیم که قیمت سوخت افزایش خواهد یافت."/>
  </head>
  <body>
    <article>
      <h1>در نشست «روایت تلخ بنزین» مطرح شد؛ موسوی: در قضیه بنزین دولت با مردم صادق نبود/ در کجای دنیا تصمیم به این مهمی را بدون اطلاع قبلی اجرا می‌کنند؟</h1>
      <h2>دبیرکل انجمن روزنامه‌نگاران مسلمان درباره طرح اصلاح قیمت بنزین گفت: مسئله به این بزرگی را باید از قبل تبیین می‌کردند نه اینکه رئیس سازمان صداوسیما می‌گوید روز پنجشنبه ما اطلاع یافتیم که قیمت سوخت افزایش خواهد یافت.</h2>
      <address>
        <time datetime="2019-12-09T11:02:00+00:00">09 Dec 2019, 11:02</time>
      </address>
      <p>به گزارش گروه سیاسی <b><a href="https://snn.ir/">خبرگزاری دانشجو</a>، </b>نشست بررسی و تحلیل واقعیت‌های افزایش قیمت بنزین با عنوان «روایت تلخ بنزین» با حضور علیرضا زاکانی، نماینده ادوار مجلس، سیّد نظام‌الدین موسوی، کارشناس رسانه و محمّدجواد عامری، کارشناس مسائل انرژی، صبح امروز (دوشنبه ۱۸ آذر) در خبرگزاری فارس برگزار شد.</p>
      <p>سیدنظام‌الدین موسوی دبیرکل انجمن روزنامه‌نگاران مسلمان در سخنان خود اظهار داشت: افزایش قیمت بنزین از منظر رسانه‌ای دارای ارزش خبری دربرگیری دارد و تاثیر آن برای همه مردم حائز اهمیت است.</p>
      <p>وی افزود: بسیاری از کارشناسان اقتصادی نسبت به مقوله افزایش قیمت بنزین با این شیوه، انتقادات زیادی دارند و در بیان مقام معظم رهبری هم این نکته وجود دارد که در خصوص این موضوع هم کسانی هستند که انتقاد جدی دارند و آن را سم مهلک می‌دانند و کسانی هم هستند که راجع به اصل مسئله موافق هستند.</p>
      <p>موسوی با بیان اینکه بسیار از کارشناسان معتقدند که مدل‌های دیگری برای مدیریت مصرف سوخت در کشور وجود داشت، ادامه داد: دولت در گذشته به وظایف قانونی خود عمل نکرده و به یکباره این طرح را آورد و شوکی به جامعه وارد کرد.</p>
      <p>مدیرعامل سابق خبرگزاری فارس با تاکید بر مسئله اقناع افکار عمومی موضوع، اظهار داشت: <b>برای کارهای بزرگ همواره مسئولان تلاش می کردند با صداقت مردم را در جریان قرار دهند و اقناع کنند تا پذیرش مسئله برای آنها راحت شود. قطعا اگر مجلس آینده انقلابی و مردمی باشد، این مدل را یا تغییر و یا تعدیل خواهد کرد به نحوی که نزدیک به عدالت و به نفع آحاد مردم باشد.</b></p>
      <p>دبیرکل انجمن روزنامه‌نگاران مسلمان با بیان اینکه در خصوص اقناع افکار عمومی در مسئله افزایش قیمت سوخت دو نگاه اهمال و عمد وجود دارد، گفت: این مسئله حتما باید با مردم در میان گذاشته می شد، <b>نکته ای که وجه ممیز انقلاب اسلامی با سایر سیستم های سیاسی است، مسئله صداقت و مردمی بودن نظام است. در بدترین شرایط جنگ حضرت امام تاکید داشتند که مشکلات کشور با مردم در میان گذاشته شود و دعوی مقام معظم رهبری هم بارها این بوده که مسائل با مردم در میان گذاشته شود.</b></p>
      <p>موسوی با اشاره به اجرای طرح با افزایش قیمت بنزین در دولت گذشته، گفت: در آن زمان مسئولین و حتی رییس جمهور وقت نیز برای مردم توضیح دادند، همه اجزای دولت و رسانه ها هزینه ها و فایده ها را برای مردم تشریح کردند و مردم زندگی شان را با شرایط جدید تنظیم کردند.</p>
      <p>این کارشناس رسانه تاکید کرد: <b>امروز کسانی که دم از شفافیت و صداقت با مردم می زنند و ادعا می کنند که باید موضوعات مهم را به رای مردم گذاشت، اصلا اعتقادی به در جریان گذاشتن مردم و افکار عمومی ندارند و حتی دیدیم که برخی خبرگزاری‌ها را که چندماه قبل از افزایش قیمت بنزین خبر داده بودند را چگونه متهم به دروغگویی کردند؟</b></p>
      <p>وی با تاکید بر اینکه مسئله بی صداقتی دولت برای مردم در قضیه افزایش قیمت سوخت ثابت شد، گفت: دولت و مسئولین با مردم صادق نبودند و مسئله به این بزرگی را باید از قبل تبیین می‌کردند نه اینکه رئیس سازمان صداوسیما می‌گوید روز پنجشنبه ما اطلاع یافتیم که قیمت سوخت افزایش خواهد یافت. در کجای دنیا تصمیم به این مهمی را بدون اطلاع قبلی اجرا می‌کنند؟ آیا قرار است به مردم شبیخون بزنیم؟</p>
      <p>موسوی با اشاره به ماجرای کرسنت و سوابق زنگنه در این پرونده، اظهار داشت: <b>عدم النفع قرارداد کرسنت ۵۳ میلیارد دلار است، چه کسی باید جوابگو باشد؟ چرا مردم را نسبت به این مسئله روشن نمی‌کنند؟ این مسئله را زمانی که آقای زاکانی مطرح کردند و رسانه‌های مختلف از جمله خبرگزاری فارس مطرح کردند، آقایان رفتند در یکی از نهادهای مسئول پرونده را محرمانه کردند و گفتند هیچ یک از رسانه ها حق ندارد در خصوص آن مطلبی منتشر کند.</b></p>
      <p>مدیرعامل سابق خبرگزاری فارس ادامه داد: از خود بنده شکایت کردند به دلیل اینکه در خصوص کرسنت سخنرانی دکتر زاکانی را منتشر کرده‌اید. مردم باید بدانند این ۵۳ میلیارد دلار چه شده است و باید توسط آقای زنگنه شفاف سازی شود.</p>
      <p>دبیرکل انجمن روزنامه نگاران مسلمان با اشاره به جمع آوری کارت سوخت در سال ۹۵ و اظهارات روحانی و زنگنه در خصوص فسادآور بودن بنزین دونرخی،‌ تاکید کرد:<b> ۱۵۰ هزار میلیارد تومان ضرر به کشور در ماجرای کارت سوخت تحمیل کردند، و بعد هم بدون هیچ پشیمانی و عذرخواهی مجددا در مردادماه امسال کارت سوخت را احیا می‌کنید.</b></p>
      <p>موسوی گفت: اگر مجلس قدرتمند و مردمی داشتیم که نظارت و کنترل بر دولت داشت، حتما باید اینها مواخذه و استیضاح می شدند، چه دلیلی وجود دارد که یک وزیر به واسطه ارتباطات و رانت به هیچ کجا پاسخگو نباشد؟</p>
      <p>وی تاکید کرد: قطعا بخشی از مشکلات به وجود آمده در قضیه بنزین توطئه دشمن بود، اما این را هم باید بدانیم که مگس‌ها تا زخمی وجود نداشته باشد، نمیتوانند مشکلی ایجاد کنند؛ وقتی افکار عمومی اقناع نمی‌شوند، معلوم است در این شرایط آنها که مترصد ضربه زدن به کشور هستند، وارد عمل می‌شوند.</p>
      <p>دبیرکل انجمن روزنامه نگاران مسلمان با بیان اینکه تدبیر یعنی اینکه راه دشمن را ببندیم، خاطرنشان کرد: وقتی این کار صورت نمی گیرد، مشخص است که شک و شبهه ایجاد می شود که بعد آن حامی دولت و اصلاح طلب شادمانه اعلام می کند که در اعتراضات اخیر چون رای ما افراد مرفه بودند، رای ما ریزش پیدا نکرد و رای اصولگرایان بود که ریزش کرد چراکه این طرح باعث نارضایتی افراد حاشیه شهرها شد.</p>
      <p>موسوی در پایان گفت: باید اینجا مشکوک شویم که شما با عدم اقناع عمومی به دنبال ریزش رای رقیب سیاسی خود هستید.</p>
    </article>
  </body>
</html>