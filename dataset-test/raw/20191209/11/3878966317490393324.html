<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/swiat/news-sanna-marin-bedzie-najmlodsza-premier-na-swiecie,nId,3378776"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T11:30:01+00:00"/>
    <meta property="og:title" content="Sanna Marin będzie najmłodszą premier na świecie"/>
    <meta property="og:description" content="34-letnia fińska minister Sanna Marin ma zostać najmłodszym premierem na świecie i zarazem najmłodszym szefem rządu w historii Finlandii."/>
  </head>
  <body>
    <article>
      <h1>Sanna Marin będzie najmłodszą premier na świecie</h1>
      <address><time datetime="2019-12-09T11:30:01+00:00">09 Dec 2019, 11:30</time> by <a rel="author">INTERIA.PL</a></address>
      <p>
        <b>34-letnia fińska minister Sanna Marin ma zostać najmłodszym premierem na świecie i zarazem najmłodszym szefem rządu w historii Finlandii.</b>
      </p>
      <p>Wiceprzewodnicząca partii socjaldemokratycznej, 34-letnia Sanna Marin została oficjalnym kandydatem na szefa nowego centrolewicowego rządu Finlandii.</p>
      <p>Sanna Marin, dotychczas pełniąca obowiązki ministra transportu i komunikacji, ma zastąpić na stanowisku premiera 57-letniego Anttiego Rinnego, lidera Socjaldemokratycznej Partii Finlandii (SDP), który na początku tygodnia podał się do dymisji. Bezpośrednim powodem jego rezygnacji była utrata poparcia największego koalicjanta SDP w rządzie - liberalnej partii Centrum Finlandii (KESK).</p>
      <p>Nowa premier stanie na czele centrolewicowej koalicji złożonej z pięciu partii kierowanych przez kobiety.</p>
      <p>Będzie najmłodszym premierem na świecie. Premier Nowej Zelandii Jacinda Ardern ma 39 lat, a premier Ukrainy Ołeksij Honczaruk ma 35 lat.</p>
      <h3>Wychowała się w "tęczowej rodzinie"</h3>
      <p>Jak informuje BBC, Sanna Marin wychowała się w "tęczowej rodzinie" w wynajętym mieszkaniu z matką i jej partnerką. Powiedziała w jednym z wywiadów, że jako dziecko czuła się "niewidzialna", ponieważ nie była w stanie otwarcie mówić o swojej rodzinie. Dodała jednak, że jej matka zawsze ją wspierała. Dzięki niej wierzy, że może zrobić wszystko, co zechce.</p>
      <p>Sanna Marin była pierwszą osobą w rodzinie, która poszła na uniwersytet.</p>
      <p>W szeregach socjaldemokratów szybko awansowała. Została wiceprzewodniczącą młodzieżówki partyjnej, potem drugą wiceprzewodniczącą partii socjaldemokratycznej, a w 2017 pierwszą wiceprzewodniczącą tego ugrupowania. W wieku 27 lat została przewodniczącą rady miasta w Tampere, a dwa lata później - posłanką.</p>
      <p>Od czerwca jest ministrem transportu i komunikacji. Ma 22-miesięczną córkę.</p>
      <figure>
        <img src="https://i.iplsc.com/sanna-marin-zostala-poslanka-w-2015-roku/0009G9NSMR2WHP4E-C122-F4.png"/>
        <figcaption>Sanna Marin została posłanką w 2015 roku /Thierry Monasse /Getty Images</figcaption>
      </figure>
      <p>Nie chce odpowiadać na pytania o swój młody wiek. "Nigdy nie myślałam o moim wieku ani płci. Myślę o powodach, dla których zainteresowałam się polityką i o tych sprawach, dzięki którym dobyliśmy zaufanie elektoratu".</p>
      <p>Przyszła premier Finlandii zna szwedzki, angielski i niemieckim. W młodości trenowała piłkę nożną i koszykówkę.</p>
    </article>
  </body>
</html>