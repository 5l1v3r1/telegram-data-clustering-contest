<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/visuomene/zmones/sel-pranesa-su-kuo-irase-nauja-daina-1756148/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T11:51:00+00:00"/>
    <meta property="og:title" content="SEL praneša, su kuo įrašė naują dainą"/>
    <meta property="og:description" content="Reklama"/>
  </head>
  <body>
    <article>
      <h1>SEL praneša, su kuo įrašė naują dainą</h1>
      <address><time datetime="2019-12-09T11:51:00+00:00">09 Dec 2019, 11:51</time> by <a rel="author">Pramogines Naujienos</a></address>
      <p>Reklama</p>
      <p>
        <b>Šįmet savo gerbėjams pažadėjęs naujų SEL dainų, grupės lyderis Egidijus Dragūnas tęsi pažadą su kaupu. Neseniai žvaigždė grįžo iš Didžiosios Britanijos sostinės Londono, kur buvo įrašytas naujausias kūrinys. Jį gerbėjai išgirs dar iki koncertų trijuose Lietuvos miestuose: Vilniuje, Kaune ir Šiauliuose.</b>
      </p>
      <p>Kartu su SEL pagrindinę partiją atlieka vokalistė Silvija Pankūnaitė-Mickutė. Ji grupės istorijoje – ypatinga dainininkė, nes kartu muzikuoja jau 15 metų.</p>
      <p>Kol kas dainos pavadinimas ir tiksli pristatymo diena laikoma paslaptyje. „Bet kitą savaitę visi ją išgirs“, – pažadėjo E.Dragūnas.</p>
      <p>Plačiau apie naujausią kūrinį papasakojo Silvija, kuriai ir buvo patikėta įrašyti dainą su SEL.</p>
      <p>„Daina – apie prarastą ryšį. Galima sakyti, kad apie nelaimingą meilę, kurios negali paleisti, bet ir negali joje būti. Apie įsiklausymą į tai, ko aš noriu, ką sako mano širdis. Apie vilties ieškojimą savyje. Tai emocingas, dinamiškas kūrinys“, – pasakojo S.Pankūnaitė-Mickutė.</p>
      <p>Šios dainos įrašai vyko kelias dienas studijoje Londone. „Buvo nerealu dirbti su prodiuseriu. Jo puikios įžvalgos įrašo metu. Be to, buvo ieškoma balso spalvos, dinamikos, skambėjimo ir nuotaikos būtent šiam įrašui, kad jis būtų išpildytas pilnai ir klausytojui sukeltų tikrą emociją“, – džiaugsmo neslėpė dainininkė.</p>
      <p>Reklama</p>
      <p>Silvija atvirauja: įrašyti pagrindinę partiją SEL dainai – didelis džiaugsmas. Kaip sako pati atlikėja, turėjo gimti toks kūrinys, kuris ją, kaip dainininkę, atspindėtų: „Ir pagaliau tokia daina atsirado. Ji man patinka, skamba nerealiai. Tikiuosi, kad kūrinį pamėgs ir klausytojai, ir jie išgirs tą emociją, kurią mes norime perduoti.“</p>
      <p>Su grupe SEL Silvija dirba jau 15 metų ir sako, jog tai buvo įspūdingas laikas. „Taip, tai tiesa ir skamba neblogai.</p>
      <p>Daug visko kartu patirta per šitiek metų. Galiu pasakyti, kad mūsų kelionė kartu yra tikrai nenuobodi ir spalvinga tiek darbo puse, bendravimu, tiek koncertų galingumu, visa emocija, kurią gaunu atsistojusi prieš daugiatūkstantines minias. Tai visiškai nenupasakojamas jausmas.</p>
      <p>Linkiu kiekvienam nors kartą tai patirti gyvenime. O kai tai patiri, nebesinori to paleisti.</p>
      <p>Gavau daug gyvenimo pamokų, patirties muzikos scenoje ir esu dėkinga už tai“, – kalbėjo S. Pankūnaitė-Mickutė.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/visuomene/zmones/kovotojas-a-misiunas-niekas-nestate-uz-mane-pinigu-1753316/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/dragunas-prakalbo-apie-statkeviciaus-sou-pasiimsiu-kokso-ir-pora-manekeniu-1750791/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/lietuvos-busido-federacija-atsiriboja-nuo-incidento-kok-renginio-metu-1750765/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/persirengimo-kambaryje-egidijus-dragunas-uzsipuole-zinoma-kovotoja-1750467/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/egidijus-dragunas-ir-kotryna-kozlovaite-pasuko-skirtingais-keliais-1744788/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/po-2-metu-tylos---itin-atviras-eleonoros-sebrovos-interviu-1736087/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/e-dragunas-ir-vel-ikliuvo-policijos-pareigunams-1733938/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/elito-apklausa-itakingiausias-popkulturos-atstovas---a-mamontovas-1731258/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>