<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/lodzkie/news-lodzkie-agresywny-pacjent-zaatakowal-ratownika,nId,3378770"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T11:37:52+00:00"/>
    <meta property="og:title" content="​Łódzkie: Agresywny pacjent zaatakował ratownika"/>
    <meta property="og:description" content="Policjanci zatrzymali w szpitalu w Opocznie (woj. łódzkie) agresywnego pacjenta, który znieważył udzielającego mu pomocy ratownika medycznego. Napastnik ponadto szarpał ratownika i próbował go uderzyć. Teraz grozi mu kara do trzech lat pozbawienia wolności."/>
  </head>
  <body>
    <article>
      <h1>​Łódzkie: Agresywny pacjent zaatakował ratownika</h1>
      <address><time datetime="2019-12-09T11:37:52+00:00">09 Dec 2019, 11:37</time> by <a rel="author">INTERIA.PL</a></address>
      <p>
        <b>Policjanci zatrzymali w szpitalu w Opocznie (woj. łódzkie) agresywnego pacjenta, który znieważył udzielającego mu pomocy ratownika medycznego. Napastnik ponadto szarpał ratownika i próbował go uderzyć. Teraz grozi mu kara do trzech lat pozbawienia wolności.</b>
      </p>
      <p>Jak poinformowała w poniedziałek asp. szt. Barbara Stępień z opoczyńskiej policji, do zdarzenia doszło w niedzielę (8 grudnia) w nocy. Tego dnia karetka pogotowia przywiozła do szpitala z ulicy pacjenta z niewielką raną głowy. Już na ulicy, kiedy ratownicy próbowali pomóc mężczyźnie, ten był wobec nich agresywny i wulgarny.</p>
      <p>Ratownikom udało się wyciszyć pobudzonego mężczyznę, który był pod wpływem alkoholu i dowieźć go do Szpitalnego Oddziału Ratunkowego. </p>
      <p>45-latek, jak tylko wysiadł z karetki, ponownie stał się agresywny, szarpał się z ratownikami, wyzywał ich, nie pozwolił przewieźć się na szpitalne łóżko. Ponieważ agresja pacjenta narastała, wezwano policję.</p>
      <p>Po rozmowie z personelem medycznym szpitala ustalono, że stan zdrowia mężczyzny pozwala na jego zatrzymanie i osadzenie w policyjnym areszcie.</p>
      <p>Za znieważenie i naruszenie nietykalności cielesnej ratowników medycznych grozi kara do trzech lat pozbawienia wolności.</p>
    </article>
  </body>
</html>