<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916434"/>
    <meta property="og:site_name" content="Dnevnik"/>
    <meta property="article:published_time" content="2019-12-09T11:03:00+00:00"/>
    <meta property="og:title" content="Mehika zavrača predlog ZDA o oskrbi z jeklom in aluminijem"/>
    <meta property="og:description" content="Mehiški zunanji minister Marcelo Ebrard je zavrnil predlog dela prostotrgovinskega sporazuma med ZDA, Kanado in Mehiko (USMCA), ki se nanaša na oskrbo z jeklom in aluminijem. Med drugim določa, da naj bi 70 odstotkov jekla za avtomobilsko industrijo prišlo iz Severne Amerike, kar Mehiko po Ebrardovih besedah postavlja v zelo neenakopraven položaj."/>
  </head>
  <body>
    <article>
      <h1>Mehika zavrača predlog ZDA o oskrbi z jeklom in aluminijem</h1>
      <address><time datetime="2019-12-09T11:03:00+00:00">09 Dec 2019, 11:03</time> by <a rel="author">STA</a></address>
      <p>
        <b>Mehiški zunanji minister Marcelo Ebrard je zavrnil predlog dela prostotrgovinskega sporazuma med ZDA, Kanado in Mehiko (USMCA), ki se nanaša na oskrbo z jeklom in aluminijem. Med drugim določa, da naj bi 70 odstotkov jekla za avtomobilsko industrijo prišlo iz Severne Amerike, kar Mehiko po Ebrardovih besedah postavlja v zelo neenakopraven položaj.</b>
      </p>
      <p>Kot je po poročanju francoske tiskovne agencije AFP na srečanju s senatorji v nedeljo poudaril Ebrard, se pri proizvodnji avtomobilov v Mehiki poleg ameriškega jekla uporabljajo komponente iz Brazilije, Japonske in Nemčije. Očitki o preskromnem deležu tujih surovin oz. komponent so po njegovih besedah tako neutemeljeni.</p>
      <p>Mehiška trgovinska delegacija bo po ministrovih navedbah na naslednjem srečanju podpisnic USMCA predlagala, da se uveljavitev določila glede jekla zamakne za najmanj pet let. ZDA predlagajo njegovo sprejetje s takojšnjim učinkom.</p>
      <p>Napovedal je, da bodo nasprotovali tudi prestrogim omejitvam za uvoz aluminija, saj ga sami ne morejo proizvajati in so odvisni od uvoza.</p>
      <p>ZDA, Kanada in Mehika so posodobljen prostotrgovinski sporazum, ki je nadomestil že skoraj 25 let star sporazum z imenom Nafta, podpisale novembra lani. Pozneje so ga še nekoliko spreminjale, pri čemer želijo ZDA vnesti tudi omenjeno določilo glede jekla in aluminija.</p>
      <p>Ebrardove nedeljske izjave sledijo nedavnim komentarjem mehiškega predsednika Andresa Manuela Lopeza Obradorja, ki je odločno zavrnil predlog ZDA za napotitev strokovnjakov v Mehiko, ki bi spremljali implementacijo sporazuma.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042894871/posel/novice/prevzemnik-litostrojevih-delavcev-ze-v-prisilni-poravnavi-"/>
        <a href="https://www.dnevnik.si/1042848237/posel/novice/skupina-sij-v-devetih-mesecih-z-visjimi-prihodki"/>
      </related>
    </article>
  </body>
</html>