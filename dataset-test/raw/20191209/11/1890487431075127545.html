<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523048-reakce-ministerstva-financi-na-zpravu-nejvyssiho-kontrolniho-uradu/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T11:44:12+00:00"/>
    <meta property="og:title" content="Reakce Ministerstva financí na zprávu Nejvyššího kontrolního úřadu"/>
    <meta property="og:description" content="Ministerstvo financí reaguje na dnes prezentovaný závěr Nejvyššího kontrolního úřadu, který uvádí, že „Ministerstvo financí spolu s Ministerstvem dopravy a Ministerstvem životního prostředí nepřipravily taková daňová opatření, která by výrazně pomohla v ochraně klimatu.“"/>
  </head>
  <body>
    <article>
      <h1>Reakce Ministerstva financí na zprávu Nejvyššího kontrolního úřadu</h1>
      <address><time datetime="2019-12-09T11:44:12+00:00">09 Dec 2019, 11:44</time> by <a rel="author">Mfcr.cz</a></address>
      <p>Ministerstvo financí reaguje na dnes prezentovaný závěr Nejvyššího kontrolního úřadu, který uvádí, že <i>„Ministerstvo financí spolu s Ministerstvem <a href="https://www.kurzy.cz/doprava/">dopravy</a> a Ministerstvem životního prostředí nepřipravily taková daňová opatření, která by výrazně pomohla v ochraně klimatu.“</i></p>
      <p>Předně zdůrazňujeme, že k prosazování cílů související směrnice 2009/28/ES o podpoře využívání <a href="https://www.kurzy.cz/energie/">energie</a> z obnovitelných zdrojů, <b>může ČR volit různé způsoby a nástroje, neboť směrnice neobsahuje žádná konkrétní opatření ani doporučení v oblasti zdaňování. Je tak na zvážení členských států, prostřednictvím jakých finančních či nefinančních opatření dosáhnou stanovených cílů.</b> Tyto skutečnosti ostatně potvrdil i sám NKÚ. Členský stát se tak může svobodně rozhodnout nekomplikovat stávající podobu daňového systému a neměnit související redistribuci bohatství mezi poplatníky zaváděním dalších daňových výjimek.</p>
      <p>NKÚ se přesto ve své zprávě zaměřuje zejména na úzce vybranou skupinu opatření v oblasti daní a dalších příjmů veřejných <a href="https://www.kurzy.cz/statni/rozpocet/">rozpočtů</a>. Dalším těžko pochopitelným zúžením rozsahu kontrolní akce je skutečnost, že NKÚ si pro své hodnocení vybral pouze oblast <a href="https://www.kurzy.cz/doprava/">dopravy</a> a domácností a nehodnotí tak danou problematiku komplexně v kontextu <a href="https://www.kurzy.cz/makroekonomika/">české ekonomiky</a> jako celku.</p>
      <p>
        <b>Co se oblasti <a href="https://www.kurzy.cz/doprava/">dopravy</a> a snahy podporovat tzv. čistou mobilitu přechodem na elektromobily týče, MF ctí princip daňové neutrality a nezavádění selektivních daňových výjimek. Ne každá vládní či nevládní politika musí mít svůj daňový stimul nebo speciální režim, které ve výsledku komplikují daňový systém a vedou k rozšíření byrokracie a růstu počtu státních úředníků. V rámci podpory elektromobility <a href="https://www.kurzy.cz/statni/rozpocet/">státní rozpočet</a> již dnes rozděluje řádově stovky milionů <a href="https://www.kurzy.cz/koruna/">korun</a> mezi stovky žadatelů. Za efektivní dále považujeme spíše rozšiřovat kroky směřující k budování patřičné infrastruktury, tedy sítě nabíjecích stanic. Odhlédneme-li jen od elektromobility, MF snížilo sazby <a href="https://www.kurzy.cz/dane-danova-priznani/">DPH</a> na 10 % u hromadné <a href="https://www.kurzy.cz/doprava/">dopravy</a>.</b>
      </p>
      <p><b>Ve stávajícím nastavení daňového systému existuje rovněž celá řada dalších stimulů pro čistou mobilitu. Z hlediska <a href="https://www.kurzy.cz/danove-priznani/spotrebni-dan.htm">spotřebních daní</a> v silniční <a href="https://www.kurzy.cz/doprava/">dopravě</a> MF zvýhodňuje paliva s potenciálem snižování emisí skleníkových <a href="https://www.kurzy.cz/plyn/">plynů</a>, například bioethanol, FAME, HVO, <a href="https://www.kurzy.cz/komodity/cng/">CNG</a>, <a href="https://www.kurzy.cz/komodity/lpg/">LPG</a>, bioplyn či <a href="https://www.kurzy.cz/elektrina/">elektřinu</a>. Daňově zvýhodněna jsou i biopaliva druhé generace. Naopak konvenční <a href="https://www.kurzy.cz/komodity/phm/">pohonné hmoty</a> jako <a href="https://www.kurzy.cz/komodity/benzin/">benzín</a> či <a href="https://www.kurzy.cz/komodity/nafta/">nafta</a> jsou zatíženy v mezinárodním kontextu srovnatelnou sazbou <a href="https://www.kurzy.cz/danove-priznani/spotrebni-dan.htm">spotřební daně</a>.</b> Pro srovnání <a href="https://www.kurzy.cz/danove-priznani/spotrebni-dan.htm">spotřební daň</a> z benzinu nebo <a href="https://www.kurzy.cz/komodity/nafta/">nafty</a> na 100 ujetých km se pohybuje okolo 60 až 80 <a href="https://www.kurzy.cz/kurzy-men/">Kč</a>, zatímco u <a href="https://www.kurzy.cz/elektrina/">elektřiny</a> se jedná o několik desítek haléřů. To výrazně přispívá k podpoře provozu elektromobilů. Pro vozidla s nižšími lokálními emisemi dále existuje celá řada úlev na <a href="https://www.kurzy.cz/dane-danova-priznani/dan-silnicni.htm">silniční dani</a>.</p>
      <p>NKÚ uvádí v kontrolním závěru v zásadě jediné konkrétní doporučení <i>„více promítnout princip „znečišťovatel platí“ v systému daní a dalších poplatků, tzn. definovat podmínky pro uplatnění sazeb daní a poplatků v závislosti na plnění cílů ekologizace <a href="https://www.kurzy.cz/doprava/">dopravy</a> a vytápění“.</i><b> Toto doporučení je v souladu s politikou ČR prosazovanou na úrovni jednání Rady EU. MF zde společně s dalšími státy prosazuje právě využití nepřímých daní jako vhodného ekonomického nástroje sloužícího pro redukci externalit lidské činnosti s negativním dopadem na životní prostředí.</b> Skrze nepřímé <a href="https://www.kurzy.cz/dane-danova-priznani/">daně</a> je totiž možné přesně zacílit na konkrétní činnosti, které ve výsledku přímo způsobují produkci emisí oxidů uhlíku. Náklady správy takové <a href="https://www.kurzy.cz/dane-danova-priznani/">daně</a> navíc na rozdíl od selektivních daňových výjimek dopadají výlučně na stát a znečišťovatele.</p>
      <related>
        <h4>Příbuzné stránky</h4>
        <a href="https://www.kurzy.cz/tema/4854458.html"/>
        <a href="https://www.kurzy.cz/zpravy/471055-reakce-ministerstva-financi-na-komentar-k-solarnim-arbitrazim/"/>
        <a href="https://www.kurzy.cz/tema/4737695.html"/>
        <a href="https://www.kurzy.cz/tema/4345185.html"/>
        <a href="https://www.kurzy.cz/tema/4504606.html"/>
        <a href="https://www.kurzy.cz/tema/4165126.html"/>
        <a href="https://www.kurzy.cz/tema/5029718.html"/>
        <a href="https://www.kurzy.cz/zpravy/121604-zprava-o-cinnosti-ministerstva-financi-za-obdobi-2002-2006/"/>
        <a href="https://www.kurzy.cz/tema/4992907.html"/>
        <a href="https://www.kurzy.cz/zpravy/nazory/A-V-T-30522/"/>
        <a href="https://www.kurzy.cz/zpravy/498394-ministerstvo-financi-zverejnuje-zaverecnou-zpravu-z-mise-mmf-13-6-2019/"/>
        <a href="https://www.kurzy.cz/tema/5447172.html"/>
      </related>
    </article>
  </body>
</html>