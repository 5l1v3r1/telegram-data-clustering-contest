<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofotbal.cz/clanky/konecne-oddechl-si-po-navratu-na-travniky-afellay-452827/"/>
    <meta property="og:site_name" content="EuroFotbal.cz"/>
    <meta property="article:published_time" content="2019-12-09T11:39:00+00:00"/>
    <meta property="og:title" content="Konečně, oddechl si po návratu na trávníky Afellay"/>
    <meta property="og:description" content="PSV Eindhoven se v posledních týdnech nedařilo a nizozemský klub pravidelně ztrácel body, v sobotu ovšem měli jeho fanoušci hned dva důvody k radosti. Jejich hráči doma nedali šanci Fortuně Sittard..."/>
  </head>
  <body>
    <article>
      <h1>Konečně, oddechl si po návratu na trávníky Afellay</h1>
      <address><time datetime="2019-12-09T11:39:00+00:00">09 Dec 2019, 11:39</time> by <a rel="author">Tomáš Pavlík</a></address>
      <figure>
        <img src="https://www.eurofotbal.cz/res/img/news/22456_4.jpg"/>
        <figcaption>Ibrahim Afellay (© psv.nl)</figcaption>
      </figure>
      <p>PSV Eindhoven se v posledních týdnech nedařilo a nizozemský klub pravidelně ztrácel body, v sobotu ovšem měli jeho fanoušci hned dva důvody k radosti. Jejich hráči doma nedali šanci Fortuně Sittard a vyhráli 5:0, po hodně dlouhé době navíc na trávník v dresu vice-mistra vyběhl Ibrahim Afellay... <br/><br/>Afellay se po hodině hry začal rozcvičovat a od fanoušků se mu okamžitě dostalo ovací ve stoje, v následujících minutách příznivci požadovali hráčův nástup na trávník a deset minut před koncem se dočkali. <br/><br/><i>"Konečně, ještě teď mám husí kůži, nemám slov,"</i> řekl po závěrečném hvizdu. <br/><br/><i>"Pro mě osobně to byl hodně emotivní moment, dostalo se mi vřelého přijetí. Naše výsledky v poslední době pochopitelně dobré nebyly, ale to, čeho se mi dnes od všech dostalo, to se doopravdy nedá popsat slovy,"</i> pokračoval. <br/><br/>Afellay v minulosti býval kapitánem PSV a před devíti roky přestoupil do Barcelony, kde nenaplnil očekávání. Jeho kariéru následně začala decimovat zranění, která ho pronásledovala v Schalke, Olympiakosu i Stoke City. Do Eindhovenu se vrátil letos v létě a v sobotu se jednalo o jeho první soutěžní start od 30. prosince 2017. <br/><br/><i>"Vstal jsem z hrobu, už jsem byl odepsaný. Samozřejmě jsem občas nastoupil k přátelskému zápasu, ale v soutěžním jsem nehrál dva roky. Jsem strašně šťastný, že mohu znovu hrát,"</i> dodal.</p>
    </article>
  </body>
</html>