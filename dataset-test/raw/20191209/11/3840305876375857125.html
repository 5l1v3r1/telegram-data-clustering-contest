<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/auto/un-nou-scandal-in-industria-auto-nissan-ar-putea-plati-in-japonia-o-amenda-de-22-de-milioane-de-dolari-din-cauza-raportarilor-false-309848.html"/>
    <meta property="og:site_name" content="B1 TV"/>
    <meta property="article:published_time" content="2019-12-09T11:05:26+00:00"/>
    <meta property="og:title" content="Un nou scandal în industria auto: Nissan ar putea plăti în Japonia o amendă de 22 de milioane de dolari din cauza raportărilor false"/>
    <meta property="og:description" content="Gigantul auto Nissan riscă o amendă de 2,4 miliarde de yeni (22 milioane de dolari) pentru raportări false în declarațiile sale financiare, la recomandarea Comisiei pentru Supravegherea Burselor și Instrumentelor..."/>
  </head>
  <body>
    <article>
      <h1>Un nou scandal în industria auto: Nissan ar putea plăti în Japonia o amendă de 22 de milioane de dolari din cauza raportărilor false</h1>
      <address><time datetime="2019-12-09T11:05:26+00:00">09 Dec 2019, 11:05</time> by <a rel="author">B1.ro</a></address>
      <p>Gigantul auto <a href="https://www.b1.ro/tag/nissan-277440.html">Nissan</a> riscă o amendă de 2,4 miliarde de yeni (22 milioane de dolari) pentru raportări false în declarațiile sale financiare, la recomandarea Comisiei pentru Supravegherea Burselor și Instrumentelor Financiare din Japonia (SESC), informează postul public de televiziune NHK.</p>
      <p>Decizia ar avea loc după ce în noiembrie 2018, Carlos Ghosn, pe atunci director general al <a href="https://www.b1.ro/tag/nissan-277440.html">Nissan</a>, a fost arestat în Japonia, fiind acuzat de încălcarea legislației financiare și abuz de încredere. Ulterior, procurorii niponi au formulat noi acuzații de nereguli financiare împotriva <a href="https://www.b1.ro/tag/nissan-277440.html">Nissan</a>, a lui Carlos Ghosn și a omului său de încredere, Greg Kelly, legate de modul de raportare a pachetului salarial al lui Ghosn în anii financiari 2016, 2017 și 2018, scrie Agerpres.</p>
      <p>Recent, Reuters a anunțat, citând surse care au dorit să-și păstreze anonimatul, că <a href="https://www.b1.ro/tag/nissan-277440.html">Nissan</a> ar putea fi amendată cu până la patru miliarde de yeni, dar ar putea obține o reducere a amenzii, la 2,4 miliarde de yeni, dacă producătorul auto nipon depune documentația la SESC înainte de începerea investigației oficiale. </p>
      <p>În septembrie s-a anunțat în Statele Unite că <a href="https://www.b1.ro/tag/nissan-277440.html">Nissan</a> și Carlos Ghosn vor plăti împreună 16 milioane de dolari pentru ca Autoritatea de Supraveghere a Piețelor Financiare din SUA (SEC) să renunțe la acuzațiile de fraudă. SEC susține că <a href="https://www.b1.ro/tag/nissan-277440.html">Nissan</a> și Carlos Ghosn nu au adus la cunoștință compensația de peste 140 de milioane de dolari pe care fostul președinte al companiei auto trebuia să o primească la pensionare. </p>
      <p> </p>
    </article>
  </body>
</html>