<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/dum-poskozeny-vybuchem-v-presove-urady-rozhodnou-o-zbourani-20191209.html"/>
    <meta property="og:site_name" content="Deník.cz"/>
    <meta property="article:published_time" content="2019-12-09T11:22:00+00:00"/>
    <meta property="og:title" content="Výbuch domu v Prešově: Ve vazbě jsou tři lidé, vrchní podlaží čeká demolice"/>
    <meta property="og:description" content="V příštích dnech se začne bourat část dvanáctipatrového domu v Prešově na východním Slovensku, který v pátek vážně poškodil výbuch plynu a požár. Po dnešním jednání krizového štábu to ČTK řekl mluvčí města Vladimír Tomek. Soud už poslal do vazby tři obviněné v souvislosti se zmíněnou tragedií, při které přišlo o život patrně osm lidí."/>
  </head>
  <body>
    <article>
      <h1>Výbuch domu v Prešově: Ve vazbě jsou tři lidé, vrchní podlaží čeká demolice</h1>
      <address><time datetime="2019-12-09T11:22:00+00:00">09 Dec 2019, 11:22</time> by <a rel="author">ČTK</a></address>
      <p>"V co nejkratší době budou demontována vrchní podlaží," uvedl Tomek. Dodal, že teprve po skončení této první fáze prací bude rozhodnuto o dalším postupu. Vlastníci bytů ve zmíněném domě už souhlasili s demolicí celé budovy, bude-li to nutné.</p>
      <figure>
        <img src="https://g.denik.cz/1/61/ctk-zivot-je-to-nejdulezitejsi-lici-prezivsi-po-vybuchu-v-presove_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/presov-vybuch-plyn-slovensko-20191208.html">Výbuch panelového domu v Prešově: Život je to nejdůležitější, líčí přeživší Přečíst článek ›</a>
      </aside>
      <p>Právě vrchní čtyři patra domu výbuch a požár nejvíce poničily. Kromě toho byla poškozena střecha stavby a zřítilo se schodiště. Záchranáři našli po tragédii sedm mrtvých. Jedna osoba zůstává nezvěstná a patrně se dál nachází v budově, která má narušenou statiku.</p>
      <p>Tomek zatím nepotvrdil, zda poškozený obytný dům bude rozebírat česká firma Cannoneer, jejíž pracovníci podle listu Korzár už dorazili na místo neštěstí. Cannoneer se podle svého webu zabývá i strojní demolici výškových objektů. Před samotným rozebíráním domu u něj mají být provedeny násypy zeminy a kamení s cílem ochrany inženýrských sítí, vysvětlil mluvčí.</p>
      <h3>Došlo k poškození plynového potrubí? </h3>
      <p>Kvůli narušené statice poškozeného domu se do svých bytů zatím nemohou vrátit ani obyvatelé sousedního paneláku. Byty v dalších třech evakuovaných vchodech už naopak byly opět zpřístupněny těm, kdo v nich žijí.  </p>
      <p>Na účet města, které vyhlásilo veřejnou finanční sbírku, přišlo podle médií zatím 1,8 milionu eur (45,9 milionu korun). Částka nezahrnuje schválený příspěvek ve výši jednoho milionu eur (25,5 milionu korun), který městu odsouhlasila o víkendu vláda. Ze sbírky město vyplatilo každé rodině z výbuchem poničené bytovky 200 eur (5100 korun) na nákup bezprostředně potřebných věcí včetně léků.</p>
      <figure>
        <img src="https://g.denik.cz/1/81/presov-vybuch-plyn-panelovy-dum-01_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/policie-kvuli-vybuchu-v-presove-zadrzela-sest-lidi-zodpovidali-za-terenni-prace-20191207.html">Policie kvůli výbuchu v Prešově zadržela šest lidí. Odpovídali za výkopové práce Přečíst článek ›</a>
      </aside>
      <p>V dalším kole rozdělování peněz se samospráva zaměří zejména na zajištění potřeb lidí, dále na jejich nemovitosti a na poškozená auta. Město chce také přispívat na nájem těm, kdo museli být po tragedii evakuováni.</p>
      <p>Soud poslal tři obviněné v případu největší tragedie svého druhu v novodobých dějinách země do vazby. Proti verdiktu podali stížnost. Policie po explozi zadržela jednatele stavební firmy a dělníky, kteří těsně před explozí v Mukačevské ulici prováděli výkopové práce. Podle médií existuje podezření, že výbuch souvisel s poškozením plynového potrubí.</p>
    </article>
  </body>
</html>