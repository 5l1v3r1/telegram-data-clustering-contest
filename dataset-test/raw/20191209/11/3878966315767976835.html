<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/polska/news-zgwalcil-ciezarna-urzedniczke-13-grudnia-zapadnie-wyrok,nId,3378773"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T11:19:09+00:00"/>
    <meta property="og:title" content="Zgwałcił ciężarną urzędniczkę? 13 grudnia zapadnie wyrok"/>
    <meta property="og:description" content="Do 13 grudnia Sąd Okręgowy w Olsztynie odroczył w poniedziałek ogłoszenie wyroku w apelacyjnej sprawie byłego prezydenta Olsztyna Czesława Małkowskiego."/>
  </head>
  <body>
    <article>
      <h1>Zgwałcił ciężarną urzędniczkę? 13 grudnia zapadnie wyrok</h1>
      <address><time datetime="2019-12-09T11:19:09+00:00">09 Dec 2019, 11:19</time> by <a rel="author">INTERIA.PL</a></address>
      <p>
        <b>Do 13 grudnia Sąd Okręgowy w Olsztynie odroczył w poniedziałek ogłoszenie wyroku w apelacyjnej sprawie byłego prezydenta Olsztyna Czesława Małkowskiego.</b>
      </p>
      <p>"Jestem niewinny, absolutnie niewinny" - powiedział Małkowski po wyjściu z sali rozpraw i nie rozmawiał więcej z dziennikarzami.</p>
      <p>Iwona Kruszewska, prokurator oskarżająca Małkowskiego, powiedziała, że nie może ujawnić, co się wydarzyło na sali rozpraw, ponieważ sprawa toczyła się z wyłączeniem jawności. Wyrok ma zostać ogłoszony w piątek w południe. Jego uzasadnienie także będzie niejawne.</p>
      <p>Prokurator w apelacji domaga się uchylenia wyroku uniewinniającego, tego samego chce pokrzywdzona. Małkowski nie wniósł apelacji, co jest jednoznaczne z tym, że uznaje wyrok uniewinniający za słuszny.</p>
      <h3>Oskarżany o zgwałcenie urzędniczki</h3>
      <p>Od 11 lat były prezydent Olsztyna Czesław Małkowski jest oskarżany o zgwałcenie urzędniczki ratusza, która była w ciąży. </p>
      <p>W pierwszym rozpoznaniu sprawy przez sąd w Ostródzie Małkowski został skazany na pięć lat więzienia, w ponownym procesie - który w grudniu zakończył się w Olsztynie - został uniewinniony.</p>
      <h3>Twierdzi, że jest niewinny</h3>
      <p>Małkowski konsekwentnie twierdzi, że jest niewinny. W lokalnej gazecie przed laty przyznał się jedynie do romansu z urzędniczką i porównał swoją sytuację w tym względzie do Billa Clintona.</p>
      <p>Nie wiadomo, z jakiego powodu Małkowski został skazany w Ostródzie, a uniewinniony w Olsztynie - sprawa toczyła się za zamkniętymi drzwiami. Rzecznik sądu i prokurator informowali wcześniej, że w olsztyńskim procesie "materiał dowodowy został pogłębiony".</p>
      <p>W czasie procesów o seksaferę Małkowski trzy razy startował w wyborach samorządowych i za każdym razem przegrywał walkę o fotel prezydenta Olsztyna w drugiej turze. Małkowski jest obecnie olsztyńskim radnym. Zgodził się na podawanie nazwiska.</p>
    </article>
  </body>
</html>