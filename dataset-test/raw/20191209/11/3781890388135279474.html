<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/746064"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T11:21:00+00:00"/>
    <meta property="og:title" content="'แม่ปุ๊'รดน้ำศพลา'พ่อแรม' ขอมาเข้าฝัน-ให้ได้เจอโอ-วรุฒ"/>
    <meta property="og:description" content="'แม่ปุ๊' สั่งลา 'พ่อแรม' ขอให้มาเข้าฝันบ้าง ก่อนภาวนาให้ดวงวิญญาณพบเจอ'โอ-วรุฒ' พร้อมขอให้ไปสู่ภพภูมิที่ดี ก่อนจะรดน้ำศพเป็นคนแรก"/>
  </head>
  <body>
    <article>
      <h1>'แม่ปุ๊'รดน้ำศพลา'พ่อแรม' ขอมาเข้าฝัน-ให้ได้เจอโอ-วรุฒ</h1>
      <address>
        <time datetime="2019-12-09T11:21:00+00:00">09 Dec 2019, 11:21</time>
      </address>
      <figure>
        <img src="https://www.dailynews.co.th/admin/upload/20191209/news_eDKrWcdeqK183159_533.jpg?v=20191210049"/>
      </figure>
      <p>
        <b>"แม่ปุ๊" สั่งลา "พ่อแรม" ขอให้มาเข้าฝันบ้าง ก่อนภาวนาให้ดวงวิญญาณพบเจอ"โอ-วรุฒ" พร้อมขอให้ไปสู่ภพภูมิที่ดี ก่อนจะรดน้ำศพเป็นคนแรก</b>
      </p>
      <p>เป็นข่าวเศร้าของคนในวงการบันเทิงอย่างมาก หลังได้สูญเสีย นายแรม วรธรรม อายุ 86 ปี พ่อของอดีตพระเอกคนดัง โอ-วรุฒ วรธรรม ได้เสียชีวิตอย่างสงบด้วยโรคหัวใจล้มเหลว หลังพบว่าความดันต่ำและเข้ารักษาตัวที่รพ.หางดง ช่วงค่ำของวันที่ 7 ธ.ค. จนถึงเวลา 02.00 น.ของวันที่ 8 ธ.ค. ก่อนถูกส่งตัวมารักษาต่อที่ รพ.นครพิงค์ จ.เชียงใหม่ จากนั้นทางแพทย์ได้ปั๊มหัวใจแต่ก็ไม่รู้สึกตัว จนกระทั่งได้จากไปอย่างสงบในเวลา 10.16 น. ตามข่าวที่ได้เสนอไปแล้วนั้น</p>
      <figure>
        <img src="https://www.dailynews.co.th/admin/upload/20191209/news_NrGtMlBbZB183200_533.jpg?v=20191210049?v=5338"/>
      </figure>
      <p> <br/>เกี่ยวกับเรื่องนี้ วันที่ 9 ธ.ค. ที่บริเวณหน้าหน่วยรักษาศพ รพ.นครพิงค์ อ.แม่ริม จ.เชียงใหม่ ดาราชื่อดัง "นีโน่ เมทนี" พร้อมกับญาติของพ่อแรม วรธรรม ได้เดินทางไปรับศพพ่อแรม ก่อนที่จะเริ่มพิธีรดน้ำศพในเวลาประมาณ 15.30 น. ที่วัดเจ็ดยอด พระอารามหลวง ต.ช้างเผือก อ.เมือง จ.เชียงใหม่<br/> <br/>นีโน่ กล่าวว่า สำหรับการดูแลแม่ปุ๊-อรพิน กุญชร​ ณ​ ​อยุธยา ตอนนี้ก็ยังมีลูกหลานคอยดูแล และเงินที่เหลือจากงานศพโอก็ยังมีอยู่ แต่ก็ต้องดูแลกันต่อไป เพราะตอนนี้แม่ปุ๊ อายุกว่า 80 ปีแล้ว ตอนนี้พ่อก็ไปสบายแล้ว คงเหลือแม่อีกคน ตนก็จะดูแลเท่าที่ทำได้ให้ดีที่สุด<br/> <br/>ผู้สื่อข่าวรายงานเพิ่มเติมว่า ในช่วงพิธีรดน้ำศพ แม่ปุ๊-อรพิน กุญชร​ ณ​ ​อยุธยา​ ได้พูดสั่งลา นายแรม วรธรรม สามีขอให้มาเข้าฝันบ้าง ขอให้ไปพบเจอ "โอ-วรุฒ" ขอให้ไปสู่ภพภูมิที่ดี ก่อนจะรดน้ำศพเป็นคนแรก จากนั้นก็มีดารา นักร้อง นักแสดง รวมถึงญาติและคนสนิทของพ่อแรม เดินทางมาร่วมดน้ำศพกันอย่างต่อเนื่อง หลังจากพิธีรดน้ำศพแล้ว ก็ได้วางผ้าไตรบังสุกุล ก่อนจะเริ่มพิธีสวดอภิธรรมในช่วงค่ำของวันนี้.<br/><br/><b>อ่านข่าวที่เกี่ยวข้อง...<br/><br/><a href="https://www.dailynews.co.th/regional/745970">หลานเผยสวด6คืน"พ่อแรม" ยันไร้เอกสารบริจาคร่างกาย!</a></b></p>
      <figure>
        <img src="https://www.dailynews.co.th/admin/upload/20191209/news_vZRwARacag183200_533.jpg?v=20191210049?v=6529"/>
      </figure>
      <figure>
        <img src="https://www.dailynews.co.th/admin/upload/20191209/news_ziiFBtRbEM183201_533.jpg?v=20191210049?v=8950"/>
      </figure>
    </article>
  </body>
</html>