<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/xekinoyn-oi-ergasies-anaplasis-kentro-tis-naypaktoy-deite-foto/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T11:32:14+00:00"/>
    <meta property="og:title" content="Ξεκινούν οι εργασίες ανάπλασης στο κέντρο της Ναυπάκτου"/>
    <meta property="og:description" content="Η ολοκλήρωση των παραπάνω εργασιών θα δώσουν στην κυκλοφορία και πάλι τον «κάτω δρόμο», μεταφέροντας πλέον μηχανήματα και εργάτες στην οδό Τζαβέλα"/>
  </head>
  <body>
    <article>
      <h1>Ξεκινούν οι εργασίες ανάπλασης στο κέντρο της Ναυπάκτου</h1>
      <address><time datetime="2019-12-09T11:32:14+00:00">09 Dec 2019, 11:32</time> by <a rel="author">ΣΥΝΕΙΔΗΣΗ</a></address>
      <p><b><b>Μέσα σε καλό κλίμα, ειλικρινούς συνεργασίας και διαλόγου όπως παρατήρησαν οι συμμετέχοντες, πραγματοποιήθηκε το βράδυ της Δευτέρας η συνάντηση του δημάρχου Ναυπακτίας Βασίλη Γκίζα με εκπροσώπους της Ομοσπονδίας Επαγγελματοβιοτεχνών Ναυπακτίας και Δωρίδας. </b></b>Η συνάντηση έγινε στα γραφεία του φορέα, μετά από κάλεσμα του ιδίου, και είχε ως θέμα την έναρξη των εργασιών της ανάπλασης του ιστορικού κέντρου της πόλης της Ναυπάκτου, κάτι που αναμένεται να γίνει εντός του μήνα. Οι αλλαγές που θα επιφέρουν οι εργασίες στην πόλη είναι μεγάλες, καθώς αναμένεται κατά το πρώτο στάδιο να κλείσει η οδός Μπότσαρη, με συνέπεια να γίνει διπλής κατεύθυνσης η Τζαβέλα. Με λίγα λόγια, ας οπλιστούμε όλοι με υπομονή και με την ελπίδα πως η αποπεράτωση θα γίνει όσο πιο σύντομα γίνεται.</p>
      <p>Ο δήμαρχος, όπως αναφέρει σχετικό ρεπορτάζ του nafpaktianews.gr, εστίασε στο ότι πρόκειται για αναγκαίες επεμβάσεις που πρέπει να γίνουν το επόμενο χρονικό διάστημα, στο πλαίσιο πάντα του έργου, ζητώντας την ανοχή του κόσμου, αφού κάθε τέτοιου είδους παρεμβάσεις δημιουργούν αναστάτωση σε μία πόλη. Υποσχέθηκε ότι θα είναι όσο το δυνατόν γρηγορότερος ο χρόνος εκτέλεσης των εργασιών, ιδιαιτέρως στη <b>Μπότσαρη</b>, καθώς στο συγκεκριμένο δρόμο δεν θα απαιτηθούν υπόγεια δίκτυα, αλλά θα γίνει μόνο η αλλαγή του ασφαλτοτάπητα με κυβόλιθους. Το σημαντικό κομμάτι των εργασιών, επεσήμανε ο κ. <b>Γκίζας</b>, το οποίο έχει και μεγαλύτερο βαθμό δυσκολίας είναι αυτό που θα γίνει στην οδό Τζαβέλα, αφού στο τμήμα αυτό αναμένεται να γίνουν υπόγειες εργασίες, με την ελπίδα πάντα να οι να μη βρεθούν μπροστά σε αρχαιολογικά ευρήματα.</p>
      <p>Οι εργασίες στο τμήμα της Μπότσαρη θα είναι και οι πρώτες που θα γίνουν, με χρόνο αποπεράτωσης τους 6 μήνες, κάτι που όπως ειπώθηκε στη συνάντηση είναι πιθανόν να γίνει και νωρίτερα. Κατά το διάστημα αυτό η οδός <b>Τζαβέλα</b> θα μετατραπεί σε διπλής κυκλοφορίας με τοποθέτηση φωτεινών σηματοδοτών στο «S» του λιμανιού και την αρωγή φυσικά της τροχαίας για την ομαλή κυκλοφορία των οχημάτων. Η σχετική μάλιστα κανονιστική απόφαση για τις συγκεκριμένες κυκλοφοριακές ρυθμίσεις αναμένεται να έρθει προς ψήφιση στο επόμενο δημοτικό συμβούλιο.</p>
      <p>Ένα σημαντικό ζήτημα που έθεσε ο δήμαρχος, δοθείσης της ευκαιρίας, είναι το πρόβλημα των σπηλαιώσεων στο βόρειο τμήμα του λιμανιού, όπως αυτές έχουν καταγραφεί σε οπτικό υλικό μετά από παρέμβαση του προηγούμενο ΔΣ του <b>Λιμενικού Ταμείου.</b> Το γεγονός της μη ταυτόχρονης παρέμβασης, του έργου της ανάπλασης με αυτό της αποκατάστασης των σπηλαιώσεων, σημαίνει πως στο συγκεκριμένο τμήμα της πόλης θα γίνουν δύο φορές παρεμβάσεις, με διπλή και την ταλαιπωρία κόσμου και οδηγών.</p>
      <p>
        <b>
          <b>Το βάρος για αρχή στη Μπότσαρη</b>
        </b>
      </p>
      <p>Εκ μέρους της τεχνικής υπηρεσίας του δήμου και του προϊσταμένου της Γιώργου Κέστου ειπώθηκε πως θα καταβληθεί κάθε δυνατή προσπάθεια ώστε το έργο να γίνει στον πιο σύντομο χρόνο, εστιάζοντας κυρίως στο τμήμα των εργασιών της Μπότσαρη, καθώς από εκεί θα προκύψει και το μεγαλύτερο θέμα των αλλαγών. Ο Γ. Κέστος, όπως και ο αρμόδιος <b>αντιδήμαρχος Ζαχαρίας Χοχτούλας,</b> τόνισαν βέβαια πως κανένα έργο δεν γίνεται χωρίς να υπάρξει έστω και μία μικρή ταλαιπωρία του κόσμου, με τον δεύτερο να παρατηρεί επίσης πως ίσως η συγκυρία αυτή να μας οδηγήσει στο να κυκλοφορούμε με μεγαλύτερη σύνεση στην πόλη.</p>
      <p>Ο <b>Γιάννης Νταουσάνης</b> κατέθεσε ως πρόταση τη δημιουργία μίας επιτροπής, στην οποία θα συμμετέχουν αρχιτέκτονες και μηχανικοί της πόλης, καθώς και εκπρόσωποι φορέων, όπου θα εργαστούν για να καθοριστούν το τι υλικά θα πρέπει να χρησιμοποιούνται σε κάθε έργο που γίνεται, προσθέτοντας μάλιστα πως εάν αυτό είχε γίνει πριν χρόνια, τότε θα είχαν λυθεί αρκετά από τα προβλήματα που παρουσιάστηκαν στην πορεία του χρόνου. «Πάντα οι αναπλάσεις φέρνουν αντιδράσεις», είπε εκ μέρους των αρχιτεκτόνων ο <b>Γιάννης Κοργιαλάς</b>, σημειώνοντας πως όταν γίνεται ένα έργο ανάπλασης, τότε θα πρέπει όλοι μας να έχουμε κατά νου ότι γίνεται με στόχο τη βελτίωση του επιπέδου της ζωής των κατοίκων και των επισκεπτών. «Η αρχαιολογία πρέπει να είναι συνεργάτης μας», είπε, σχολιάζοντας αυτό που ακούστηκε για τον φόβο να έχουμε αρχαιολογικά ευρήματα, τονίζοντας πως το ενδεχόμενο δεν θα πρέπει να αντιμετωπίζεται ως κατάρα, αλλά ως ευλογία, αρκεί όλοι να συνεργαστούν αρμονικά μεταξύ τους για την ανάδειξή τους.</p>
      <p>
        <b>
          <b>Προβληματισμός για τις θέσεις στάθμευσης</b>
        </b>
      </p>
      <p>Ο <b>Αποστόλης Παπαϊωάννου, πρόεδρος του Εμπορικού Συλλόγου, αλλά και ο Θέμης Δαβανέλλος ως πρόεδρος της Ομοσπονδίας,</b> εστίασαν στο ότι θα χαθούν αρκετές θέσεις στάθμευσης στο κέντρο της πόλης και με το τέλος των εργασιών, ζητώντας ο πρώτος να εξεταστεί το ενδεχόμενο περισσότερων εσοχών στον κεντρικό δρόμο της πόλης, αλλά και το εάν μπορεί σε συνεργασία με την αρχαιολογία να γίνει κάποια παρέμβαση για την εξυπηρέτηση του ίδιου σκοπού στον ευρύτερο χώρο που είναι σήμερα η Αστυνομία. Ο Θ. Δαβανέλλος, από τη δική του πλευρά, εξετάζοντας πάντα το θέμα της στάθμευσης, ζήτησε μήπως θα ήταν δυνατόν την περίοδο των εργασιών να αξιοποιηθεί το οικόπεδο Παπαχαραλάμπους. Από τις παρατηρήσεις που ακούστηκαν, άξια αναφοράς ήταν και εκείνη του Γ. Γούλα, ο οποίος στάθηκε στο ότι κακώς στο χώρο της αστυνομίας ο δήμος επέτρεψε να γίνει το ένα από τα δύο εργοτάξια του έργου, κάτι που επίσης δημιουργεί πρόβλημα σχετικά με το θέμα της στάθμευσης.</p>
      <p>
        <b>
          <b>Οι κυκλοφοριακές αλλαγές</b>
        </b>
      </p>
      <p>Σε πρακτικό επίπεδο, τώρα, και σχετικά με το τι θα πρέπει να περιμένουμε το αμέσως επόμενο χρονικό διάστημα στην πόλη αναφορικά με το θέμα των εργασιών της ανάπλασης, όπως αναφέρθηκε και στη συνάντηση, η αρχή θα γίνει πριν το τέλος του χρόνου, εκτός συγκλονιστικού απροόπτου, στον λεγόμενο «κάτω δρόμο» της πόλης, από την οδό Σοϊδά έως και τo κατάστημα mulitrama. Σε αυτό το τμήμα θα γίνει η αντικατάσταση του οδοστρώματος από κυβόλιθους, καθώς και η νέα χάραξη-αντικατάσταση των πεζοδρομίων όπου απαιτηθεί. Για τις εργασίες αυτές, όμως, η οδός Μπότσαρη θα κλείσει με αποτέλεσμα να γίνει διπλής κατεύθυνσης η οδός Τζαβέλα.</p>
      <p>Προς διευκόλυνση της κυκλοφορίας και αφού φυσικά υπάρχει η συνδρομή της τροχαίας, θα τοποθετηθούν βάσει της κυκλοφοριακής μελέτης και δύο φωτεινοί σηματοδότες στο «S» του δρόμου που οδηγεί τη Τζαβέλα στο λιμάνι. Όσον αφορά τώρα τη διοχέτευση και πάλι στον «κάτω δρόμο», αυτή θα γίνει στο ύψος της Αγίας Παρασκευής, με τα αυτοκίνητα να οδηγούνται από τη Τζαβέλα στην Ινζτέ μέσω της Ψαρρού. Λόγω των συγκεκριμένων αλλαγών θα γίνει και η μετακίνηση δύο στάσεων λεωφορείων, καθώς εκείνη της Εθνικής Τράπεζας θα πάει και πάλι δίπλα στο περίπτερο της πλατείας Φαρμάκη, ενώ εκείνη του λιμανιού (μπροστά από το Στέκι), θα οδηγηθεί μπροστά από το ζαχαροπλαστείο Ναυπάκτιον. Στο ερώτημα, τώρα, εάν όλες αυτές οι αλλαγές θα ισχύσουν πριν τις γιορτές, καθώς τότε τοποθετείται και η έναρξη του έργου, απάντηση συγκεκριμένη δεν έχει δοθεί, καθώς αυτό θα εξαρτηθεί και από το εάν ο εργολάβος θα αναπτύξει άμεσα τις εργασίες σε όλο το τμήμα του συγκεκριμένου δρόμου, ή εάν θα τις πάει τμηματικά και από τα δυτικά προς τα ανατολικά, κάτι που μπορεί να σημαίνει και τη μικρή χρονικά μετατόπιση του κλεισίματος της Μπότσαρη.</p>
      <p>Η ολοκλήρωση των παραπάνω εργασιών θα δώσουν στην κυκλοφορία και πάλι τον «κάτω δρόμο», μεταφέροντας πλέον μηχανήματα και εργάτες στην οδό Τζαβέλα. Βάσει του σχεδιασμού η αρχή αναμένεται να γίνει από την Εθνική Τράπεζα προς τα δυτικά, όπου θα γίνουν και υπόγειες εργασίες δικτύων. Παράλληλα θα γίνει και η ανάπλαση της πλατείας Παπαχαραλάμπους, με τη ΔΕΗ να προχωρά και στην υπογειοποίηση των δικών της εκεί υποδομών, ενώ το κυρίως έργο της ανάπλασης θα αναπτυχθεί από το δημαρχείο έως και την οδό Σοϊδά. Σε όλο το μήκος αυτού του δρόμου, το σχέδιο προβλέπει να γίνονται στο μισό σημερινό οδόστρωμα εργασίες και στο άλλο μισό να κυκλοφορούν τα αυτοκίνητα. Τέλος, και όσον αφορά την ολοκλήρωση συνολικά των εργασιών, αυτό σύμφωνα με τη σύμβαση που έχει υπογραφεί με τον εργολάβο θα πρέπει να γίνει το πολύ σε δύο χρόνια, με την ελπίδα φυσικά να μην έχουν προκύψει ζητήματα που θα τις… τραβήξουν προς τα πίσω.</p>
      <figure>
        <img src="http://sinidisi.gr/wpress/wp-content/uploads/2019/12/erga-nafpaktos.jpg"/>
      </figure>
      <p>
        <b>
          <b>«εμπρός»</b>
        </b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/gername-ligosteyoyme-o-plithysmos-tis-elladas-tha-pesei-sta-8-ekatommyria-to-2050/"/>
        <a href="http://sinidisi.gr/sos-ta-gefyria-aitolikoy/"/>
        <a href="http://sinidisi.gr/82-protaseis-ypsoys-8-1-ek-eyro-ekleise-drasi-enischysis-ton-dimioyrgikon-epicheiriseon-tis-dytikis-elladas/"/>
        <a href="http://sinidisi.gr/naypaktos-provoli-istorikoy-ntokimanter-i-anatoli-edyse/"/>
        <a href="http://sinidisi.gr/o-nektarios-farmakis-sta-egkainia-thematikoy-parkoy-kokkino-sta-atychimata-prasino-sti-zoi-agrinio-foto/"/>
        <a href="http://sinidisi.gr/omospondia-politistikon-syllogon-xiromeroy-examino-mnimosyno-dimitrioy-theodoroy-kothroyla-stin-athina/"/>
      </related>
    </article>
  </body>
</html>