<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.mirmalas.com/news/108227/%D9%85%D8%A7%D8%AC%D8%B1%D8%A7%DB%8C-%D8%AD%DA%A9%D9%85-%D8%A7%D8%B9%D8%AF%D8%A7%D9%85-%D9%85%D8%AD%D8%B3%D9%86-%D9%84%D8%B1%D8%B3%D8%AA%D8%A7%D9%86%DB%8C-%DA%86%DB%8C%D8%B3%D8%AA%D8%9F/"/>
    <meta property="og:site_name" content="میرملاس نیوز"/>
    <meta property="article:published_time" content="2019-12-09T11:58:00+00:00"/>
    <meta property="og:title" content="ماجرای حکم اعدام محسن لرستانی چیست؟"/>
    <meta property="og:description" content="به گزارش پایگاه خبری، تحلیلی میرملاس به نقل از افکارنیوز، هنوز حکمی برای پرونده محسن لرستانی صادر نشده است. اما از چند روز گذشته، شایعه‌ای مبنی بر صدور حکم اعدام برای این خواننده، در فضای مجازی دست به دست می‌شود. برخی پا را پیش‌تر گذشته اند و مدعی شده اند که او اعدام هم شده […]"/>
  </head>
  <body>
    <article>
      <h1>ماجرای حکم اعدام محسن لرستانی چیست؟</h1>
      <address>
        <time datetime="2019-12-09T11:58:00+00:00">09 Dec 2019, 11:58</time>
      </address>
      <p>
        <i>به گزارش پایگاه خبری، تحلیلی میرملاس به نقل از افکارنیوز، هنوز حکمی برای پرونده محسن لرستانی صادر نشده است. اما از چند روز گذشته، شایعه‌ای مبنی بر صدور حکم اعدام برای این خواننده، در فضای مجازی دست به دست می‌شود. برخی پا را پیش‌تر گذشته اند و مدعی شده اند که او اعدام هم شده […]</i>
      </p>
      <p>به گزارش پایگاه خبری، تحلیلی میرملاس به نقل از افکارنیوز،</p>
      <p>هنوز حکمی برای پرونده محسن لرستانی صادر نشده است. اما از چند روز گذشته، شایعه‌ای مبنی بر صدور حکم اعدام برای این خواننده، در فضای مجازی دست به دست می‌شود. برخی پا را پیش‌تر گذشته اند و مدعی شده اند که او اعدام هم شده است. شایعه‌هایی که از سوی وکیل محسن لرستانی تکذیب شد.</p>
      <p><a href="https://www.afkarnews.com/%D8%A8%D8%AE%D8%B4-%D8%A7%D8%AC%D8%AA%D9%85%D8%A7%D8%B9%DB%8C-5">اخبار اجتماعی</a>– اما این شایعه‌ها از آن جا شکل گرفت که وکیل محسن لرستانی در روز‌های گذشته جزئیاتی کوتاه از پرونده موکلش منتشر کرد. جزئیاتی که نه تنها به روشن شدن افکار عمومی کمک نکرد، بلکه بر ابهام ها هم افزود. کاظم حسینی گفته که "محسن لرستانی به ایجاد یک گروه اینستاگرامی ویژه افراد تراجنسی (ترنس) متهم شده و به همین دلیل با اتهام «افساد فی الارض» روبرو است."</p>
      <p>این وکیل دادگستری افزود: "متهمین اصلی پرونده، نظامی هستند و اتهام‌های مطرح‌شده درباره آقای لرستانی شائبه پرستو‌های ترنس را تداعی می‌نماید. "، این درحالی ست که او پیش‌تر گفته بود که محسن لرستانی ارتباط فیزیکی نداشته و انتشار چت‌های خصوصی، دلیل دستگیری موکلش بوده است.</p>
      <p>وکیل محسن لرستانی به تشکیل دادگاه برای موکلش، بدون اطلاع وکلای او هم اعتراض کرده و گفته است که دستگاه قضایی تاکنون دو بار محسن لرستانی را بدون اطلاع ما به دادگاه برده است.</p>
      <p>کاظم حسینی پیش‌تر گفته بود که در این پرونده سه نفر دیگر به «معاونت در افساد فی‌الارض» متهم شده‌اند. او در اظهار نظر جدیدش هم گفته که "متهم ردیف اول پرونده "بچه محل" محسن لرستانی در کرمانشاه بوده و رابطه موکلش با این فرد بر همین مبنا بوده است. البته این وکیل دادگستری هویت این فرد را اعلام نکرده است."</p>
      <p>حسینی در مورد زمان جلسه دادگاه محسن لرستانی هم گفته است که " ۱۲ بهمن جلسه رسیدگی به پرونده موکلم برگزار می‌شود و پس از رسیدگی حکم صادر خواهد شد. "</p>
      <p>اظهارات متناقض وکیل محسن لرستانی باعث شده تا شایعاتی مختلفی پیرامون پرونده او شکل بگیرد.</p>
      <p>ماجرا از کجا آغاز شد؟</p>
      <p>جزئیات بازداشت محسن لرستانی، برای اولین بار و پس از شایعه‌های گسترده در فضای مجازی از زبان وکیل او منتشر شد. کاظم حسینی در این باره گفته بود که موکلم در تاریخ ۱۲ اسفندماه سال ۹۷ در منزل مادرش در سعادت آباد بازداشت شده وتاکنون در زندان به سر می‌برد.</p>
      <p>او در مورد اتهامات محسن لرستانی هم گفته بود که موضوع اتهامی موکلم در رابطه با مسائل اخلاقی و خصوصی بوده، که در فضای مجازی منتشر شده است و او شاکی خصوصی ندارد. البته پرونده با شکایت مدعی العموم و با صدور کیفرخواست به اتهام «افساد فی الارض» به شعبه ۲۸ دادگاه انقلاب اسلامی تهران ارسال شده است.</p>
      <p>ماده ۲۸۶ قانون مجازات اسلامی در رابطه با افساد فی الارض و مجازات آن مقرر داشته است:</p>
      <p>«هرکس به‌طور گسترده، مرتکب جنایت علیه تمامیت جسمانی افراد، جرائم علیه امنیت داخلی یا خارجی کشور، نشر اکاذیب، اخلال در نظام اقتصادی کشور، احراق و تخریب، پخش مواد سمی و میکروبی و خطرناک یا دایر کردن مراکز فساد و فحشا یا معاونت در آن‌ها گردد به گونه‌ای که موجب اخلال شدید در نظم عمومی کشور، ناامنی یا ورود خسارت عمده به تمامیت جسمانی افراد یا اموال عمومی و خصوصی، یا سبب اشاعه فساد یا فحشا در حد وسیع گردد مفسد فی‌الارض محسوب و به اعدام محکوم می‌گردد.</p>
      <p>تبصره- هرگاه دادگاه از مجموع ادله و شواهد قصد اخلال گسترده در نظم عمومی، ایجاد ناامنی، ایراد خسارت عمده و یا اشاعه فساد یا فحشا در حد وسیع و یا علم به مؤثر بودن اقدامات انجام شده را احراز نکند و جرم ارتکابی مشمول مجازات قانونی دیگری نباشد، با توجه به میزان نتایج زیانبار جرم، مرتکب به حبس تعزیری درجه پنج یا شش محکوم می‌شود.»</p>
      <p>محسن لرستانی کیست؟</p>
      <p>محسن لرستانی خواننده کرمانشاهی متولد ۱۳۵۸ در این شهر است. او که نام خانوادگی خود را از پور مست به لرستانی تغییر داده، هیچ گاه از این تغییر به صورت رسمی حرفی به میان نیاورده است.</p>
      <p>لرستانی در سال ۱۳۸۶ با کمک برادر بزرگتر خود به نام "رضا" که او نیز به خوانندگی مشغول است کار حرفه‌ای خود را با دو آهنگ زندان و غربت آغاز کرد، اما آنچنان مورد توجه قرار نگرفت.</p>
      <p>محسن لرستانی در ابتدای سال‌های ۹۰ تا ۹۵ با آهنگ‌های بچه ننه، بچه سوسول، بچه قرتی، آهنگ شاهزاده و گدا مورد توجه قشر خاصی از جامعه قرار گرفت.</p>
      <p>آغاز به کار محسن لرستانی به صورت غیر حرفه‌ای با خوانش آهنگ‌های کردی و اجرا در مراسم‌های عروسی به ابتدای دهه ۸۰ برمی گردد. پس از آن به خواندن آهنگ‌هایی با لهجه‌ی فارسی کرمانشاهی روی آورد و به صورت حرفه‌ای این موضوع را دنبال کرد. لرستانی توانست در سال ۹۷ رضایت بخشی از مخاطبان را جلب کند.</p>
      <p>رضایت مخاطبان او در این سال باعث شد تا لرستانی اولین کنسرت خود را در ۲۱ دی ماه سال ۹۷ به صورت رسمی در کرج برگزار کند. تمام بلیط‌های این کنسرت دو روز پیش از اجرا به فروش رفت.</p>
      <p>از بازداشت محسن لرستانی نزدیک به ۹ ماه می‌گذرد و تاکنون شایعات زیادی مبنی بر به قتل رسیدن این خواننده پاپ در زندان و صدور حکم اعدام برای او، در فضای مجازی منتشر شده است. اما با این حال باید تا ۱۲ بهمن صبر کرد تا جزئیات دقیق پرونده منتشر و صدور حکم از سوی مقام قضایی صادر شود.</p>
      <p> </p>
      <p>درج شده توسط :</p>
    </article>
  </body>
</html>