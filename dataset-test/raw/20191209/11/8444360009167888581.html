<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/alla-spor/varia-timoria-tis-wada-sti-rosia-apokleismos-apo-kathe-diethni-athlitiki-diorganosi-gia-4-xronia/2932595/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T11:11:45+00:00"/>
    <meta property="og:title" content="Βαριά τιμωρία της WADA στη Ρωσία! Αποκλεισμός από κάθε διεθνή αθλητική διοργάνωση για 4 χρόνια!"/>
    <meta property="og:description" content="Πολύ βαριά τιμωρία στη Ρωσία επέβαλλε η WADA (Παγκόσμιος Οργανισμός Αντιντόπινγκ) καθώς την απέκλεισε από κάθε διεθνή αθλητική διοργάνωση για τέσσερα χρόνια θέτοντάς την εκτός Ολυμπιακών Αγώνων 2020 ενώ άγνωστο παραμένει τι θα ισχύσει με το Παγκόσμιο Κύπελλο του 2022."/>
  </head>
  <body>
    <article>
      <h1>Βαριά τιμωρία της WADA στη Ρωσία! Αποκλεισμός από κάθε διεθνή αθλητική διοργάνωση για 4 χρόνια!</h1>
      <h2>Πολύ βαριά τιμωρία στη Ρωσία επέβαλλε η WADA (Παγκόσμιος Οργανισμός Αντιντόπινγκ) καθώς την απέκλεισε από κάθε διεθνή αθλητική διοργάνωση για τέσσερα χρόνια θέτοντάς την εκτός Ολυμπιακών Αγώνων 2020 ενώ άγνωστο παραμένει τι θα ισχύσει με το Παγκόσμιο Κύπελλο του 2022.</h2>
      <address><time datetime="2019-12-09T11:11:45+00:00">09 Dec 2019, 11:11</time> by <a rel="author">Newsit Newsroom</a></address>
      <p>Πολύ βαριά τιμωρία επέβαλε η <a href="https://www.newsit.gr/tags/wada/">WADA</a> (Παγκόσμιος Οργανισμός Αντιντόπινγκ) στη Ρωσία την οποία απέκλεισε από κάθε αθλητική διοργάνωση για τέσσερα χρόνια, λόγω του σκανδάλου ντόπινγκ που έχει ξεσπάσει με το εργαστήριο αντιντόπινγκ της Μόσχας να κατηγορείται ότι είχε παραποιήσει ή διαγράψει δείγματα Ρώσων αθλητών από ελέγχους ντόπινγκ την τριετία 2012-2015 τον περασμένο Ιανουάριο. Αυτά τα δεδομένα έπρεπε να δοθούν στην WADA προκειμένου να επιστρέψει η αντίστοιχη ρωσική υπηρεσία στις τάξεις της, όπως είχε συμφωνηθεί το 2018.</p>
      <p>Η εκτελεστική επιτροπή της WADA πήρε μάλιστα την απόφαση ομόφωνα ενώ αυτός που την επιβεβαίωσε ήταν ο  Γιούρι Γκανούς, επικεφαλής της RUSADA (Ρωσική υπηρεσία αντιντόπινγκ).</p>
      <figure>
        <iframe data-src="https://twitter.com/wada_ama/status/1203993267756511233?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Θυμίζουμε ότι στις 23 Σεπτεμβρίου 2019 η WADA είχε ξεκινήσει επίσημη έρευνα, ενώ είχε δοθεί διορία τριών εβδομάδων στη Ρωσία, προκειμένου να παρουσιάσει τη δική της εκδοχή των γεγονότων και τα ανάλογα στοιχεία.</p>
      <p>Τελικά η WADA δεν πείστηκε και επέβαλλε σκληρή τιμωρία στη Ρωσία, κάτι που σημαίνει ότι στους Ολυμπιακούς Αγώνες του Τόκιο το 2020 και τους Χειμερινούς του Πεκίνου το 2022 δε θα υπάρχει ρωσική σημαία, όπως εξάλλου είχε συμβεί και στο Ρίο το 2016 αλλά και στην Πιονγιάνγκ το 2018 όπου οι Ρώσοι αθλητές αγωνίστηκαν ως ανεξάρτητοι με τη σημαία της ΔΟΕ ως διακριτικό τους.</p>
      <p>Άγνωστο παραμένει τι θα ισχύσει για τις ποδοσφαιρικές διοργανώσεις όπως το Παγκόσμιο Κύπελλο του 2022 αλλά είναι σίγουρο πως η Ρωσία θα συμμετάσχει στο Euro 2020 όπου υπάρχει και όμιλος που φιλοξενείται στην Αγία Πετρούπολη.</p>
      <p>Μετά από τη σημερινή εξέλιξη πάντως, στη RUSADA έχει δοθεί 21 ημέρες προθεσμία να αποφασίσει αν θα δεχθεί την τιμωρία ή θα προσφύγει στο Διαιτητικό Δικαστήριο της Λωζάνης για θέματα Αθλητισμού (CAS).</p>
    </article>
  </body>
</html>