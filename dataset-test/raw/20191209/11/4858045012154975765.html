<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/surse-seful-directiei-regionale-de-drumuri-si-poduri-timisoara-ridicat-de-la-sediul-psd-arad_1411159.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T11:05:11+00:00"/>
    <meta property="og:title" content="SURSE Şeful Direcţiei Regionale de Drumuri şi Poduri Timişoara, ridicat de la sediul PSD Arad"/>
    <meta property="og:description" content="Şeful Direcţiei Regionale de Drumuri şi Poduri Timişoara, Cristian Ispravnic, a fost ridicat, luni dimineaţa, de la sediul PSD Arad, în cadrul..."/>
  </head>
  <body>
    <article>
      <h1>SURSE Şeful Direcţiei Regionale de Drumuri şi Poduri Timişoara, ridicat de la sediul PSD Arad</h1>
      <address><time datetime="2019-12-09T11:05:11+00:00">09 Dec 2019, 11:05</time> by <a rel="author">Loredana Codruț</a></address>
      <p>Şeful Direcţiei Regionale de Drumuri şi Poduri Timişoara, Cristian Ispravnic, a fost ridicat, luni dimineaţa, de la sediul PSD Arad, în cadrul perchezițiilor din Banat într-un dosar de corupție, au declarat pentru MEDIAFAX surse din cadrul anchetei.</p>
      <p>Surse din cadrul anchetei au declarat pentru MEDIAFAX că șeful Direcţiei Regionale de Drumuri şi Poduri (DRDP) Timişoara, consilierul judeţean Cristian Ispravnic, a fost ridicat, luni, de la sediul PSD Arad.</p>
      <p>Potrivit acelorași surse, perchezițiile vizează posibile acte de corupție de la punctul de lucru al DRDP Timişoara din Vama Nădlac II, unde șoferilor ale căror camioane erau cântărite, iar greutatea nu corespundea legilor sau actelor de transport li s-ar fi pretins "taxe".</p>
      <p>Mita dată de transportatori pentru ca angajaţii DRDP să nu verifice greutatea reală a camioanelor ar fi fost de până la 100 de euro pe transport, au explicat pentru MEDIAFAX sursele citate.</p>
      <p>În acest caz, deputatul PSD Florin Tripa a declarat, luni, corespondentului MEDIAFAX că se află la sediul DNA Timișoara, unde a fost chemat la audieri. ”Nu știu despre ce este vorba, nu știu în ce dosar. Știu că sunt percheziții la sediul PSD Arad”, a spus Tripa.</p>
      <p>Surse din anchetă au mai precizat pentru MEDIAFAX că în speță este vorba despre faptul că directorul Direcției Regionale de Drumuri și Poduri Timișoara, Cristian Ilie Ispravnic, și alți directori i-ar fi constrâns pe angajați să solicite de la șoferii de camioane mită.</p>
      <p>O parte din șpagă rămânea la aceștia, restul se ducea către parlamentari pentru favoruri, funcții, posturi etc.</p>
      <p>Trei parlamentari ar fi vizaţi de perchezițiile făcute de procurorii DNA Timișoara la sediul PSD Arad, respectiv Florin Tripa - deputat PSD de Arad, Dorel Căprar - deputat PSD de Arad şi Ioan Chisăliţă - deputat PSD de Caraş Severin.</p>
      <p>În cauză, a fost pus în executare și un mandat de aducere a unui angajat al Direcției de Drumuri.</p>
      <p>Oficial, DNA central a transmis că procurorii de la Timișoara "efectuează cercetări într-o cauză penală ce vizează suspiciuni privind săvârşirea unor infracţiuni de corupție, săvârşite în perioada 2016-2019".</p>
      <p>"În cursul zilei de 09 decembrie 2019, ca urmare a obținerii autorizărilor legale de la instanța competentă, sunt efectuate percheziții domiciliare în 5 locații situate pe raza județelor Timiș și Arad, din care două sunt sediile unor instituții publice, restul reprezentând sediul județean al unui partid politic și domiciliile unor persoane fizice. În cauză, procurorii beneficiază de sprijin de specialitate din partea Direcției Generale Anticorupție", precizează DNA central.</p>
    </article>
  </body>
</html>