<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/guvernul-orban-si-ar-putea-asuma-raspunderea-pentru-alegerea-primarilor-in-doua-tururi-psd-ameninta-cu-motiune-de-cenzura_500882.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T11:38:57+00:00"/>
    <meta property="og:title" content="Guvernul Orban şi-ar putea asuma răspunderea pentru alegerea primarilor în două tururi. PSD ameninţă cu moţiune de cenzură"/>
    <meta property="og:description" content="Vicepremierul Raluca Turcan a anunţat, luni, că Guvernul va &quot;lua &amp;icirc;n calcul şi alte măsuri&quot;, &amp;icirc;n cazul &amp;icirc;n care proiectul de lege pentru alegerea primarilor &amp;icirc;n două tururi, aflat &amp;icirc;n Parlament, nu avansează. Preşedint"/>
  </head>
  <body>
    <article>
      <h1>Guvernul Orban şi-ar putea asuma răspunderea pentru alegerea primarilor în două tururi. PSD ameninţă cu moţiune de cenzură</h1>
      <address>
        <time datetime="2019-12-09T11:38:57+00:00">09 Dec 2019, 11:38</time>
      </address>
      <p>Vicepremierul Raluca Turcan a anunţat, luni, că Guvernul va "lua în calcul şi alte măsuri", în cazul în care proiectul de lege pentru alegerea primarilor în două tururi, aflat în Parlament, nu avansează. Preşedintele interimar al PSD, Marcel Ciolacu, a declarat, luni, că PSD va depune moţiune de cenzură împotriva Guvernului Orban dacă Guvernul îşi va asuma răspunderea pe un pachet de legi electorale care să prevadă alegerea primarilor în două tururi de scrutin.</p>
      <p>"Începem pregătirea intensă alegerilor locale, ne-am stabilit un calendar de pregătire a celor mai buni candidaţi de primar şi preşedinţi de Consiliul Judeţean, astfel încât, dacă alegerile locale se vor desfăşura cel mai rapid în 24 mai - pe un calendar care prevede datele posibile pentru aceste alegeri - noi să fim pregătiţi şi să dăm un exemplu românilor din nou că Partidul Naţional Liberal pune performanţa, integritatea şi implicarea în primele locuri ca şi cerinţe de bază pentru reprezentarea în funcţiile publice", a anunţat, luni, Raluca Turcan.</p>
      <p>Întrebată despre alegerea primarilor în două tururi, dacă Guvernul îşi va asuma răspunderea pe acest proiect, Turcan a spus: "În privinţa alegerilor în două tururi, PNL rămâne consecvent, avem acest proiect de lege depus în două variante în Parlament şi vom susţine acest proiect de lege în Parlament. Evident, dacă Parlamentul, cu majoritatea nou creată, nu reuşeşte să avanseze în privinţa acestui proiect de lege vom lua în calcul şi alte măsuri".</p>
      <p>În acest context, preşedintele interimar al PSD, Marcel Ciolacu, a declarat, luni, că PSD va depune moţiune de cenzură împotriva Guvernului Orban, împreună cu alţi parteneri din Parlament, dacă Guvernul îşi va asuma răspunderea pe un pachet de legi electorale care să prevadă alegerea primarilor în două tururi de scrutin.</p>
    </article>
  </body>
</html>