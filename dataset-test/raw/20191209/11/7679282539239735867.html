<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-citizenship-bill-brought-to-cover-nrc-and-economy-failure-says-congress-2891842.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T11:59:16+00:00"/>
    <meta property="og:title" content="NRC और अर्थव्यवस्था से जुड़ी नाकामी को छिपाने के लिए लाए हैं नागरिकता विधेयक: कांग्रेस"/>
    <meta property="og:description" content="नागरिकता संशोधन विधेयक लोकसभा में पेश किए जाने के बाद कांग्रेस ने सोमवार को आरोप लगाया कि एनआरसी और अर्थव्यवस्था के मुद्दे पर विफलता को छिपाने के लिए यह विधेयक लाया गया है। पार्टी नेता गौरव गोगोई ने..."/>
  </head>
  <body>
    <article>
      <h1>NRC और अर्थव्यवस्था से जुड़ी नाकामी को छिपाने के लिए लाए हैं नागरिकता विधेयक: कांग्रेस</h1>
      <address><time datetime="2019-12-09T11:59:16+00:00">09 Dec 2019, 11:59</time> by <a rel="author">नई दिल्ली, एजेंसी</a></address>
      <p>नागरिकता संशोधन विधेयक लोकसभा में पेश किए जाने के बाद कांग्रेस ने सोमवार को आरोप लगाया कि एनआरसी और अर्थव्यवस्था के मुद्दे पर विफलता को छिपाने के लिए यह विधेयक लाया गया है। पार्टी नेता गौरव गोगोई ने यह दावा भी किया कि इस विधेयक से देश कमजोर होगा।</p>
      <p>उन्होंने संसद परिसर में संवाददाताओं से कहा, 'इस विधेयक को पेश किए जाने के दौरान ही हमने विधेयक का विरोध किया। हमारे साथ कई और दलों ने भी विरोध दर्ज कराया। राज्यसभा के विभिन्न दलों के नेताओं के साथ बातचीत हुई और वहां भी विधेयक का विरोध होगा।'<br/>    <br/>उन्होंने कहा, 'जिन आदर्शो पर स्वतंत्र भारत बना यह विधेयक उनके खिलाफ है। संवैधानिक मूल्यों और निष्ठा बनाए रखने के कारण यह देश शक्तिशाली देश माना जाता है। यह विधेयक भारत को कमजोर करने वाला है।'<br/>    <br/>गोगोई ने आरोप लगाया कि एनआरसी और अर्थव्यवस्था के मुद्दे पर विफलता को छिपाने के लिए यह विधेयक लाया गया है।</p>
    </article>
  </body>
</html>