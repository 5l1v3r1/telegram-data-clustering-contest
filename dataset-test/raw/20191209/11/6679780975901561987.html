<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/hamarosan-birosag-ele-allitjak-komaromi-naka-nyomozot-aki-dunaszerdahelyi-maffianak-dolgozott"/>
    <meta property="og:site_name" content="Paraméter"/>
    <meta property="article:published_time" content="2019-12-09T11:47:00+00:00"/>
    <meta property="og:title" content="Hamarosan bíróság elé állítják a komáromi NAKA-nyomozót, aki a dunaszerdahelyi maffiának dolgozott!"/>
    <meta property="og:description" content="Nem a szökésben lévő Boris Drenvenák volt az egyetlen magas beosztású rendőr, aki együttműködött a Sátor Lajos nevével fémjelzett bűnbandával, hanem a komáromi Štefan Šaróka is, aki ellen nemrég tett vádemelési javaslatot a rendőrség."/>
  </head>
  <body>
    <article>
      <h1>Hamarosan bíróság elé állítják a komáromi NAKA-nyomozót, aki a dunaszerdahelyi maffiának dolgozott!</h1>
      <h2>Nem a szökésben lévő Boris Drenvenák volt az egyetlen magas beosztású rendőr, aki együttműködött a Sátor Lajos nevével fémjelzett bűnbandával, hanem a komáromi Štefan Šaróka is, aki ellen nemrég tett vádemelési javaslatot a rendőrség.</h2>
      <address>
        <time datetime="2019-12-09T11:47:00+00:00">09 Dec 2019, 11:47</time>
      </address>
      <blockquote>Šaróka a NAKA, korábban pedig annak elődje, a Szervezett Bűnözés Elleni Hivatal bűnüldözési egységének nyugati kirendeltségét vezette hat éven keresztül, egészen 2016 szeptemberéig. Ez azt jelentette, hogy Nagyszombat, Nyitra és Trencsén megye bűnszervezeteivel, illetve a velük szemben indított akciókkal kapcsolatban rendelkezett minden információval, amelyeket áruba is bocsátott.</blockquote>
      <p><b><a href="https://parameter.sk/komaromban-kapcsoltak-le-naka-exrendoret-aki-osszejatszhatott-dunaszerdahelyi-alvilaggal">2017 márciusában tartóztatták le Komáromban</a></b>, és azzal gyanúsították meg, hogy információkat adott ki a Sátor, majd többek között Nagy Zsolt (Csonti) és Kádár Krisztián vezette bűnbandának.</p>
      <p>A bűnbanda egyes tagjait <b><a href="https://parameter.sk/lecsapott-naka-dunaszerdahelyi-jarasban-tucatnyi-embert-allitottak-elo">2016 májusában fogták el</a></b>, ezután szerzett tudomást a rendőrség arról, hogy Šaróka is szivárogtatott számukra.</p>
      <p>A bűnszervezethez tucatnyi személy halála fűződik, egyes információk szerint számuk 40 és 80 közé tehető. Az egyik legbrutálisabb módszerrel Sátor Lajos egykori jobbkezét, Reisz Andort intézték el, akit először is feldaraboltak, majd ledarálták és maradványait beszórtak a Kis-Dunába.</p>
      <blockquote>Petra Friese belügyminisztériumi szóvivő közölte, hogy a 49 éves exrendőrt kenőpénz elfogadásával és köztisztviselői hatalommal való visszaéléssel gyanúsítják, ugyanakkor szabadlábon védekezhet.</blockquote>
      <p>Több mint két évvel a letartóztatása után pedig a <b><a href="https://www.tvnoviny.sk/domace/1984223_byvaly-funkcionar-naka-mal-spolupracovat-s-mafiou-vysetrovatel-ho-zenie-pred-sud">Markíza</a></b> kiderítette, hogy a nyomozást már lezárták az ügyében, a megbízott nyomozó pedig vádemelési javaslatát eljuttatta az illetékes ügyészségre. A Speciális Ügyészségről azt a választ kapták, hogy néhány hete már tanulmányozza a kirendelt ügyész.</p>
      <p>A Markíza megpróbálta elérni Šarókát is, ám lakcímén nem találták, a telefonját pedig nem vette fel és nem reagált az üzenetre sem, amit küldtek neki.</p>
      <p>(<b><a href="https://www.tvnoviny.sk/domace/1984223_byvaly-funkcionar-naka-mal-spolupracovat-s-mafiou-vysetrovatel-ho-zenie-pred-sud">Tvnoviny.sk</a></b>)</p>
    </article>
  </body>
</html>