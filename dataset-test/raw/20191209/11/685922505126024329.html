<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483353"/>
    <meta property="og:site_name" content="طرفداری"/>
    <meta property="article:published_time" content="2019-12-09T11:52:19+00:00"/>
    <meta property="og:title" content="هارتسون، مهاجم اسبق آرسنال: باشگاه نباید وقتش را با لیونبرگ تلف کند؛ رختکن تیم به یک کِشتی در حال غرق شدن می‌ماند"/>
    <meta property="og:description" content="طرفداری - جان هارتسون، مهاجم اسبق آرسنال می‌گوید این باشگاه با اعتماد به فردی لیونبرگ در حال وقت تلف کردن است."/>
  </head>
  <body>
    <article>
      <h1>هارتسون، مهاجم اسبق آرسنال: باشگاه نباید وقتش را با لیونبرگ تلف کند؛ رختکن تیم به یک کِشتی در حال غرق شدن می‌ماند</h1>
      <address><time datetime="2019-12-09T11:52:19+00:00">09 Dec 2019, 11:52</time> by <a rel="author" href="https://www.tarafdari.com/%D9%85%D9%87%D8%AF%DB%8C-%D8%A2%D8%B2%D8%A7%D8%AF%DB%8C/308716" target="_blank">مهدی آزادی</a></address>
      <pre>لیونبرگ ظاهرا حامی چندان زیادی در آرسنال ندارد.</pre>
      <p><a href="https://www.tarafdari.com/">طرفداری </a>- جان هارتسون، مهاجم اسبق آرسنال می‌گوید این باشگاه با اعتماد به فردی لیونبرگ در حال وقت تلف کردن است.</p>
      <p>توپچی‌ها پس از <a href="https://www.tarafdari.com/node/1476931">اخراج اونای امری</a>، فعلا به زوج لیونبرگ و مرتساکر اعتماد کرده‌اند. در حالی که برچسب موقتی روی این دو اسطوره باشگاه خورده، هنوز خبر موثقی از مذاکره آرسنال با سرمربی نام آشنایی به گوش نرسیده است. آرسنال که مدت‌ها است طعم برد را نچشیده و هم اکنون در رده یازدهم جدول رده بندی است، امشب میهمان وست هم خواهد بود.</p>
      <p>به گزارش <a href="https://www.goal.com/en/news/arsenal-cant-afford-to-give-ljungberg-a-chance-gunners-must/hlnwpli5hhr0153a82a76zfjc">سایت گل</a>، جان هارتسون که زمانی در خط حمله آرسنال به میدان می‌رفت و حالا کارشناس شبکه بی تی اسپورت است، درباره وضعیت نیمکت آرسنال می‌گوید:</p>
      <blockquote>آرسنال نمی‌تواند طفره برود. اینکه وقت را به بطالت بگذراند یا به فردی لیونبرگ شانس دیگری بدهد. شاید او بابت دوران بازیگری‌اش محبوب هواداران باشد ولی برای هدایت آرسنال به چیزی بیشتر از این نیاز دارید و باید باتجربه‌تر باشید. مربیان خوبی در دسترس هستند. بروید دنبال یکی از آنها. مثل تاتنهام فعال باشید. آنها هم خیلی زود ژوزه مورینیو را روی کار آوردند. اگر شما قصد اخراج مربی‌ای را دارید، اخراجش کنید و سریع یک مربی دیگر جایگزینش کنید. آرسنال به جهت دهی نیاز دارد؛ به رهبری. آنها به طراوت و شادابی نیاز دارند و به کسی که رختکن تیم را در وضعیت فعلی کنترل کند چون در حال حاضر به یک کشتی در حال غرق به نظر می‌رسد.</blockquote>
      <blockquote>مربیان زیادی برای هدایت آرسنال هیجان زده خواهند بود چون چالش بزرگی است. مثل مورینیو نیست که شما در اسپرز، ترکیب فوق العاده‌ای از بازیکنان در اختیارتان باشد. در آرسنال شما باید بیایید و با آنچه که هست، بسازید و کار کنید.</blockquote>
    </article>
  </body>
</html>