<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/5-partili-koalisyonun-tum-liderleri-kadin-1408567"/>
    <meta property="og:site_name" content="Karar.com"/>
    <meta property="article:published_time" content="2019-12-09T11:14:00+00:00"/>
    <meta property="og:title" content="5 partili koalisyonun tüm liderleri kadın"/>
    <meta property="og:description" content="Sosyal Demokrat Parti Genel Başkanlığı'na seçilen Sanna Marin'in Finlandiya Başbakanı olmaya hazırlanmasıyla birlikte, beş partili koalisyonun tüm liderleri kadınlardan oluştu."/>
  </head>
  <body>
    <article>
      <h1>5 partili koalisyonun tüm liderleri kadın</h1>
      <address>
        <time datetime="2019-12-09T11:14:00+00:00">09 Dec 2019, 11:14</time>
      </address>
      <p>
        <b>Sosyal Demokrat Parti Genel Başkanlığı'na seçilen Sanna Marin'in Finlandiya Başbakanı olmaya hazırlanmasıyla birlikte, beş partili koalisyonun tüm liderleri kadınlardan oluştu.</b>
      </p>
      <p>Finlandiya Ulaştırma Bakanı Sanna Marin, iktidardaki koalisyon ortaklarından Sosyal Demokrat Parti'nin liderliğine seçildi ve ülke tarihinin en genç Başbakanı olarak göreve başlamaya hazırlanıyor.</p>
      <p>34 yaşındaki Sanna Marin'in liderliğini üstlendiği Sosyal Demokratlar, beş partili koalisyonun en büyük siyasi hareketiydi.</p>
      <p>Bu hafta içerisinde göreve başlaması beklenen Marin, aynı zamanda Finlandiya siyasi tarihinin üçüncü kadın Başbakanı oldu.</p>
      <p>5,5 milyon nüfuslu Finlandiya'daki sistem, koalisyonun büyük ortağına liderin istifası sonrası yeni bir lider seçme yetkisi veriyor ve seçilen parti lideri başbakanlık görevini de üstleniyor.</p>
      <figure>
        <img src="https://static.karar.com/img/article_detail/19-12/09/1-1575879946.jpg"/>
      </figure>
      <p>
        <i>Finlandiya'da koalisyondaki beş partinin de lideri kadın. (Saat yönünde: Sanna Marin, 34, Sosyal Demokratlar; Li Andersson, 32, Sol İttifak; Maria Ohisalo, 34, Yeşil Lig; Anna Maja Henriksson, 55, Finlandiya İsveç Halk Partisi; Katri Kulmuni, 32, Merkez Parti.</i>
      </p>
      <p>Marin'in başbakan olarak göreve başlamasıyla birlikte Finlandiya'daki beş koalisyon ortağının tümünün liderleri kadın olacak.</p>
    </article>
  </body>
</html>