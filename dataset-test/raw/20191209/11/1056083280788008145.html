<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813461/%D9%86%D8%A7%D8%AC%DB%8C%D8%A7%D9%86-%D8%BA%D8%B1%DB%8C%D9%82-%D8%A8%DB%8C%D9%85%D9%87-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:19:31+00:00"/>
    <meta property="og:title" content="ناجیان غریق بیمه می شوند"/>
    <meta property="og:description" content="ایسنا/کردستان دبیر فدراسیون نجات غریق و غواصی گفت باتوجه به اهمیت و حساسیت کاری ناجی غریق ها، این مهم به عنوان یک شغل محسوب شده و ناجیان میتوانند در خصوص بیمه تامین اجتماعی اقدام کنند."/>
  </head>
  <body>
    <article>
      <h6 class="kicker">دبیر فدراسیون نجات غریق و غواصی کشور؛</h6>
      <h1>ناجیان غریق بیمه می شوند</h1>
      <address><time datetime="2019-12-09T11:19:31+00:00">09 Dec 2019, 11:19</time> by <a rel="author">فرشید اردلان</a></address>
      <p>ایسنا/کردستان دبیر فدراسیون نجات غریق و غواصی گفت باتوجه به اهمیت و حساسیت کاری ناجی غریق ها، این مهم به عنوان یک شغل محسوب شده و ناجیان میتوانند در خصوص بیمه تامین اجتماعی اقدام کنند.</p>
      <p>مهدی حیدری امروز(18 آذر) در مجمع سالیانه هیات نجات غریق و غواصی استان کردستان ضمن اشاره به اینکه کردستان بیشترین پتانسیل را در بحث غواصی و نجات غریق دارد، اظهار کرد: استان کردستان مدرس های توانایی در زمینه نجات غریق دارد و بر همین اساس لازم نیست کسی از استان های دیگر برای تدریس به اینجا بیایند.</p>
      <p>وی به اهمیت بیمه بودن ناجی غریق ها اشاره و عنوان کرد: باتوجه به اهمیت و حساسیت کاری ناجی غریق ها، این مهم به عنوان یک شغل محسوب شده و ناجیان می توانند در خصوص  بیمه تامین اجتماعی اقدام کنند.</p>
      <p>دبیر فدراسیون نجات غریق و غواصی کشور ضمن اشاره به اینکه تمام برنامه های مربوط به نجات غریق و غواصی باید زیر نظر هیات انجام گیرد، گفت: زمانی هیات نجات غریق می تواند رشد کند که تعامل مطلوبی را با اداره ورزش و جوانان، دادگستری و بهداشت و درمان داشته باشد.</p>
      <p>حیدری در ادامه افزود: مکان های آبی باید با حساسیت زیاد اداره شود و از تمام لحاظ باید ایمن باشد .</p>
      <p>وی به فرهنگ سازی در جامعه اشاره و تصریح کرد: اگر در جامعه فرهنگ سازی صحیح صورت بگیرد، در طول سال شاهد غریق کمتری هستیم.</p>
      <p>دبیر فدراسیون نجات غریق و غواصی کشور گفت: این رشته در کشور از خانواده 200 هزار نفری برخوردار است و این مهم می طلبد که آموزش این رشته با حساسیت بالایی صورت بگیرد.</p>
      <p>حیدری به مسئله تمرکز زدایی از پایتخت اشاره و عنوان کرد: تمام استان های کشور از پتانسیل خوبی برخوردار هستند و فدراسیون تمام برنامه های پیش رو را در بین استان ها تقسیم کرده است.</p>
      <p>وی به اهمیت حضور تیم نجات غریق کردستان در لیگ کشوری اشاره و خاطرنشان کرد: فدراسیون هر ساله لیگ های مختلفی را در برگزار می کند که امیدواریم هیات استان کردستان با جذب اسپانسر بتواند در این رقابت ها شرکت کند.</p>
      <p>دبیر فدراسیون نجات غریق و غواصی کشور، ارزیابی عملکرد هیات استان کردستان را مطلوب ارزیابی کردو یادآور شد: هیات نجات غریق استان کردستان باید به امر پایه بیشتر توجه کند و در راستای قهرمان پروری گام های محکم تری بردارد.</p>
      <p>انتهای پیام </p>
    </article>
  </body>
</html>