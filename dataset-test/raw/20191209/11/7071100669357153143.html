<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/swiat/artykuly/615024,findlandia-marin-premier-najmlodsza-kraj-swiat.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T11:53:00+00:00"/>
    <meta property="og:title" content="Będzie najmłodszą premier w historii kraju i na świecie"/>
    <meta property="og:description" content="Będzie nie tylko najmłodszym premierem w historii Finlandii, ale także najmłodszym spośród obecnie urzędujących szefów rządów na świecie - pisze w poniedziałek fińska prasa o kandydatce na premiera centrolewicowego rządu, 34-letniej Sannie Marin."/>
  </head>
  <body>
    <article>
      <h1>Będzie najmłodszą premier w historii kraju i na świecie</h1>
      <h2>Będzie nie tylko najmłodszym premierem w historii Finlandii, ale także najmłodszym spośród obecnie urzędujących szefów rządów na świecie - pisze w poniedziałek fińska prasa o kandydatce na premiera centrolewicowego rządu, 34-letniej Sannie Marin.</h2>
      <address>
        <time datetime="2019-12-09T11:53:00+00:00">09 Dec 2019, 11:53</time>
      </address>
      <figure>
        <img src="https://s1.dziennik.pl/pliki/12797000/12797950-sanna-marin-900-557.jpg"/>
        <figcaption>Sanna Marin / Polska Agencja Prasowa / KIMMO BRANDT</figcaption>
      </figure>
      <p>Redakcja Dziennik.pl</p>
      <p>Dotychczas najmłodszym <b>fińskim premierem</b> był Esko Aho, który objął urząd na początku lat 90. w wieku 36 lat, a najmłodszym urzędującym <a href="https://www.dziennik.pl/tagi/premier">premierem</a> na świecie jest szef ukraińskiego rządu Ołeksij Honczaruk, o rok starszy od Sanny Marin - odnotowały główne fińskie dzienniki "Helsingin Sanomat" czy "Ilta Sanomat".</p>
      <p><b>Marin</b>, obecna wiceprzewodnicząca Socjaldemokratycznej Partii Finlandii (SDP) i dotychczasowa minister transportu i komunikacji, zastąpi 57-letniego Anttiego Rinnego, lidera partii, który w ubiegłym tygodniu podał się do <a href="https://www.dziennik.pl/tagi/dymisja">dymisji</a>.</p>
      <p>SDP kieruje na stanowisko <a href="https://www.dziennik.pl/tagi/premiera">premiera</a> "najjaśniejszą gwiazdę swojej partii, która zmieni zwyczaje w rządzie, ale trudno sądzić, aby zmieniła wnętrze polityki" - skomentował publicysta "HS" Marko Junkkari.</p>
      <p>Kandydatura Marin była wspierana przez samego Rinnego, któremu zależało na tym, żeby premierem nie został jej kontrkandydat, Antti Lindtman, kojarzony z obozem przeciwników <b>obecnego szefa rządu</b> w SDP związanym z 64-letnim europarlamentarzystą Eero Heinaluomą - komentował "IS".</p>
      <p>Po pojedynku "<b>starych kogutów</b>" w partii, "wiarygodność Marin będzie zagrożona, jeśli zrodzi się przekonanie, że to Rinne pociąga za sznurki" - ocenił publicysta "IS" Timo Haapala.</p>
      <p>Rinne po swojej dymisji nie ma zamiaru rezygnować z funkcji przewodniczącego SDP, a po zaprzysiężeniu nowego rządu ma zostać wiceprzewodniczącym parlamentu (Eduskunty). Marin sama również uważała się za "pierwszą księżniczkę do przejęcia schedy" po Rinnem – zwraca uwagę fińska popołudniówka.</p>
      <p>To będzie ciało administracyjne złożone z samych kobiet – charakteryzują przyszły <a href="https://www.dziennik.pl/tagi/rzad">rząd</a> Marin komentatorzy, bo liderkami czterech koalicjantów SDP – ugrupowań liberalnych oraz lewicowych - są <a href="https://kobieta.dziennik.pl/">kobiety</a>.</p>
      <p>Oczekuje się, że <a href="https://www.dziennik.pl/tagi/parlament">parlament</a> Finlandii zagłosuje nad kandydaturą Marin na premiera we wtorek.</p>
    </article>
  </body>
</html>