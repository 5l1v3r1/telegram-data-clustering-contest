<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7956261"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T11:25:00+00:00"/>
    <meta property="og:title" content="Ким Чен-ун откри планински курорт за спа и ски туризъм (Снимки)"/>
    <meta property="og:description" content="Севернокорейският лидер Ким Чен-ун откри нов планински курорт за спа и ски туризъм - пореден пример как Северна Корея използва изключенията от санкциите, за да печели приходи за икономиката си"/>
  </head>
  <body>
    <article>
      <h1>Ким Чен-ун откри планински курорт за спа и ски туризъм (Снимки)</h1>
      <address><time datetime="2019-12-09T11:25:00+00:00">09 Dec 2019, 11:25</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Севернокорейският лидер Ким Чен-ун откри нов планински курорт за спа и ски туризъм - пореден пример как Северна Корея използва изключенията от санкциите, за да печели приходи за икономиката си, предаде Асошиейтед прес.</p>
      <p>Приветстван от хиляди войници, цивилни граждани със знаменца и дуца, Ким Чен-ун преряза лентата на официална церемония за откриването на курорта Яндок и похвали войниците, че са "създали чудо, служещо на усилията на партията да води народа към модерна цивилизация".</p>
      <p>Според официалното съобщение на севернокорейските медии целта на курорта е хората да се радват "на висша форма на цивилизация при социализма". Държавната телевизия показа кадри от въздуха, показващи курорта, хотелите в него, горещите минерални извори, ски писта и парк за езда. Ким е посещавал курорта поне четири пъти тази година, посочват държавните медии.</p>
      <figure>
        <img src="https://cache2.24chasa.bg/Images/Cache/294/Image_7956294_128.jpg"/>
      </figure>
      <p>Яндок, който Северна Корея започна да изгражда миналата година, е един от най-големите инфраструктурни проекти на Северна Корея, наред с друг зимен курорт, неотдавна завършен - Самджийон, и луксозния ваканционен морски курорт, който се строи в туристическата зона Вонсан-Калма, съобщава БТА.</p>
      <p>Освен това миналата седмица КНДР обяви, че се създава и компания, чиято цел ще бъде да създаде услуги за медицински туризъм за чуждестранни гости на места с минерални извори, подходящи за спа процедури, както и в севернокорейските болници.</p>
      <p>Туризмът е изключен от тежките санкции, наложени от ООН срещу Северна Корея заради ядрената й програма.</p>
    </article>
  </body>
</html>