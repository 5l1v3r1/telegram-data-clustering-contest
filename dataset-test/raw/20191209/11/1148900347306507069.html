<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/detektivove-si-na-snajdra-veri-diky-nahravkam-a-sledovani-84219"/>
    <meta property="og:site_name" content="Seznam Zprávy"/>
    <meta property="article:published_time" content="2019-12-09T11:27:48+00:00"/>
    <meta property="og:title" content="Detektivové si na Šnajdra věří, díky nahrávkám a sledování - Seznam Zprávy"/>
    <meta property="og:description" content="Seznam se seznámil s kompletním zněním dokumentu, který zdůvodňuje trestní stíhání bývalého poslance ODS Marka Šnajdra."/>
  </head>
  <body>
    <article>
      <h1>Detektivové si na Šnajdra věří, díky nahrávkám a sledování - Seznam Zprávy</h1>
      <address>
        <time datetime="2019-12-09T11:27:48+00:00">09 Dec 2019, 11:27</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/kauzy">Kauzy<br/></a>»<br/><a href="https://www.seznamzpravy.cz/clanek/detektivove-si-na-snajdra-veri-diky-nahravkam-a-sledovani-84219">Detektivové si na Šnajdra věří, díky nahrávkám a sledování</a></p>
      <h3>Detektivové si na Šnajdra věří, díky nahrávkám a sledování</h3>
      <p><a href="https://www.seznamzpravy.cz/autor/ondrej-koutnik-705">Ondřej Koutník<br/></a>včera 12:27</p>
      <p>Seznam se seznámil s kompletním zněním dokumentu, který zdůvodňuje trestní stíhání bývalého poslance ODS Marka Šnajdra.</p>
      <p>„K těm lineárům, dohodnu se s Márou. Musím vám říkat?” ptá se provozní náměstek nemocnice své ředitelky. „Nemusíš,” opáčí mu.</p>
      <p>Zmíněný dialog zní v jedné z nahrávek, kterými vyšetřovatelé operují proti bývalému poslanci ODS a exnáměstkovi na ministerstvu zdravotnictví Marku Šnajdrovi, kterého před zhruba třemi týdny obvinili z přijetí úplatku ve výši 50 tisíc korun. S dokumentem o zahájení trestního stíhání v tomto případu se Seznam detailně seznámil.</p>
      <p>Marek Šnajdr, před lety krom jiného také vlivný člen správní rady VZP a dodnes muž považovaný za šedou eminenci českého zdravotnictví, obvinění odmítá. Jeho advokát Lukáš Trojan říká, že důkazy proti jeho klientovi jsou slabé.</p>
      <p>Z dokumentu o Šnajdrově trestním stíhání však lze vyčíst, že policie si věří.</p>
      <related>
        <a href="https://www.seznamzpravy.cz/clanek/kolik-bere-jake-ma-auto-o-marka-snajdra-se-policiste-zajimali-nekolik-let-83137"/>
      </related>
      <p>Exposlance ODS policie obvinila ze zmíněného úplatku zhruba před třemi týdny, a to v případu zakázky pro Nemocnici Na Bulovce za 160 milionů korun (včetně DPH), při níž se podle detektivů uplácelo.</p>
      <p>Policie tvrdí, že z ceny zakázky odplynulo téměř 10 milionů korun na subdodávky, a vyšetřovatelé mají za to, že šlo částečně o fiktivní fakturace. „Úplatky byly vygenerovány pomocí fakturace a plateb na účet subdodavatele, společnosti Lamboro, zaslaných z účtu vítězného uchazeče, společnosti Elekta Services. V období od září 2017 do dubna 2018 šlo o 9 755 453 korun,” tvrdí policie v dokumentu.</p>
      <p>Marek Šnajdr přitom podle policie dostával peníze od majitele firmy Lamboro Vlastimila Doška (rovněž v případu obviněný) a měl je „distribuovat” dál.</p>
      <p>Policie v dokumentu vychází mimo jiné z výpovědi svého hlavního svědka – obviněného podnikatele Tomáše Horáčka, který začal s detektivy s výhledem na nižší trest spolupracovat. Právě toto svědectví Šnajdrův obhájce nejvíc zpochybňuje (i proto, že prý má Tomáš Horáček s Markem Šnajdrem obchodní spory).</p>
      <p>Policie však podle textu obvinění pokládá výpověď klíčového svědka za důležitou a disponuje i dalšími poznatky, o nichž si myslí, že díky nim má na exposlance nabito. Je tak přesvědčena, že důkazů proti Šnajdrovi na prokázání jeho účasti v machinacích se zakázkou na dodávku lineárních urychlovačů má dost. A to zejména díky už zmíněným odposlechům, v nichž je Marek Šnajdr mimochodem titulován jako „Mára“ (jde o jednu z přezdívek z lobbistického prostředí, tou další je „Kotelník“).</p>
      <p>Krom toho podle obvinění disponuje indiciemi ze „sledovaček“ a také dokumenty, které zabavila při řadě domovních prohlídek. „Způsob ovlivnění zadávacího řízení, dělbu rolí mezi členy organizované skupiny, jejich konkrétní jednání, jakož i majetkovou motivaci obviněných zjistil policejní orgán zejména svojí operativní činností v podobě odposlechu, záznamu telekomunikačního provozu a sledováním osob,” píše se v dokumentu, se kterým se Seznam Zprávy detailně seznámily.</p>
      <related>
        <a href="https://www.seznamzpravy.cz/clanek/byvaly-poslanec-ods-snajdr-podle-obvineni-prijal-uplatek-50-tisic-korun-83138"/>
      </related>
      <p>Případ možného Šnajdrova úplatku – veřejnou zakázku Nemocnice Na Bulovce týkající se obnovy takzvaných lineárních urychlovačů, které slouží k ozařování zhoubných nádorů – vyšetřují detektivové z Národní centrály proti organizovanému zločinu (NCOZ) pod dohledem Vrchního státního zastupitelství v Praze. Spolu s Markem Šnajdrem stíhají i bývalé vedení nemocnice a jednatele dodavatelských firem Elekta Services a už zmíněného Vlastimila Doška ze společnosti Lamboro.</p>
      <p>Momentem, který policii posunul při pátrání kupředu, bylo podle textu obvinění 19. července roku 2017. V kancelářích Bulovky se uskutečnila schůzka mezi tehdejší ředitelkou a nyní obviněnou Andreou Vrbovskou a její ekonomickou náměstkyní Marií Nushiovou (též obviněnou). Policisté si jejich setkání se soudním povolením nahráli a zaznamenali do spisu následující scénu: „Nushiová uvedla, že chce udělat nová vrata. Bavila se s Františkem (má jít o tehdejšího náměstka Bulovky Františka Nováka, v případu též obviněného – pozn. redakce) a Doškem (majitel společnosti Lamboro – pozn. redakce), kteří jí pomohou vybrat dodavatele. A bude to stát asi 76 tisíc korun.”</p>
      <p>Policisté také slyšeli, že ředitelka Vrbovská podřízené navrhla jiné řešení. „Mára (Šnajdr, poznamenává policie) jí dluží prachy. Vychází to ještě 50 tisíc na každého. Zajede si pro ně příští týden nebo ten další už je bude mít. Mohla by z toho vrata zaplatit,“ přepsali vyšetřovatelé rozhovor mezi ředitelkou a její náměstkyní.</p>
      <p>„Na to Nushiová sdělila, že by to bylo fajn, že by jí to pomohlo. Dále Vrbovská opětovně uvedla, že jí Mára visí ještě prachy, takže minimálně 50 tisíc může Nushiové slíbit. Nushiová řekla, že se má díky Vrbovské strašně dobře, kdy Vrbovská uvedla: Já si právě myslím, že se nemáš zas tak špatně.”</p>
      <p>Seznam se s tímto policejním přepisem hovoru pokoušel obě zaznamenané ženy konfrontovat, ale jejich advokáti Vlastimil Rampula (zástupce Nushiové) a Ladislav Veselý (zástupce Vrbovské) odmítli případ komentovat. Na opakovaný dotaz Seznamu nereagoval ani obhájce Šnajdra Lukáš Trojan.</p>
      <related>
        <a href="https://www.seznamzpravy.cz/clanek/horacek-popsal-korupcni-zakulisi-je-to-system-kdo-chce-zakazky-musi-se-zapojit-67966?autoplay=1"/>
        <a href="https://www.seznamzpravy.cz/clanek/horacek-popsal-korupcni-zakulisi-je-to-system-kdo-chce-zakazky-musi-se-zapojit-67966"/>
      </related>
      <h4>Na Okoř byla cesta</h4>
      <p>Z textu obvinění plyne, že policisté v průběhu vyšetřování zmonitorovali další schůzky aktérů kolem zakázek Bulovky. Popisují, že zachytili předávání úplatků, například na začátku prosince 2017 v hotelu u hradu Okoř.</p>
      <p>„Z výsledku operativní dokumentace uvedené schůzky je zřejmé, že zástupce preferované společnosti Elekta Services, obviněný Pavel Tobiáš, předal obviněné Vrbovské úplatek dosud neznámé hodnoty a vznesl na ni požadavek, aby se s obsahem seznámila až doma,” popsali detektivové.</p>
      <p>O několik dnů později pak exředitelka Vrbovská podle detektivů tehdejší náměstkyni Nushiové předala 20tisícový úplatek v kanceláři na Bulovce. Scénu, kdy náměstkyně Nushiová poděkovala a ředitelka Vrbovská si pochvalovala nové lineární urychlovače, policisté zadokumentovali: „Není zač. Máme po kolaudaci a je to tam nádherný.”</p>
      <p>Kriminalisté pak ze zachycené komunikace vyvodili, že zmiňované osoby pojí blízké vztahy. „Vrbovská počítala s obdržením peněz ve výši 50 tisíc korun pro každého od obviněného Šnajdra,” uvádí se v dokumentu o zahájení trestního stíhání.</p>
      <related>
        <a href="https://www.seznamzpravy.cz/clanek/horacek-promluvil-o-zmanipulovanych-zakazkach-vinu-prijimam-ale-cele-to-organizoval-nekdo-jiny-rika-67854?autoplay=1"/>
        <a href="https://www.seznamzpravy.cz/clanek/horacek-promluvil-o-zmanipulovanych-zakazkach-vinu-prijimam-ale-cele-to-organizoval-nekdo-jiny-rika-67854"/>
      </related>
      <h4>Práce, kterou svět neviděl</h4>
      <p>Výběrové řízení na lineární urychlovače na Bulovku se začalo připravovat už v lednu roku 2016. V náplni práce ji měla právě tehdejší ekonomická náměstkyně Bulovky Nushiová, která se však v průběhu výběrového řízení dopustila administrativní chyby, což o několik měsíců později přimělo antimonopolní úřad soutěž zrušit.</p>
      <p>Podle klíčového svědka a spoluobviněného podnikatele Tomáše Horáčka se náměstkyně bála, že za chybu ji stihne trest. „Kolem té zakázky byla obrovská hysterie. Nushiová doslova brečela, protože se bála, co její chyba v důsledku vyvolá. Měla obavy z postihu od samotné paní ředitelky, zejména pak od pana Šnajdra, který se podílel na tom, že nemocnice na obnovu urychlovačů získala dotace,“ vysvětloval policii podle Lidových novin ve svém přiznání letos v lednu Horáček.</p>
      <p>Začalo se tedy chystat kolo druhé. Policie došla k závěru, že podmínky byly nastaveny tak, aby zakázku získala právě firma Elekta Services. Její manažeři ještě před uskutečněním soutěže dle policie věděli, jak budou nastaveny podmínky, a tím pádem neměla konkurence šanci.</p>
      <p>„Policejní orgán prověří přípravu zadávací dokumentace a dospěl k závěru, že zadávací řízení na tuto veřejnou zakázku bylo zásadně ovlivněno ve prospěch preferovaného uchazeče, společnosti Elekta Services. Bylo zjištěno, že jednatel této společnosti Tobiáš se ještě před uveřejněním zadávací dokumentace zásadním způsobem podílel na přípravě zadávací dokumentace,” stojí v policejním obvinění.</p>
      <p>Lineární urychlovače bylo zapotřebí nejen dodat, ale pak i upravit prostory pro jejich usazení a namontování. O potřebné stavební práce se měla postarat zmiňovaná firma Lamboro. Policisté však o její skutečné činnosti mají pochybnosti: peníze měla účtovat za činnost, kterou plně neodvedla. „Fakturované práce nebyly provedeny. Buď vůbec, nebo byly provedeny v užším rozsahu či provedeny jiným subjektem a fakturovány ze strany firmy Lamboro duplicitně,” dodali vyšetřovatelé.</p>
    </article>
  </body>
</html>