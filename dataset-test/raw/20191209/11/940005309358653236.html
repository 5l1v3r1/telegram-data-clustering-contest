<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/sedinta-la-varful-psd-ar-putea-fi-anuntata-revenirea-unor-nume-importante-in-partid.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T11:41:00+00:00"/>
    <meta property="og:title" content="Şedinţă la vârful PSD. Deciziile anunţate de preşedintele interimar, Marcel Ciolacu"/>
    <meta property="og:description" content="Biroul Permanent provizoriu al PSD se reuneşte luni pentru a discuta organizarea Congresului din februarie, strategia politică viitoare şi acordurile încheiate cu sindicatele în campania electorală pentru alegerile prezidenţiale."/>
  </head>
  <body>
    <article>
      <h1>Şedinţă la vârful PSD. Deciziile anunţate de preşedintele interimar, Marcel Ciolacu</h1>
      <h2>Biroul Permanent provizoriu al PSD se reuneşte luni pentru a discuta organizarea Congresului din februarie, strategia politică viitoare şi acordurile încheiate cu sindicatele în campania electorală pentru alegerile prezidenţiale.</h2>
      <address>
        <time datetime="2019-12-09T11:41:00+00:00">09 Dec 2019, 11:41</time>
      </address>
      <h3>Deciziile luate de liderii PSD</h3>
      <p> </p>
      <p>Congresul PSD va avea loc până la data de 29 februarie, urmând să se decidă dacă acesta va fi unul extraordinar sau ordinar, a anunţat luni preşedintele interimar al PSD, Marcel Ciolacu, la finalul Biroului Permanent Naţional al PSD.</p>
      <p>Totodată, BPN al PSD a decis că la reuniunile Comitetului Executiv Naţional vor fi invitaţi primarii de mari municipii şi preşedinţii de Consilii judeţene.</p>
      <p>"Congresul este clar stabilit până pe data de 29 februarie, această dată nu va fi depăşită. Am stabilit o formulă de calcul a delegaţiilor şi, până săptămâna viitoare, va fi înaintată Biroului Permanent Naţional în forma supusă votului Comitetului Executiv. Am decis ca viitorul CEx să aibă invitaţi şi toţi primarii de mari municipii şi preşedinţii de CJ, şi nu în ultimul rând am luat în discuţie dacă Congresul este unul extraordinar sau ordinar. Aşteptăm şi un punct de vedere al juriştilor şi, în funcţie de acest punct de vedere, vom hotărî cum va fi Congresul din februarie", a precizat Ciolacu.</p>
      <p> </p>
      <h3>Subiectele discutate la BPN al PSD</h3>
      <p> </p>
      <p>”Sunt multe lucruri de făcut, e un timp foarte scurt, am un mandat foarte clar de a organiza un congres cel târziu până pe 29 februarie. Luni e noul BPN provizoriu care o să înceapă să ia deciziile politice. Mai sunt detalii administrative care în 2-3 zile vor fi puse la punct”, a anunţat preşedintele interimar al PSD Marce Ciolacu duminică seară.</p>
      <p>Conducerea PSD ar putea discuta şi posibilitatea revenirii în partid a unor foşti membri plecaţi la Pro România. Tot duminică seară, Ciolacu a anunţat că este posibil ca Mihai Tudose, care a demisionat recent din Pro România, să revină în PSD. Despre Sorin Grindeanu şi Marian Neacşu a afirmat că au fost excluşi abuziv, iar dacă vor să se întoarcă în partid, sunt reprimiţi.</p>
      <p>Marcel Ciolacu a anunţat, încă de săptămâna trecută, că una dintre priorităţile şedinţei Biroului Permanent provizoriu care se reuneşte luni este discutarea acordurilor pe care formaţiunea le-a încheiat cu unele sindicate şi în care un personaj cheie ar fi Gabriel Oprea.</p>
      <p>”Domnul Gabriel Oprea nu este membru de partid şi cât sunt eu preşedinte interimar nu o să fie”, a reafirmat Ciolacu, miercuri, într-o conferinţă de presă. Şi în 27 noiembrie, în prima declaraţie de presă ca preşedinte interimar al PSD, Ciolacu a afirmat că Gabriel Oprea nu va face parte din PSD, atât timp cât el va conduce formaţiunea.</p>
      <p>Fostul lider al PSD Viorica Dăncilă a explicat că Oprea a devenit vicepreşedinte PSD în urma unui protocol pe care partidul l-a semnat cu mai multe sindicate. Ea a subliniat că acordurile erau valabile până la turul al doilea al alegerilor prezidenţiale şi că documentele nu mai sunt valabile. Dăncilă a susţinut că Oprea nu avea drept de vot în Comitetul Executiv al partidului.</p>
      <p>Sursa: News.ro</p>
    </article>
  </body>
</html>