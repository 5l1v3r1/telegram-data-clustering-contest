<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/sport/476793-rosja-wykluczona-z-igrzysk-olimpijskich-w-tokio-i-w-pekinie"/>
    <meta property="og:site_name" content="wPolityce.pl"/>
    <meta property="article:published_time" content="2019-12-09T11:01:27+00:00"/>
    <meta property="og:title" content="Rosja wykluczona z igrzysk olimpijskich w Tokio i w Pekinie! Komitet Wykonawczy WADA podjął decyzję jednogłośnie"/>
    <meta property="og:description" content="Światowa Agencja Antydopingowa (WADA) wykluczyła Rosję z letnich igrzysk olimpijskich w Tokio w 2020 i zimowych w Pekinie w 2022 roku w związku z aferą dopingową w tym kraju."/>
  </head>
  <body>
    <article>
      <h1>Rosja wykluczona z igrzysk olimpijskich w Tokio i w Pekinie! Komitet Wykonawczy WADA podjął decyzję jednogłośnie</h1>
      <address><time datetime="2019-12-09T11:01:27+00:00">09 Dec 2019, 11:01</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>„Światowa Agencja Antydopingowa (WADA) wykluczyła Rosję z letnich igrzysk olimpijskich w Tokio w 2020 i zimowych w Pekinie w 2022 roku w związku z aferą dopingową w tym kraju” — poinformował rzecznik prasowy WADA.</b>
      </p>
      <p>CZYTAJ TAKŻE:</p>
      <ul>
        <li>
          <a href="https://wpolityce.pl/sport/471530-na-poczatku-roku-okaze-sie-czy-polki-poleca-na-igrzyska">Na początku roku przekonamy się, czy Polki polecą na igrzyska. Z turnieju w Apeldoornie awansuje tylko jedna ekipa</a>
        </li>
        <li>
          <a href="https://wpolityce.pl/sport/446545-wielki-sukces-ministra-banki-zostal-wybrany-na-szefa-wada">NASZ NEWS. Minister Bańka nowym szefem Światowej Organizacji Antydopingowej. „To ważny moment dla Polski”</a>
        </li>
      </ul>
      <p>Takie sankcje rekomendował dwa tygodnie temu panel WADA. Ostateczną decyzję podjął w poniedziałek obradujący w Lozannie Komitet Wykonawczy WADA.</p>
      <blockquote>Cała lista rekomendacji została poparta jednogłośnie przez dwunastu członków Komitetu Wykonawczego</blockquote>
      <p>— oświadczył rzecznik WADA.</p>
      <p>Oznacza to, że rosyjscy sportowcy nie będą mogli startować w Tokio i w Pekinie w swoich barwach, ale możliwy jest ich występ pod neutralną flagą, podobnie jak w ubiegłym roku na zimowej olimpiadzie w Pjongczangu, i podobnie jak w 2016 roku w Rio de Janeiro, gdzie to zastrzeżenie dotyczyło części zawodników.</p>
      <p>Sankcje mają obowiązywać do 2023 roku i obejmują również inne wielkie imprezy międzynarodowe, w tym mistrzostwa świata. W ciągu czterech najbliższych lat Rosja nie będzie mogła również organizować najważniejszych imprez.</p>
      <blockquote>„Rosyjscy sportowcy, jeśli chcą wziąć udział w igrzyskach olimpijskich lub paraolimpijskich lub w innych ważnych wydarzeniach sportowych wymienionych w rekomendacjach, będą musieli wykazać, że nie byli zamieszani w programy dopingowe opisane w raportach McLarena (prokuratora WADA Richarda McLarena, zajmującego się dopingiem w Rosji - PAP) lub że ich próbki nie zostały sfałszowane”</blockquote>
      <p>— sprecyzował Fitzgerald.</p>
      <p>Od decyzji WADA można się odwołać w ciągu 21 dni do Trybunału Arbitrażowego ds. Sportu (CAS). Mogą to uczynić Rosyjska Agencja Antydopingowa (RUSADA), Rosyjski Komitet Olimpijski albo dowolna zainteresowana międzynarodowa federacja sportowa. Złożenie apelacji skutkowałoby zawieszeniem sankcji aż do czasu potwierdzenia decyzji przez CAS.</p>
      <p>Już wcześniej WADA potwierdziła, że sankcje nie będą miały wpływu na plany rozegrania w Rosji meczów przyszłorocznych piłkarskich mistrzostw Europy. Cztery spotkania, w tym jedno ćwierćfinałowe, mają się odbyć w Sankt Petersburgu. W tym mieście ma zostać rozegrany także finał piłkarskiej Ligi Mistrzów w 2021 roku.</p>
      <p>Kryzys w rosyjskim sporcie trwa już prawie pięć lat, a jego ostatnia odsłona dotyczy podejrzenia o manipulacje danymi, jakie WADA otrzymała z moskiewskiego laboratorium antydopingowego. Pracujący na zlecenie WADA eksperci informatyczni stwierdzili, że z tych danych usunięto setki podejrzanych wyników.</p>
      <p>1 stycznia stanowisko przewodniczącego WADA obejmie Witold Bańka</p>
      <p>as/PAP</p>
    </article>
  </body>
</html>