<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/ypografoyn/tasos-tsakirogloy/222417_hrysohoidis-o-ypoyrgos-poy-xehase-na-foresei-ta-gyalia"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T11:55:35+00:00"/>
    <meta property="og:title" content="Χρυσοχοΐδης: Ο υπουργός που ξέχασε να φορέσει τα γυαλιά του"/>
    <meta property="og:description" content="Η άγρια προληπτική καταστολή που εδώ και καιρό βρίσκεται σε εξέλιξη στο πλαίσιο του δόγματος «Νόμος και Τάξη» είναι στοιχείο του νέου «επιτελικού κράτους» των ημετέρων, των «αρίστων» και της διαπλεκόμενης «κανονικότητας»."/>
  </head>
  <body>
    <article>
      <h1>Χρυσοχοΐδης: Ο υπουργός που ξέχασε να φορέσει τα γυαλιά του</h1>
      <address><time datetime="2019-12-09T11:55:35+00:00">09 Dec 2019, 11:55</time> by <a rel="author">Τάσος Τσακίρογλου</a></address>
      <p>Με μια προκλητική -αλλά και ασύντακτη - ανάρτηση στον προσωπικό του λογαριασμό στο Facebook ο Μιχάλης Χρυσοχοΐδης επιμένει στην άποψή του ότι τίποτα δεν συνέβη το βράδυ της 6ης Δεκεμβρίου και πως όλα αυτά που εκατομμύρια τηλεθεατές και χρήστες του Ίντερνετ είδαν αποτελούν προϊόν της φαντασίας τους και κάποιων διεστραμμένων συνωμοτών που θέλουν να δυσφημίσουν την Ελληνική Αστυνομία και το θεάρεστο έργο της. <br/>Η άγρια προληπτική καταστολή που εδώ και καιρό βρίσκεται σε εξέλιξη στο πλαίσιο του δόγματος «Νόμος και Τάξη» είναι στοιχείο του νέου «επιτελικού κράτους» των ημετέρων, των «αρίστων» και της διαπλεκόμενης «κανονικότητας». Μαζί με τον εθνικισμό αποτελεί το άλλο σκέλος της νεοφιλελεύθερης αυταρχικής δημοκρατίας που στήνεται με τη βοήθεια των βουλευτών της πλειοψηφίας, των νομικών και των δικαστών. <br/>«Κανένα βίντεο, παρά τη δύναμη της εικόνας δεν θα το αλλάξει αυτό» λέει ο υπουργός Προστασίας του Πολίτη, αναφερόμενος στην Περηφάνια της Αστυνομίας (Proud to be Policeman), η οποία «προστατεύει τα ανθρώπινα δικαιώματα». Εδώ υπάρχει η εφαρμογή της Newspeak του Τζορτζ Όργουελ στο «1984», της Νέας Ομιλίας, στην οποία οι λέξεις σημαίνουν ακριβώς το αντίθετό τους: πόλεμος=ειρήνη, εχθρός=φίλος κλπ.<br/>«Ο άνθρωπος που ήθελε να γίνει βασιλιάς» της καταστολής και της «εξάρθρωσης της τρομοκρατίας», ο κ. Χρυσοχοΐδης θεωρεί ότι η λογική και η πραγματικότητα μπορούν να γίνουν αντικείμενα χειραγώγησης όπως οι «ειδήσεις» στα δελτία των οκτώ. Εκεί που οι άνκορμεν και οι ανκοργούμεν της διαπλοκής διαστρέφουν, παραπληροφορούν, αποκρύπτουν και αλλοιώνουν την πραγματικότητα, η οποία, αφού δεν ταιριάζει με τα συμφέροντα των καναλαρχών και της «άριστης» κυβέρνησης, θα πρέπει να «προσαρμοστεί» στα μέτρα τους. <br/>Η αλαζονεία του υπουργού - που εκφράζεται για πολλοστή φορά - θυμίζει το διάλογο της Αλίκης με τον Χάμπτι Ντάμπτι στο «Μέσα στον καθρέφτη και τι βρήκε εκεί η Αλίκη»:<br/>«Όταν εγώ χρησιμοποιώ μια λέξη», είπε ο Χάμπτι Ντάμπτι με μάλλον περιφρονητικό τόνο, «αυτή σημαίνει αυτό που θέλω εγώ, ούτε περισσότερο ούτε λιγότερο».</p>
      <p>«Το ερώτημα είναι», είπε η Αλίκη, «αν μπορείς να κάνεις τις λέξεις να σημαίνουν τόσα διαφορετικά πράγματα».</p>
      <p>«Το ερώτημα είναι», είπε ο Χάμπτι Ντάμπτι, «ποιος θα είναι αφεντικό -- αυτό είναι όλο».</p>
      <p>*Για λόγους ιστορίας, παραθέτω τη μνημειώδη ανάρτηση του κ. Χρυσοχοΐδη:<br/>«Ο εξευτελισμός της ανθρώπινης προσωπικότητας δεν είναι νοητός ποτέ, πουθενά, από κανένα και με οποιαδήποτε δικαιολογία. Τελεία και παύλα.Όταν συμβαίνει, η Αστυνομία -που είναι περήφανο σώμα, που εφαρμόζει το νόμο και κατά συνέπεια οφείλει να προστατεύει και τα ανθρώπινα δικαιώματα- έχει τη δύναμη να το αναδείξει και να το αντιμετωπίσει.Κανένα βίντεο, παρά τη δύναμη της εικόνας δεν θα το αλλάξει αυτό. Πολύ περισσότερο δεν θα περάσει ο φαρισαϊσμός που ξεχείλισε, μετά την πρώτηφορά εορτασμό, χωρίς καταστροφές, των επετείων 17ης Νοέμβρη και 6ης Δεκεμβρίου. #ProstasiaPoliti».</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/222393_atopima-toy-kyrioy-ypoyrgoy"/>
        <a href="https://www.efsyn.gr/politiki/i-apopsi-tis-efsyn/222359_kai-katastoli-kai-psemata"/>
        <a href="https://www.efsyn.gr/politiki/222399_gdynoyn-dernoyn-kai-prokaloyn"/>
        <a href="https://www.efsyn.gr/politiki/kybernisi/218765_m-boridis-xylo-einai-stoiheio-anagkastikotitas"/>
        <a href="https://www.efsyn.gr/politiki/antipoliteysi/222338_apantisi-syriza-se-hrysohoidi-thrasos-sta-oria-tis-athliotitas"/>
        <a href="https://www.efsyn.gr/stiles/ypografoyn/tasos-tsakirogloy/221040_aplos-o-gnostos-belopoylos-i-lagos-tis-kybernisis"/>
      </related>
    </article>
  </body>
</html>