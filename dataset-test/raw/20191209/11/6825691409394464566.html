<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/salies-pulsas/policijos-vadas-laida-farai-bus-rodoma-toliau-943244"/>
    <meta property="og:site_name" content="Kauno diena"/>
    <meta property="article:published_time" content="2019-12-09T11:08:00+00:00"/>
    <meta property="og:title" content="Policijos vadas: laida „Farai“ bus rodoma toliau"/>
    <meta property="og:description" content="Naujasis policijos generalinis komisaras Renatas Požėla sako, kad televizijos laida „Farai“ bus rodoma toliau."/>
  </head>
  <body>
    <article>
      <h1>Policijos vadas: laida „Farai“ bus rodoma toliau</h1>
      <address><time datetime="2019-12-09T11:08:00+00:00">09 Dec 2019, 11:08</time> by <a rel="author" href="https://kauno.diena.lt/autoriai/saulius-jakucionis" target="_blank">Saulius Jakučionis, BNS</a></address>
      <p>
        <b>Naujasis policijos generalinis komisaras Renatas Požėla sako, kad televizijos laida „Farai“ bus rodoma toliau.</b>
      </p>
      <p>Vis dėlto jis tvirtino, kad policija atsižvelgs į lapkritį priimtą teismo sprendimą, kad šeiminio konflikto parodymas pažeidė dviejų moterų teisę į privatumą.</p>
      <p>Pasak R. Požėlos, „Farai“ reikalinga kaip šviečiamoji laida, ji skirta parodyti policijos darbui ir „kitai visuomenės pusei“.</p>
      <p>„Iš principo kaip šviečiamoji laida, kuri parodo tą kitą visuomenės pusę ir policijos profesijos kartais pavojingumą, manau, kad kalbėjimas, rodymas apie tuos dalykus daugiau naudos atneša, negu tų negatyvių dalykų. Taip, mokytis iš tų dalykų turime visi, kad neprasilenktume su teisėtumu“, – interviu BNS sakė policijos vadovas.</p>
      <p>„Faruose“ be jų sutikimo parodytos moterys iš TV3 televiziją valdančios bendrovės prisiteisė 4 tūkst. eurų neturtinės žalos atlyginimo.</p>
      <p>Vilniaus apygardos teismas lapkričio pradžioje patvirtino apylinkės teismo sprendimą, kad šeiminio konflikto parodymas pažeidė teisę į privatumą ir prisidėjo prie sveikatos pablogėjimo.</p>
      <p>Per reportažą parodytai moteriai teismas priteisė 3 tūkst. eurų, o jos dukrai – tūkstantį eurų žalos atlyginimo.</p>
      <p>Teisėjų kolegija konstatavo, kad nors nepilnametės atvaizdas nebuvo parodytas, iš reportažo turinio nesunku ją identifikuoti, mergina dėl to sulaukė užgauliojimų mokykloje.  </p>
      <p>Teismas konstatavo, kad reportažas parodytas be ieškovių sutikimo, o pateikta informacija neatskleidė įstatymų pažeidimų, dėl kurių būtų buvęs pagrindas viešinti ieškovių privataus gyvenimo detales.</p>
    </article>
  </body>
</html>