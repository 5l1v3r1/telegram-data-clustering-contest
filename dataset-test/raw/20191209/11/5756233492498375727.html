<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625635/%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DB%B1%DB%B0-%D8%AF%D8%B1%D8%B5%D8%AF-%D9%85%D8%B5%D8%B1%D9%81-%D8%B1%D8%A7-%D8%AF%D8%B1-%D8%B1%D9%88%D8%B2-%DA%A9%D8%A7%D9%87%D8%B4-%D8%AF%D8%A7%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T11:07:00+00:00"/>
    <meta property="og:title" content="اصلاح قیمت بنزین، ۱۰ درصد مصرف را در روز کاهش داده است"/>
    <meta property="og:description" content="یک عضو کمیسیون انرژی در مجلس شورای اسلامی گفت: با اصلاح قیمت بنزین، ۱۰ درصد مصرف آن در روز کاهش پیدا کرده که البته باید کاهش مصرف بنزین تداوم داشته باشد."/>
  </head>
  <body>
    <article>
      <h1>اصلاح قیمت بنزین، ۱۰ درصد مصرف را در روز کاهش داده است</h1>
      <h2>بختیار:</h2>
      <address>
        <time datetime="2019-12-09T11:07:00+00:00">09 Dec 2019, 11:07</time>
      </address>
      <p>
        <i>یک عضو کمیسیون انرژی در مجلس شورای اسلامی گفت: با اصلاح قیمت بنزین، ۱۰ درصد مصرف آن در روز کاهش پیدا کرده که البته باید کاهش مصرف بنزین تداوم داشته باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی بختیار در خصوص میزان صرفه‌جویی مصرف بنزین در یک ماه گذشته بعد از اصلاح قیمت آن، اظهار کرد: قبل از اصلاح قیمت بنزین، مصرف آن ۱۰۰ میلیون لیتر در روز بود و هم‌اکنون تولید آن ۱۱۰ میلیون لیتر در روز است که صادر هم می‌شود. هر چند که اصلاح قیمت بنزین از دید کمیسیون انرژی کار پخته‌ای نبود، اما یکی از جهت‌گیری‌های این تصمیم به منظور کاهش مصرف و جلوگیری از قاچاق بنزین بود که به هر حال هر دو هدف تا حد زیادی محقق می‌شود.</p>
      <p>وی افزود: اینکه کاهش مصرف بنزین و جلوگیری از قاچاق آن تداوم و برای همیشه استمرار یابد، موضوعی است که باید با طرح‌های کارشناسی که در زمینه مصرف سوخت ارائه می‌شود مدنظر قرار گیرد. هم‌اکنون با اصلاح قیمت بنزین ۱۰ تا ۲۰ میلیون لیتر در روز مصرف آن کاهش یافته، اما مهم این است که این کاهش مصرف استمرار یابد و مجریان این طرح باید دقت کنند که در جهت پایدارسازی مصرف بهینه سوخت و جلوگیری از قاچاق تلاش مضاعف کنند.</p>
      <p>این عضو کمیسیون انرژی در مجلس شورای اسلامی، گفت: بنابراین با اصلاح قیمت بنزین بیش از ۱۰ درصد مصرف سوخت کاهش پیدا کرده است، اما مهم تداوم این کاهش است و شرط تداوم آن این است که مجریان این طرح در برنامه‌ریزی خود شروط استمرار کاهش مصرف بنزین و جلوگیری از قاچاق را دیده باشند. مجلس موافق دو نرخی شدن قیمت بنزین نبود و نظرش افزایش تدریجی قیمت بنزین بود.</p>
      <p>بختیار ادامه داد: با اصلاح قیمت بنزین باید بیشترین بهره‌برداری را از آن کرد و از خسارات آن جلوگیری کرد. توسعه حمل و نقل عمومی و ریلی یکی از راه‌های کاهش مصرف بنزین است که این توسعه نیازمند منابع است. اگر می‌خواهیم شدت مصرف انرژی را که سه برابر متوسط دنیا است باید جاده‌ها بیشتر ریلی شود و چون مصرف انرژی در ریل ۱۰ درصد است شدت مصرف انرژی کاهش زیادی پیدا می‌کند.</p>
      <p>وی تصریح کرد: در طرح هدفمندی یارانه‌ها ابتدا مصرف بنزین از ۸۰ میلیون لیتر به ۶۰ میلیون لیتر در روز کاهش پیدا کرد، اما با گذشت زمان این کاهش مصرف تداوم نیافت، چون کار کارشناسی روی آن انجام نشده بود. امیدواریم در اصلاح قیمت بنزین کار کارشناسی انجام شده باشد تا کاهش مصرف و بهینه‌سازی مصرف سوخت تداوم یابد.</p>
    </article>
  </body>
</html>