<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191209-rusznak-imre-rac-furdo.html"/>
    <meta property="og:site_name" content="Origo"/>
    <meta property="article:published_time" content="2019-12-09T11:08:00+00:00"/>
    <meta property="og:title" content="Korrupciós ügyekbe keveredett DK-st rakhat a Rác fürdő felügyelőbizottságának élére Karácsony"/>
    <meta property="og:description" content="Rusznák Imre korábban a Budapest Önkormányzati Parkolási Kft-t vezette, kilenc emberét vitte el a rendőrség."/>
  </head>
  <body>
    <article>
      <h1>Korrupciós ügyekbe keveredett DK-st rakhat a Rác fürdő felügyelőbizottságának élére Karácsony</h1>
      <address><time datetime="2019-12-09T11:08:00+00:00">09 Dec 2019, 11:08</time> by <a rel="author">Bordács Bálint</a></address>
      <p>
        <b>Újabb régi, ismerős név bukkant fel a Karácsony Gergely-féle városvezetésben: az a Rusznák Imre lehet a Rác fürdő felügyelőbizottságának elnöke, aki 2010 előtt korrupciós botrányba keveredett a budapesti parkolási cég igazgatójaként. Akkoriban nyilvánosságra került egy hangfelvétel, amelyen Rusznák elismerte, hogy tudott az általa vezetett vállalatban zajló korrupciós folyamatokról. Irányítása alatt a rendőrség kilenc beosztottját vitte el vesztegetés miatt, ő azonban megúszta az ügyet. </b>
      </p>
      <p>A napokban<a href="https://www.origo.hu/itthon/20191203-vago-istvan-bkv-vasuti-jarmujavito-kft.html"> beszámoltunk róla</a>, hogy megmozdult a 2010 előtti balliberális holdudvar, és olyan szereplőknek osztott a Karácsony Gergely-féle városvezetés pozíciót, mint Vágó István, vagy Várhelyi Mária. Most egy újabb fontos személy került elő, a korábban a szocialista pártban, jelenleg a Demokratikus Koalíció környékén politizáló <b>Rusznák Imre</b>. <a href="https://hirtv.hu/ahirtvhirei/pozicioosztas-a-fovarosban-2491338">Sajtóértesülések szerint </a>ugyanis ő lehet a Rác Fürdő Eszközkezelő Kft. felügyelőbizottságának elnöke.</p>
      <h3>Korrupciós ügybe keveredett</h3>
      <p>Csakhogy ezzel van egy óriási probléma: korábban a Rusznák által vezetett Budapesti Önkormányzati Parkolási Kft.-t komoly korrupciós botrányok rázták meg.</p>
      <aside>Igazgatósága alatt a fővárosi cég kilenc dolgozóját vesztegetés miatt 25 év letöltendő börtönre ítélte a bíróság.</aside>
      <p>A politikus korábban a szocialista pártban tevékenykedett, azonban bukása után a DK-nál kötött ki. Úgy tartják, közvetlen mentora <b>Gy. Németh Erzsébet</b>, DK-s főpolgármester-helyettes, akivel még az MSZP-s időkben ismerkedett meg.  Az előzmények ismeretében felmerül a kérdés: hogyan kerülhetett Rusznák egy fontos fővárosi cég felügyelőbizottságának élére? A bopkft.blogspot témával foglalkozó <a href="http://bopkft.blogspot.com/">posztjában felvetette annak lehetőségét</a>, hogy a Rác fürdő a DK kifizető helye lesz kinevezésével.</p>
      <figure>
        <img src="https://cdn.nwmgroups.hu/s/img/i/1912/2019120927.jpg?w=644&amp;h=483"/>
        <figcaption>Rusznák Imre Gy. Németh Erzsébet és Vágó István társaságában<cite>Forrás: Facebook</cite></figcaption>
      </figure>
      <h3>Kolbászpénz, csókos autó</h3>
      <p>A vádak szerint Rusznák korábban a parkoló maffiától is kapott pénzt, az azonban biztos, hogy egy kiszivárgott hangfelvételen arról beszélt, tudomása van arról, hogy 100-200 millió forint "kiesett a cég életéből." <i>"Urak, tudjuk, hogy mi zajlik, meg hogyan zajlik, nagyon nagy összegekről van szó. Körülbelül 5 millió forintról, 10 millió forint, 100 és 200 millió forint között összeg esett ki a cég életéből. Ezek körülbelüli számítások, nagyot nem tévedünk."  - </i>fogalmazott.</p>
      <p>A botrányok nem rázták meg különösebben, a TV2 korábbi riportjában azt nyilatkozta, "tiszta a lelkiismerete", és nem fog lemondani posztjáról. Pedig komoly problémák merültek fel a cég működésével kapcsolatban.</p>
      <blockquote>Lenyúltak mindent. Minden héten pénteken délután le kellett adni a "kolbászpénzt", úgy hívták. </blockquote>
      <p>- erről Sipos Gábor parkolóőr beszélt a televíziós csatornának, hozzátéve, fejenként 20 ezer forintot gyűjtöttek be tőlük. A pénz útja így nézett ki elmondása szerint:</p>
      <ul>
        <li>egy részét a csoportvezetőknek adták, akik</li>
        <li>az ellenőröknek fizettek,</li>
        <li>a végállomás pedig "T úr", az ellenőrök ellenőre volt.</li>
      </ul>
      <p>Mint a felvételből kiderült, Rusznák tudott a vesztegetésekről, azonban "T urat" nem váltotta le. Sipos állítása szerint, aki nem fizetett, azt kirúgták munkahelyéről. Több parkolóőr is arról számolt be, hogy zsebbe kapták a pénzt: maguk közt "csókos autóknak" nevezték ezeket, és listát is készítettek arról, hogy melyik autót nem szabad megbüntetni. </p>
      <p>Mindezek után 2011-ben Rusznákot eltávolították a vállalat éléről, pontosabban munkaszerződését nem hosszabbították meg. A botrányok következtében több parkolóőr is börtönbüntetést kapott, azonban az  igazságszolgáltatás keze nem ért el a cég legfelsőbb szintjéig.   </p>
    </article>
  </body>
</html>