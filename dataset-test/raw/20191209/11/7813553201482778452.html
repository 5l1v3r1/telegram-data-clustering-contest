<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hroniky.com/news/view/17692-ukraina-bez-kyieva-pro-shcho-domovlialys-u-paryzhi-navesni-1920-roku"/>
    <meta property="og:site_name" content="Хроніки Любарта"/>
    <meta property="article:published_time" content="2019-12-09T11:31:00+00:00"/>
    <meta property="og:title" content="Україна без Києва. Про що домовлялись у Парижі навесні 1920 року?"/>
    <meta property="og:description" content="У Парижі Україні планували зберегти незалежність, але намалювали нові кордони. Без Києва, Лівобережжя, Сходу та Заходу. Мирні пер..."/>
  </head>
  <body>
    <article>
      <h1>Україна без Києва. Про що домовлялись у Парижі навесні 1920 року?</h1>
      <address>
        <time datetime="2019-12-09T11:31:00+00:00">09 Dec 2019, 11:31</time>
      </address>
      <h3>У Парижі Україні планували зберегти незалежність, але намалювали нові кордони. Без Києва, Лівобережжя, Сходу та Заходу.</h3>
      <figure>
        <img src="https://www.istpravda.com.ua/images/doc/0/d/0d53153-660.jpg"/>
      </figure>
      <p>Мирні переговори в Парижі після Першої світової війни, 1919 р. Фото ілюстративне</p>
      <p>EXCELSIOR – L’EQUIPE/ROGER-VIOLLET</p>
      <p>
        <b>
          <i>Від редакції: Нещодавно у ЦДАВО історик Микола Чмир знайшов цікавий документ – доповідь члена дипломатичної місії УНР в Парижі Володимира Колосовського про ставлення французьких політиків до української проблеми з вельми цікавою картою – проєктом кордонів визнаної незалежної України.</i>
        </b>
      </p>
      <p>
        <b>
          <i>Париж після Першої світової війни був центром міжнародної політики. Саме у столицю Франції з'їжджалися лідери найпотужніших держав.</i>
        </b>
      </p>
      <p>
        <b>
          <i>Тут, у Версальському палаці, були досягнені основні домовленості про мир. Паризька мирна конференція виробила головні правила співжиття держав і націй, що діяли ближчі 20 років.</i>
        </b>
      </p>
      <p>
        <b>
          <i>Але тоді ж і там же не змогли домовитись про Україну.</i>
        </b>
      </p>
      <p>
        <b>
          <i>Українці прагнули незалежності. Вони довели це кількома роками збройної боротьби. Кров'ю і смертями своїх найкращих людей. Своїми героями.</i>
        </b>
      </p>
      <p>
        <b>
          <i>Підтримати незалежну Україну було логічним. Незалежна Україна – це європейський буфер проти поширення більшовицької революції. Незалежна Україна цілком підпадала під 18 пунктів Вудро Вілсона.</i>
        </b>
      </p>
      <p>
        <b>
          <i>Але це також означало образити Польщу, яка прагнула відновлення кордонів 1772 року і творення федеративної мегадержави "od morza do morza". Також це означало образити Росію. І "червону", і "білу". Адже жодна реінкарнація Російської імперії неможлива без українських земель.</i>
        </b>
      </p>
      <p>
        <b>
          <i>Тому політики шукали компроміси. Домовлялись про Україну поза спинами самих українців, які сварились між собою, посипали голову попелом та йшли на колаборацію.</i>
        </b>
      </p>
      <p>
        <b>
          <i>Українцям малювали кордони. Абсолютно необґрунтовані, алогічні та нежиттєздатні. Кордони незалежної України. Без Києва, виходу до Чорного моря, без Криму, Донбасу, усього Лівобережжя, Галичини, Буковини, Закарпаття і частини Волині.</i>
        </b>
      </p>
      <p><b><i>На щастя, такі кордони тоді залишились намальованими на карті.</i></b><br/><br/> </p>
      <p>
        <b>ЗВІДОМЛЕННЯ</b>
      </p>
      <p>
        <b>про оcтанню політичну ситуацію в Парижі (Доклад члена місії УНР в Парижі - Полковника Колосовського)</b>
      </p>
      <p>
        <i>
          <b>1 Березоля 1920 року</b>
        </i>
      </p>
      <p>
        <b>СТАН УКРАЇНСЬКОЇ СПРАВИ</b>
      </p>
      <p>Можна з певністю сказати, що сучасний політичний момент являється кризою для української справи.</p>
      <p>Зараз в дипломатичних канцеляріях Лондона і Парижа рішається остаточно доля України: чи визнати її окремим державним організмом, хоча би і на обмеженій території, чи трактувати її, як "провінцію", яку мають поділити між собою заінтересовані в ній сусідні держави.</p>
      <figure>
        <img src="https://www.istpravda.com.ua/images/doc/9/4/9453134--olkovnik--olodimir--olosovs-kij,-vijs-kovij-radnik-delegatsiji-----na-peregovorakh-v--arizhi.png"/>
      </figure>
      <p>
        <b>Полковник Володимир Колосовський, член місії УНР у Парижі</b>
      </p>
      <p>Можна сказати, що найближчі 2-3 тижні будуть багатими на дипломатичні наслідки для нас, ніж весь рік нашої дипломатичної праці в державах Антанти.</p>
      <p>Ось чотири чинники першорядного значіння, які зараз вступили в гру і з яких в найближчим часі утвориться якась рівноважуюча сила:</p>
      <p>1) Офіціальна заява Лондонської союзної конференції з дня 24 лютого, де сказано, що союзні держави будуть домагатись від совітської Росії визнання самостійности або автономії тих сумежних держав колишньої Росії, які істнують de facto;</p>
      <p>2) Офіціозна заява Польського Уряду з 25 лютого відносно миру з Совітською Росією, де Польща домагається визнання за нею прав на кордон 1772 року і заявляє свою заінтересованість в існуванню самостійної Української республіки (Правобережної України).</p>
      <p>З) Радіотелеграма Совітського Уряду з 26 лютого, з якої видно, що Совітський Уряд визнає одиноким легальним урядом України - київський уряд (українських більшовиків) і пропонує Польщі вести переговори з ним.</p>
      <p>Одночасно, щоби вплинути на Польщу аргументами сили, Совітська Росія розпочала ефензиву на Польському фронті, яка поки що не дала результатів, але методично продовжується і в Білорусі, і в Україні.</p>
      <p>4) Фактичний стан справ в Україні такий: мала територія під владою національного Правительства, неорганізованість Уряду, невелика сила і вартість війська і т. и.</p>
      <p>По висказу одного французького дипломата, Україна зараз є одинокою республікою з "альоженів", яка досі не зорганізувалася і нічим не доказала своєї спроможности до державного будівництва.</p>
      <p>
        <i>На що ми можемо надіятись при такому стані справи?</i>
      </p>
      <p>
        <b>І. Щодо суверенності:</b>
      </p>
      <p>У всіх антантських центрах борються дві течії - одна "за", а друга "проти" української суверенності. Так само і в Парижі.</p>
      <p>Мільєран і його найближчий гурток ставиться до нас вороже. Його гадка така: російська революція зараз переживає той стан, який переживала французька революція перед Бонапартом, себто вона находиться в добі закріплення здобутих свобод і в добі відродження національного чуття, глибоко імперіалістичного і мріючого про завоювання. Росія повстане і тоді вона ніколи не забуде Франції її співучасти в розділі Росії.</p>
      <p>Висновок з цього - треба чекати, треба не дратувати Росію і все полишати природному ходови подій.</p>
      <p>Противники Мільєрана, був. міністр Легг, міністр фінансів Ісаак <i>(насправді – міністр торгівлі та промисловості Огюст Ісаак – ред.)</i>, військові кола кажуть, що така політика через свою нез'ясованість є гірша з усіх і невідклично веде до катастрофи.</p>
      <figure>
        <img src="https://www.istpravda.com.ua/images/doc/e/6/e60527b--arta--krajins-koji-respubliki-demonstrue-teritorial-nij---plan-maksimum---vimog-delegatsiji----,-zasnovanij-na-bachenni-ekspertiv-sche-chasiv--et-manatu--koropads-kogo,-iz-vrakhuvannjam-deklarovanikh-kordoniv-----.jpg"/>
      </figure>
      <p>
        <b>Карта Української республіки демонструє територіальний "план-максимум" вимог делегації УНР, заснований на баченні експертів ще часів Гетьманату Скоропадського, із врахуванням декларованих кордонів ЗУНР</b>
      </p>
      <p>Франція не може блукати у темряві і чекати на хід подій. Вона мусить стати на шлях простої, ясної і відповідаючої своїм інтересам політики.</p>
      <p>Росія, щоб там не було, піде з Німеччиною. Треба якомога більше ослабити Росію і, між іншим, треба увільнити від російського ярма Україну.</p>
      <p>Цей погляд зараз має багато прихильників в Палаті Депутатів.</p>
      <p>Тут заходами графа Тишкевича склався гурток прихильних нам депутатів на чолі з п. Гайар-Бансель (всього 14 депутатів партій парламентської більшости, як п.п. Баррес, маркіз Ксавіе де Магаллон; сам п. Гайар-Бансель входить в склад парламентської групи з 225 депутатів).</p>
      <p>Графу Тишкевичу прийшла щаслива гадка кинути Французам інші мотиви і докази, ніж це робилося досі.</p>
      <p>Його ідея: Україна повинна істнувати не на підставі принципів проголошених 14 точками Вільсона, не внаслідок права на самовизначення, не через етнографічні і інші індивідуальні прикмети нашого народу, а через те, то істнування України є в інтересах Франції; воно зменшує для неї німецько-російську небезпеку, воно дає французам надзвичайні економічні користі.</p>
      <p>Можна бути певними, що зараз у Франції ми стоїмо на доброму шляху. Не зважаючи на ворожість до нас Мільєрана, ми тут маємо добру основу для визнання суверенності і в палаті, і в суспільстві і серед членів Уряду.</p>
      <p>
        <b>2. Щодо території.</b>
      </p>
      <p>При сучасній ситуації ми не можемо і мріяти про наше територіальне об'єднання. Цьому перш усього не відповідає фактичний стан справ на Україні.</p>
      <p>Одинокими реальними підставами для наших теперішніх територіальних домагань є польські плани і пропозиції, які трактуються тут в широких колах, як maximum того, що зараз може одержати Україна.</p>
      <p>Як відомо Польща домагається від Совітської Росії евакуації території на захід від кордону 1772 року, себто давніх польських воєводств - Київського, Волинського і Брацлавського.</p>
      <p>Таким чином східний кордон України може пройти по Дніпру від гирла Сожа до Кременчуга, залишаючи одначе, Київ і його околиці Москалям. Південний кордон - на південь від Чигирина, через Новомиргород, на південь від Торговиці, через ст. Ємиловку, с. Криве озеро, на північ від Ананьєва, через ст. Чубовську, Григоріополь і далі по Дністру до гирла Збруча.</p>
      <figure>
        <img src="https://www.istpravda.com.ua/images/doc/8/f/8fe5e98--din-iz-variantiv-kordoniv-nezalezhnoji----,-jakij-obgovorjuvali-za-kulisami--ariz-kojimirnoji-konferentsiji-na-pochatku-1920-roku--za-danimi-ukrajins-koji-kontrrozvidki-.jpg"/>
      </figure>
      <p>
        <b>Один із варіантів кордонів незалежної УНР, який обговорювали на початку 1920 року (за даними української контррозвідки)</b>
      </p>
      <p>Щодо західнього і північного кордону, то поки що це питання являється незʼясованим.</p>
      <p>Одначе з розмов польських політиків, як з Українцями, так і з Росіянами (Савінков, Чайківський) видно, що Польща домагається на своєму Сході установлення стратегічної границі, забезпечуючої Варшаву від легкого наїзду із Сходу.</p>
      <p>Такою границею Поляки рахують р.р. Збруч і Стир, себто залишають собі Галичину, а на Волині повіти Ковельский, Володимиро-Волинський і більшу частину Луцького.</p>
      <p>На півночі Поляки допускають провести кордон по р. Припʼяті від гирла Стирі до Мозиря і далі прямою лінією Мозир - до гирла Сожа.</p>
      <p>В таких межах Українська територія захоплює всю Подільську губернію, більшу частину Київської і Волинської, меншу частину Мінської, Могилівської і Херсонської.</p>
      <p>Разом - просториню біля 160.000 кв. кілометрів, населенням 12 мільйонів.</p>
      <hr/>
    </article>
  </body>
</html>