<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625645/%D8%AA%D9%87%D8%B1%D8%A7%D9%86-%DA%86%D9%86%D8%AF-%D9%85%D8%B9%D8%AA%D8%A7%D8%AF-%D9%85%D8%AA%D8%AC%D8%A7%D9%87%D8%B1-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T11:59:00+00:00"/>
    <meta property="og:title" content="تهران چند معتاد متجاهر دارد؟"/>
    <meta property="og:description" content="رئیس پلیس مبارزه با مواد مخدر تهران بزرگ شمار معتادان زن متجاهر در پایتخت را بین ۱۵۰۰ تا ۲۰۰۰ نفر اعلام کرد و از مسئولان مربوطه خواست که نسبت به ارتقای ظرفیت‌ها برای نگهداری و بازپروری این افراد اقدام کنند."/>
  </head>
  <body>
    <article>
      <h1>تهران چند معتاد متجاهر دارد؟</h1>
      <address>
        <time datetime="2019-12-09T11:59:00+00:00">09 Dec 2019, 11:59</time>
      </address>
      <p>
        <i>رئیس پلیس مبارزه با مواد مخدر تهران بزرگ شمار معتادان زن متجاهر در پایتخت را بین ۱۵۰۰ تا ۲۰۰۰ نفر اعلام کرد و از مسئولان مربوطه خواست که نسبت به ارتقای ظرفیت‌ها برای نگهداری و بازپروری این افراد اقدام کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ محمد بخشنده در حاشیه اجرای طرح برخورد با موادفروشان و جمع‌آوری معتادان متجاهر، گفت: در شهر تهران حدود ۲۰ هزار معتاد متجاهر داریم. در حال حاضر برای نگهداری از آنان حدود ۱۲ هزار ظرفیت ایجاد شده است که هم اکنون ۱۱ هزار نفر در مراکز بازپروری بوده و حدود ۱۰۰۰ نفر دیگر نیز طی روزهای آتی به این مرکز اضافه خواهند شد، به همین دلیل نیز طبیعی است که با توجه به اینکه ظرفیت کمتر از تعداد معتادان است برخی از معتادان متجاهر را همچنان در سطح معابر می‌بینیم، البته تعداد این افراد بسیار کم شده و دیگر مثل سابق نیست.</p>
      <p>بخشنده با بیان اینکه این افراد حدود شش ماه در مراکز بازپروری نگهداری می‌شوند، افزود: البته ما جلساتی را برگزار کرده و با رایزنی‌هایی که انجام داده‌ایم درخواست کردیم زمان نگهداری معتادان متجاهر به یک سال افزایش پیدا کند تا هم چرخه بازگشت دوباره این افراد به مصرف مواد مخدر تغییر کرده و هم طی این مدت بتوان بر روی اشتغالزایی و درمان کامل این افراد نیز اقدام کرد.</p>
      <p>وی در پاسخ به پرسشی در مورد حضور معتادان متجاهر در محدوده‌های خاوران، دره فرحزاد و ... نیز گفت: برخورد با معتادان متجاهر در این فضاها نیز در دستور کار است و ما در حال جمع‌آوری این افراد هستیم. ضمن اینکه در محله‌های شوش، مولوی و هرندی نیز حضور معتادان متجاهر نیز به طور چشمگیری کاهش پیدا کرده است به طوریکه به جرأت می‌توان گفت که دیگر جای خاصی از نظر حضور معتادان متجاهر در تهران نداریم.</p>
      <p>وی در خصوص آمار جمع‌آوری معتادان متجاهر در سال جاری نیز گفت: از ابتدای سال ۴۱ هزار و ۶۸۸ نفر معتاد متجاهر در شهر تهران جمع‌آوری شده است که این افراد برای طی مراحل بازپروری به مراکز فشافویه، اخوان، مهر سروش و دیگر مراکز تحت تبصره۲ ذیل ماده ۱۶ منتقل شدند که این افراد پس از گذراندن دوره شش ماهه بازپروری از این مراکز ترخیص شده که برخی به خانواده‌هایشان تحویل داده شدند و متاسفانه برخی نیز دوباره به این سمت کشیده شده‌اند که مجددا جمع‌آوری شده‌اند. به همین دلیل آمار جمع‌آوری‌ها بیشتر از تعداد معتادان متجاهر است.</p>
      <p>بخشنده در مورد وضعیت زنان معتاد متجاهر نیز گفت: در شهر تهران بین ۱۵۰۰ تا ۲۰۰۰ معتاد زن متجاهر وجود دارد که متاسفانه وضعیت این افراد بسیار ناراحت کننده است. بخشی کارتن خواب هستند و بخشی دیگر نیز در NGOها و برخی دیگر در مراکز در حال تردد هستند. متاسفانه تنها حدود ۲۵۰ تا ۳۰۰ ظرفیت از سوی بهزیستی به ما اختصاص داده شده است. این ظرفیت‌ها بسیار کم است و باید ارتقاء پیدا کند. درخواست ما از مسئولان مربوطه نیز افزایش ظرفیت مراکز نگهداری از زنان معتاد متجاهر است که اگر این ظرفیت ایجاد شود ما پاتوق‌ها و مراکز حضور این افراد را می‌شناسیم و بلافاصله نسبت به جمع‌آوری آنان اقدام خواهیم کرد.</p>
      <p>بخشنده با اشاره به جلسه‌ای که اخیرا در همین زمینه با استانداری تهران داشته است، اظهار کرد: در این جلسه ۳۸ ظرفیت به ظرفیت مراکز نگهداری معتادان متجاهر افزوده شد اما درخواست ما این است که این ظرفیت‌ها بیشتر شود.</p>
      <p>وی درباره اقدامات انجام شده برای بازپروری معتادان متجاهر نیز گفت: امروز در مرکز مهر سروش پلیس حدود ۷۰۰ معتاد متجاهر نگهداری می‌شود که بخشی از اینها در کارگاه‌های خیاطی و آهنگری فعال هستند بطوریکه امروز می‌توانم بگویم که بخشی از مانتوهایی که در بازار عرضه شده از سوی معتادان تحت بهبود در این مراکز دوخته شده است. ما به دنبال این هستیم تا توانمندی این افراد را ارتقاء داده و آنان را با خانواده‌هایشان آشتی دهیم.</p>
    </article>
  </body>
</html>