<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/rajasthan/story-rajasthan-94-crows-die-in-ajmer-forest-department-becomes-active-after-order-of-dm-2891790.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T11:40:03+00:00"/>
    <meta property="og:title" content="राजस्थान : अजमेर में 94 कौओं की मौत, DM के आदेश से टूटी वन विभाग की नींद"/>
    <meta property="og:description" content="राजस्थान के अजमेर जिले में कौओं के मरने का आंकड़ा बढ़ता ही जा रहा है और अब तक 94 कौए मर चुके हैं। अब तक अजमेर में 72 तथा ब्यावर में 22 कौओं के मरने की पुष्टि हुई है। कौओं के मरने के कारण जानने के लिए..."/>
  </head>
  <body>
    <article>
      <h1>राजस्थान : अजमेर में 94 कौओं की मौत, DM के आदेश से टूटी वन विभाग की नींद</h1>
      <address><time datetime="2019-12-09T11:40:03+00:00">09 Dec 2019, 11:40</time> by <a rel="author">एजेंसी,अजमेर</a></address>
      <p>राजस्थान के अजमेर जिले में कौओं के मरने का आंकड़ा बढ़ता ही जा रहा है और अब तक 94 कौए मर चुके हैं। अब तक अजमेर में 72 तथा ब्यावर में 22 कौओं के मरने की पुष्टि हुई है। कौओं के मरने के कारण जानने के लिए अजमेर वन मंडल की ओर से भोपाल एवं उत्तर प्रदेश के बरेली स्थित आईवीआरआई केन्द्र में जांच के लिए नमूने भेजे हुए है लेकिन अभी रिपोर्ट का इंतजार है। </p>
      <p>रिपोर्ट सोमवार-मंगलवार तक मिलने की सम्भावनाएं बताई जा रही है। रिपोर्ट आ जाने के बाद ही कौओं के मरने के कारणों का पता चल सकेगा। यह भी आशंका जताई जा रही है कि जहरीले दाना खाने से भी इनकी मौत हो सकती है। अजमेर के नसीराबाद मार्ग स्थित नगर निगम के मैदान से 14 कौए और मरे मिले। </p>
      <p>उल्लेखनीय है कि राज्य के जयपुर जिले में सांभर झील से बड़ी संख्या में पक्षियों के मरने पर मुख्यमंत्री अशोक गहलोत ने उनकी रक्षा के लिये पूरे प्रदेश के जिलाक्लैक्टरों को सख्त निदेर्श जारी किये थे। यह मामला थमा भी नहीं था कि अजमेर के आनासागर से कौओं के मरने के समाचार आने लगे। जिलाधीश विश्व मोहन शर्मा के निदेर्श पर ही वन विभाग सक्रिय हुआ और नमूने जांच के लिए बरेली भिजवाएं गये।  </p>
    </article>
  </body>
</html>