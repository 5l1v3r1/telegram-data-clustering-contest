<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/12/09/kyriakos-mitsotakis-ethni-arxi-diafaneias-synista-simantikotati-kainotomia-ellada"/>
    <meta property="og:site_name" content="euronews"/>
    <meta property="article:published_time" content="2019-12-09T11:31:26+00:00"/>
    <meta property="og:title" content="Κυρ. Μητσοτάκης: Η δημιουργία της Εθνικής Αρχής Διαφάνειας συνιστά σημαντικότατη καινοτομία"/>
    <meta property="og:description" content="«Ξεκινάμε με την αποκατάσταση του κύρους της πολιτικής, αλλά και των λειτουργών της σε κάθε πτυχή της δημόσιας ζωής»"/>
  </head>
  <body>
    <article>
      <h1>Κυρ. Μητσοτάκης: Η δημιουργία της Εθνικής Αρχής Διαφάνειας συνιστά σημαντικότατη καινοτομία</h1>
      <address><time datetime="2019-12-09T11:31:26+00:00">09 Dec 2019, 11:31</time> by <a rel="author">euronews </a></address>
      <p>«H Διεθνής Διαφάνεια κατέταξε τη χώρα μας το 2012 στην 94η θέση της λίστας των κρατών με διαφθορά. Έγιναν σημαντικές προσπάθειες και το 2015 πετύχαμε να ανέβουμε στην 58η θέση, για να ξανακυλήσει η Ελλάδα στην 67η θέση το 2018. Εννέα επίπεδα κάτω σε μόλις τρία χρόνια έχοντας βαθμό 45, όταν το 100 αντιπροσωπεύει μια πολύ καθαρή χώρα. Μια επίδοση ντροπιαστική για ένα ευρωπαϊκό κράτος, αλλά και θλιβερή κληρονομιά μιας κυβέρνησης που συνεχώς μιλούσε για ηθικό πλεονέκτημα. Η κατάσταση αυτή ουσιαστικά αποτελεί μια εθνική απειλή. Πλήττει την αξιοπιστία της χώρας και αμαυρώνει το φιλότιμο της συντριπτικής πλειονότητας των δημοσίων υπαλλήλων. Αποθαρρύνει τις επενδύσεις, οδηγεί σε απώλεια πολύτιμων πόρων και καταρρακώνει την εμπιστοσύνη των πολιτών στην πολιτεία και την πολιτική συνολικά. Διαβρώνει τους θεσμούς, τροφοδοτώντας τον λαϊκισμό. Η ανάταξη της λοιπόν είναι μια προτεραιότητα που δεν σηκώνει δισταγμούς και αναβολές» τόνισε ο Έλληνας πρωθυπουργός Κυριάκος Μητσοτάκης, μιλώντας σε ημερίδα με θέμα "Τεχνολογία και Διαφάνεια" η οποία οργανώθηκε από την Εθνική Αρχή Διαφάνειας με αφορμή τη σημερινή παγκόσμια ημέρα κατά της διαφθοράς .</p>
      <p>«Ξεκινάμε με την αποκατάσταση του κύρους της πολιτικής, αλλά και των λειτουργών της σε κάθε πτυχή της δημόσιας ζωής, εξορθολογίζοντας τους μηχανισμούς πρόληψης και καταστολής της διαφθοράς και εξοπλίζοντας τους με τις πρέπουσες αρμοδιότητες, τις κατάλληλες μεθόδους και κυρίως τα πιο σύγχρονα τεχνικά μέσα» σημείωσε ο πρωθυπουργός και πρόσθεσε: «Αναδιατάξαμε το τοπίο ελέγχου της διαφάνειας ιδρύοντας, με το πρώτο νομοσχέδιό μας, την Εθνική Αρχή Διαφάνειας που υπό την σκέπη της ενοποιούνται 6 αυτοτελείς και αποσυνδεδεμένες υπηρεσίες που έχουν συναφές αντικείμενο».</p>
      <figure>
        <iframe data-src="https://twitter.com/euronewses/status/1203981619750690816" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο πρωθυπουργός στη συνέχεια είπε ότι για πρώτη φορά η χώρα έχει μια ανεξάρτητη Εθνική Αρχή Διαφάνειας, με καινοτόμες πρωτοβουλίες, υπέρ της διαφάνειας και κατά της διαφθοράς, υπογραμμίζοντας ότι η προηγούμενη κυβέρνηση είχε αναθέσει τον έλεγχο της διαφθοράς σε μέλος του υπουργικού συμβουλίου, ελεγκτής και ελεγχόμενος δηλαδή το ίδιο πρόσωπο. Η δημιουργία της Εθνικής Αρχής Διαφάνειας συνιστά σημαντικότατη καινοτομία. Θωρακίζει θεσμικά την αντιμετώπιση της διαφθοράς και δημιουργεί τις βάσεις για μια τεχνογνωσία, η οποία θα μπορέσει να αντιμετωπίσει το πρόβλημα με αποτελεσματικότητα και μακριά από οποιαδήποτε κομματική παρέμβαση.</p>
      <p>Ο πρωθυπουργός επισήμανε ότι: «Οι δράσεις της Εθνικής Αρχής θα αναπτύσσονται μεθοδικά και από ένα κοινό κέντρο. Θα πλαισιώνονται και από ιδιωτικούς φορείς -όποτε αυτό είναι απαραίτητο- που θα μπορούν να εισφέρουν την δική τους εξειδίκευση. Και έτσι θα αυξάνεται και η αποτελεσματικότητά τους. Και, τέλος -επιμένω σε αυτό είναι πολύ σημαντικό- ενεργοποιείται ένα μεγάλο πρόγραμμα εκπαίδευσης στελεχών, αλλά και ευαισθητοποίησης της κοινής γνώμης. Ο ίδιος ο πολίτης πια, πρέπει να στέκεται φραγμός στην παρανομία, που συμβαίνει δίπλα του. Δεν θα υποκύπτει σε αυτήν. Και δεν πρέπει να διστάζει να την καταγγείλει».</p>
      <p>Αναφέρθηκε στους τρόπους αντιμετώπισης της διαφθοράς λέγοντας ότι «η τεχνολογία Blockchain μπορεί να συντμήσει στο ελάχιστο χρονοβόρες διαδικασίες και να θωρακίσει ορισμένες από τις πιο ευαίσθητες όπως, ας πούμε, τις δημόσιες συμβάσεις. Το crowdsourcing μπορεί να βοηθήσει στην καταπολέμηση της διαφθοράς. Έχουμε πολλά παραδείγματα από επιτυχημένες τέτοιες πρωτοβουλίες, από το εξωτερικό. Και, βέβαια, περιττεύει να αναφερθώ στον ρόλο της τεχνητής νοημοσύνης στις δομές του Δημοσίου, αναλύοντας πια τεράστιους όγκους στοιχείων, κάνοντας διασταυρώσεις και κάνοντας ουσιαστική έρευνα για την αντιμετώπιση κυρίως του οικονομικού εγκλήματος. Και αυτό είναι κάτι το οποίο δεν αργεί πια στη χώρα μας».</p>
      <figure>
        <img src="https://static.euronews.com/articles/stories/04/35/37/10/808x539_cmsv2_86a74414-3f10-50c9-94ad-3d37c31aa445-4353710.jpg"/>
        <figcaption>Dimitris Papamitsos_Press PhotographerDIMITRIS PAPAMITSOS</figcaption>
      </figure>
      <p>«Έχουμε προχωρήσει σε μια σειρά από πρωτοβουλίες, υπό την ηγεσία του υπουργείου Ψηφιακής Μεταρρύθμισης, όπως η νομοθέτηση της υποχρεωτικής ηλεκτρονικής υποβολής δικογράφων από την 1η Ιανουαρίου 2021. Ώστε κάθε δικαστική απόφαση να μπορεί να παρακολουθείται πια on line. Οι φορολογικές αρχές είναι, πλέον συνδεδεμένες οριζόντια, αλλά και με τις τράπεζες, καθώς επεκτείνονται οι ηλεκτρονικές συναλλαγές. Περιορίζεται, με αυτόν τον τρόπο, το πεδίο του οικονομικού εγκλήματος. Ενώ, σε ένα άλλο επίπεδο, οι Ταυτότητες Νέου Τύπου θα σαρώσουν την θολή γραφειοκρατία σ΄ όλο το φάσμα των επαφών με το κράτος», είπε ο πρωθυπουργός και πρόσθεσε ότι η απλοποίηση των διαδικασιών συμπληρώνεται, με μία δέσμη μέτρων που ήδη έχουν ψηφιστεί, όπως η καινοτομία του «Ψηφιακού Χάρτη», στον οποίο θα βρίσκονται συγκεντρωμένα όλα τα γεωχωρικά στοιχεία, τα οποία χρειάζεται ένας υποψήφιος αγοραστής ενός οικοπέδου και η λειτουργία της εφαρμογής της πύλης gov.gr, το πρώτο βήμα για τις επαφές του πολίτη με το κράτος εξ αποστάσεως.</p>
      <p>«Από την πρώτη στιγμή θέλησα να δώσω πολιτική στέγη στην ψηφιακή δράση. Ένα ουσιαστικό και συνεκτικό χαρτοφυλάκιο μετασχηματισμού του κράτους με αιχμή την τεχνολογία. Με στόχο την διευκόλυνση της ανάπτυξης, τον περιορισμό της διαφθοράς και την εξυπηρέτηση των πολιτών. Ένα υπουργείο που ήταν όχι μόνο προεκλογική μας δέσμευση. Αλλά και προϋπόθεση για να περάσει η χώρα στην νέα εποχή», σημείωσε ο κ. Μητσοτάκης.</p>
      <p>Στη συνέχεια και μιλώντας για τον αγώνα κατά της διαφθοράς είπε ότι προϋποθέτει και ένα πολιτικό περιβάλλον με ελευθερία και δημοκρατικούς κανόνες. «Αυτό σε ένα βαθμό αποτυπώθηκε και στο νέο Σύνταγμα, το οποίο ανταποκρίθηκε σε ένα πάγιο αίτημα της κοινωνίας: την ίση μεταχείριση των πολιτικών με τους άλλους πολίτες. Καταργήθηκε, έτσι, η σύντομη αποσβεστική προθεσμία του άρθρου 86 για την παραγραφή πράξεων που τέλεσαν υπουργοί. Και στο άρθρο 62, διευκρινίστηκε ότι η βουλευτική ασυλία θα αφορά αποκλειστικά, πλέον, τα καθήκοντα των βουλευτών -και όχι αδικήματα του κοινού δικαίου. Οι πολιτικοί θα λογοδοτούν, όπως ο καθένας. Και αυτό είναι ένα πολιτικό μήνυμα για υγεία στην δημόσια ζωή», σημείωσε.</p>
      <p>Επιπλέον συνεχάρη την Εθνική Αρχή Διαφάνειας για τους ελέγχους που έκανε προκειμένου να εφαρμοστεί ο αντικαπνιστικός νόμος, υπογραμμίζοντας όμως ότι μια τέτοια νομοθεσία δεν μπορεί να εφαρμοστεί μόνο κατασταλτικά. «Αυτό το οποίο με χαροποιεί ιδιαίτερα, είναι όταν αγκαλιάζεται πια από τη μεγάλη πλειοψηφία της ελληνικής κοινωνίας. Αποτελεί κατά συνέπεια, η εφαρμογή του αντικαπνιστικού νόμου, όχι απλά ένα πεδίο άσκησης δημόσιας πολιτικής στον τομέα της Δημόσιας Υγείας, αλλά και μία μεγάλη άσκηση δημοκρατίας. Κατά πόσο η ίδια η κοινωνία μπορεί εθελοντικά να συμμορφωθεί με ένα νόμο, τον οποίον αναγνωρίζει σχεδόν καθολικά ως σωστό», είπε.</p>
      <p>Κλείνοντας την παρέμβασή του ο πρωθυπουργός εξέφρασε την αισιοδοξία του για τις πρωτοβουλίες, οι οποίες αναλαμβάνονται στο μέτωπο της καταπολέμησης της διαφθοράς και τόνισε: «έχουμε όλοι μας, όλο το πολιτικό σύστημα πιστεύω, αγαπητέ Άγγελε (Άγγελος Μπίνης, διοικητής της Εθνικής Αρχής Διαφάνειας) και αγαπητά στελέχη της Εθνικής Αρχής Διαφάνειας, πολύ υψηλές απαιτήσεις από εσάς. Και είμαστε σίγουροι ότι θα επιτελέσετε το έργο σας με απόλυτο επαγγελματισμό, μακριά από οποιαδήποτε υπόνοια κομματικής παρέμβασης, υπηρετώντας πάντα το Σύνταγμα και τους νόμους και ταγμένοι στην κεντρική σας αποστολή. Που δεν είναι άλλη από τον περιορισμό της διαφθοράς και την προαγωγή της διαφάνειας».</p>
    </article>
  </body>
</html>