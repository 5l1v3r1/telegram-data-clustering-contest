<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018098/%D9%81%D8%AA%D8%AD%DB%8C-%D8%B1%D9%81%D8%AA%D9%86%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T11:51:24+00:00"/>
    <meta property="og:title" content="فتحی رفتنی می‌شود"/>
    <meta property="og:description" content="تبعات جدایی آندره‌آ استراماچونی از باشگاه استقلال، به احتمال فراوان گریبان امیرحسین فتحی مدیرعامل این باشگاه را خواهد گرفت."/>
  </head>
  <body>
    <article>
      <h1>فتحی رفتنی می‌شود</h1>
      <address>
        <time datetime="2019-12-09T11:51:24+00:00">09 Dec 2019, 11:51</time>
      </address>
      <p>
        <i>تبعات جدایی آندره‌آ استراماچونی از باشگاه استقلال، به احتمال فراوان گریبان امیرحسین فتحی مدیرعامل این باشگاه را خواهد گرفت.</i>
      </p>
      <p>به گزارش مشرق، از صبح امروز (دوشنبه) صحبت‌های زیادی درباره استعفای<b> امیرحسین فتحی</b> از مدیرعاملی باشگاه <b>استقلال </b>مطرح شد، اما اسماعیل خلیل‌زاده، رئیس هیئت مدیره باشگاه استقلال این مسئله را رد کرد و گفت که تا امروز استعفایی به هیئت مدیره نرسیده است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1018081/%D9%88%D8%B1%D9%88%D8%AF-%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D8%A8%D9%87-%D9%85%D8%A7%D8%AC%D8%B1%D8%A7%DB%8C-%D8%A7%D8%B3%D8%AA%D9%82%D9%84%D8%A7%D9%84">ورود وزیر ورزش به ماجرای <i>استقلال</i></a>
      </blockquote>
      <p>با توجه به جدایی آندره‌آ <b>استراماچونی </b>از استقلال و تجمع تعداد زیادی از هواداران استقلال مقابل ساختمان این باشگاه، ادامه کار برای فتحی روی صندلی مدیریت باشگاه استقلال سخت‌تر شده است، به خصوص اینکه در گذشته نیز هواداران در بازی‌های استقلال علیه مدیرعامل باشگاه موضع می‌گرفتند. <b>مازیار ناظمی </b>مدیرکل روابط عمومی وزارت ورزش و جوانان درباره شایعه استعفای مدیرعامل استقلال گفته است: «فعلاً حفظ آرامش هواداران و تیم استقلال و بازگشت استراماچونی در اولویت اول است و در این مورد بعداً اطلاع‌رسانی خواهد شد».</p>
      <p>این اظهارنظر نشان می‌دهد که بحث کنار رفتن فتحی از مدیرعاملی باشگاه استقلال مدنظر وزارت ورزش قرار دارد، اما به دلیل شرایط حساس این روزهای استقلال و همچنین تصمیم‌گیری برای نیمکت آبی‌پوشان، هنوز هیچ تصمیم قطعی گرفته نشده است. آنچه مسلم است هیئت مدیره باشگاه استقلال نیز نمی‌خواهد در شرایط حساس فعلی، تصمیمی بگیرد که باشگاه را بیشتر دچار چالش کند، اما به نظر می‌رسد که ادامه ماندن فتحی در پست مدیرعامی باشگاه استقلال امکان‌پذیر نیست و او به‌زودی از این سمت خداحافظی خواهد کرد.</p>
      <p>منبع: تسنیم</p>
    </article>
  </body>
</html>