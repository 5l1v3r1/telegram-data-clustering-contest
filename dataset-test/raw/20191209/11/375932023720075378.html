<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/gasztronomia/karacsonykor-foznek-nem-rendelnek-a-magyarok-1919643/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T11:40:00+00:00"/>
    <meta property="og:title" content="Karácsonykor főznek, nem rendelnek a magyarok"/>
    <meta property="og:description" content="Az ünnepek alatt keveset, a két ünnep között viszont annál többet rendelnek a magyarok ételt."/>
  </head>
  <body>
    <article>
      <h1>Karácsonykor főznek, nem rendelnek a magyarok</h1>
      <address><time datetime="2019-12-09T11:40:00+00:00">09 Dec 2019, 11:40</time> by <a rel="author">VG</a></address>
      <p>A Falatozz.hu statisztikái szerint bár évről-évre nő az ünnepek alatt leadott rendelések száma, az egész éves forgalomnak egyre kisebb hányada származik ebből az időszakból. A portál adatbázisából kiolvasható, hogy éves szinten karácsonykor van a legkevesebb ételrendelés: jól látszik a mutatókon, hogy szinte senki nem bízza az éttermekre a fogásokat, hanem otthon készül el a klasszikus menüsor.</p>
      <aside>Számszerűsítve az ünnepi időszak összes rendelésének mindösszesen 4-5 százalékát teszik ki a december 23-24-25-én leadott rendelések.</aside>
      <p>Mindeközben a két ünnep között sokszorosára ugrik a rendelésszám, hiszen kezdenek elfogyni a karácsonyi fogások, de senki nem motivált a konyhatündérkedésre, amikor végre lehet pihenni és kiélvezni az ajándékokat. A december 24. és január 1. közötti forgalom túlnyomó többsége tehát december 27-30. között bonyolódik.</p>
      <ul>
        <li>2016-ban a 78 százalékát,</li>
        <li>2017-ben a 82 százalékát,</li>
        <li>2018-ban pedig a 80 százalékát</li>
      </ul>
      <p>adta ki a Falatozz.hu ünnepi forgalmának.</p>
      <figure>
        <img src="https://www.vg.hu/wp-content/uploads/2019/12/+otf/810w/unnamed-e1575885797392.jpg"/>
        <figcaption>Fotó: Falatozz.hu</figcaption>
      </figure>
      <p>Szilveszterkor és január 1-jén – amikor a konyhák megtelnek a disznósült és a lencsefőzelék illatával – ismét erősen visszaesik a rendelési kedv, bár nem annyira meredeken, mint karácsonykor. 2016-ban az ünnepi rendelések 17 százalékát, 2017-ben 14 százalékát és 2018-ban a 15 százalékát tették ki a szilveszterkor és másnap rendelt ételek.</p>
      <aside>Az ünnepi időszakban a legtöbbet rendelt étel 2016-ban, 2017-ben és 2018-ban egyaránt a gyros tál lett.</aside>
    </article>
  </body>
</html>