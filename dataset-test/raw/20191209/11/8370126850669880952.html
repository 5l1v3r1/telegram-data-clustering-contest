<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/magazin/139920/cumhurbaskanimizi-cok-seviyorum-diyen-serdar-ortac-daha-da-kotu-olabilirdi"/>
    <meta property="og:site_name" content="Gerçek Gündem"/>
    <meta property="article:published_time" content="2019-12-09T11:23:00+00:00"/>
    <meta property="og:title" content="'Cumhurbaşkanımızı çok seviyorum' diyen Serdar Ortaç: Daha da kötü olabilirdi"/>
    <meta property="og:description" content="Şarkıcı Serdar Ortaç, &quot;Piyasa kötü diye yakınıyorlar, ya daha da kötüsü olabilirdi. Eskiyi hatırla. İnsanlar tüp gaz kuyruğuna girerdi. Ben hatırlıyorum o eski dönemleri. Şimdi çok şükür bunları yaşamıyoruz. Biraz şükretmeyi bilmeliyiz&quot; dedi."/>
  </head>
  <body>
    <article>
      <h1>'Cumhurbaşkanımızı çok seviyorum' diyen Serdar Ortaç: Daha da kötü olabilirdi</h1>
      <h2>Şarkıcı Serdar Ortaç, "Piyasa kötü diye yakınıyorlar, ya daha da kötüsü olabilirdi. Eskiyi hatırla. İnsanlar tüp gaz kuyruğuna girerdi. Ben hatırlıyorum o eski dönemleri. Şimdi çok şükür bunları yaşamıyoruz. Biraz şükretmeyi bilmeliyiz" dedi.</h2>
      <address>
        <time datetime="2019-12-09T11:23:00+00:00">09 Dec 2019, 11:23</time>
      </address>
      <p>Şarkıcı Serdar Ortaç, hükümete yakın Sabah gazetesinin Günaydın ekinden Tuba Kalçık’a konuştu.</p>
      <p>Kanal İstanbul’u desteklediğini söyleyen Ortaç, “Atatürk; cumhuriyetimizin kurucusu, büyük önder. Cumhurbaşkanımızı da hem kişiliğinden, hem de icraatlarından, hem de politikalarından dolayı çok seviyor ve takdir ediyorum. Ne var bunda? Erdoğan'ın ülkemize katkısını nasıl göremiyorlar? Muhalifler 'Yolla, otobanla, köprü ile ölçmeyin' diyorlar Erdoğan'ın yaptıklarını. Ne ile ölçeceğiz? Benim hayat kalitemi artırdı mı bu yatırımlar? Kusura bakmasın kimse ama şu anda Türkiye'de lider olarak bir tek Erdoğan var bana göre. Dünyada da bir-iki liderden biri” dedi.</p>
      <h3>“PİYASA KÖTÜ DİYE YAKINIYORLAR YA DAHA DA KÖTÜSÜ OLABİLİRDİ ESKİYİ HATIRLA İNSANLAR TÜP GAZ KUYRUĞUNA GİRERDİ”</h3>
      <p>Ortaç’ın röportajının dikkat çeken kısımları şöyle:</p>
      <p>-Kumar yüzünden her şeyinizi kaybettiğinize yönelik haberler çıkıyor. Var mı böyle bir şey?</p>
      <p>Hayır tabii ki... Evim, ofisim, stüdyom, arabam; her şeyim duruyor. Allah'a şükür gayet iyi durumdayım. Ama bakıyorum şimdi etrafıma, "Ekonomi kötü, kimsede para yok" diyorlar. Bırakalım Allah aşkına bu kötümserliği.</p>
      <p> Piyasa kötü diye yakınıyorlar, ya daha da kötüsü olabilirdi.</p>
      <p>Eskiyi hatırla. İnsanlar tüp gaz kuyruğuna girerdi. Ben hatırlıyorum o eski dönemleri. Şimdi çok şükür bunları yaşamıyoruz. Biraz şükretmeyi bilmeliyiz.</p>
      <p>
        <b>-"Ben hem Atatürk'ü, hem de Erdoğan'ı seviyorum" diye bir açıklama yapmıştınız bana. Bu cümleniz çok konuşulmuştu...</b>
      </p>
      <p>Evet. Sosyal medyada muhalifler tarafından linç edildim. 'Buna bir daha reklam vermeyin' diye paylaşım yapanlar bile oldu. Ne istiyorsunuz ekmek paramdan? Sırf düşüncemi dile getirdim diye böyle de yapılmaz. Benim ofisimi görüyorsun, duvarımda Atatürk'ün resmi var. Ona olan sevgim ve saygım sonsuz... Atatürk; cumhuriyetimizin kurucusu, büyük önder. Cumhurbaşkanımızı da hem kişiliğinden, hem de icraatlarından, hem de politikalarından dolayı çok seviyor ve takdir ediyorum. Ne var bunda? Erdoğan'ın ülkemize katkısını nasıl göremiyorlar?</p>
      <p>Muhalifler 'Yolla, otobanla, köprü ile ölçmeyin' diyorlar Erdoğan'ın yaptıklarını. Ne ile ölçeceğiz? Benim hayat kalitemi artırdı mı bu yatırımlar? Evet, rahat yaşamam için gerekli bunlar. Anadolu tarafına geçince Avrupa'daymışım gibi geliyor. Türkiye dünyada yükselişte, değerini bilmeliyiz. Bunda Erdoğan'ın katkısı çok. Kusura bakmasın kimse ama şu anda Türkiye'de lider olarak bir tek Erdoğan var bana göre. Dünyada da bir-iki liderden biri. Bu benim düşüncem. Herkesin görüşüne de, eleştirisine de saygı duyuyorum. Türkiye'ye çok önemli yatırımlar yaptı, yapmaya da devam ediyor.</p>
      <p>Mesela Kanal İstanbul'u destekliyorum, harika bir proje. Tabii bence diyorum. Başkası böyle düşünmeyebilir, ben saygı duyuyorum böyle düşünmeyenlere. Ama belli kesimler kendileri gibi düşünmeyenleri linç ediyor. Lütfen bırakalım böyle yapmayı. Birbirimizin düşüncelerine saygı duyalım.</p>
      <p> </p>
    </article>
  </body>
</html>