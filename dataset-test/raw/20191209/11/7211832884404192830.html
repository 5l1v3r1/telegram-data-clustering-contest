<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/608723"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T11:09:00+00:00"/>
    <meta property="og:title" content="นิวซีแลนด์ภูเขาไฟปะทุฉับพลัน นักท่องเที่ยวติดเกาะนับร้อย"/>
    <meta property="og:description" content="ภูเขาไฟนอกชายฝั่งของนิวซีแลนด์ปะทุขึ้นในวันนี้ (9 ธันวาคม 2019) ทำให้นักท่องเที่ยวได้รับบาดเจ็บและภูเขาไฟปล่อยควันสีขาวและเถ้าจำนวนมากขึ้นสู่อากาศ"/>
  </head>
  <body>
    <article>
      <h1>นิวซีแลนด์ภูเขาไฟปะทุฉับพลัน นักท่องเที่ยวติดเกาะนับร้อย</h1>
      <address><time datetime="2019-12-09T11:09:00+00:00">09 Dec 2019, 11:09</time> by <a rel="author">PostToday</a></address>
      <p>ภูเขาไฟนอกชายฝั่งของนิวซีแลนด์ปะทุขึ้นในวันนี้ (9 ธันวาคม 2019) ทำให้นักท่องเที่ยวได้รับบาดเจ็บและภูเขาไฟปล่อยควันสีขาวและเถ้าจำนวนมากขึ้นสู่อากาศ</p>
      <p>นายกรัฐมนตรี จาซินดา อาร์เดิร์น แถลงว่ามีนักท่องเที่ยวประมาณ 100 คนอยู่ในหรือรอบๆ เกาะไวท์ เมื่อเกิดการระเบิดของภูเขาไฟขึ้น ซึ่งบางคนยังไม่พบตัว เธอไม่สามารถยืนยันได้ว่ามีผู้เสียชีวิตหรือไม่</p>
      <p>“มีรายงานว่ามีผู้คนจำนวนมากได้รับบาดเจ็บและถูกส่งตัวไปยังชายฝั่งแล้ว สถานการณ์ตอนนี้ยังคงดำเนินอยู่ ในขั้นตอนนี้เห็นได้ชัดว่ามันเป็นปัญหาใหญ่หลวงมากโดยเฉพาะจำนวนของผู้ที่ได้รับผลกระทบ” อาร์เดิร์น กล่าว</p>
      <p>GeoNet หน่วยงานภาครัฐของนิวซีแลนด์ กล่าวว่าเกาะนี้อยู่ห่างจากชายฝั่งตะวันออกของเกาะเหนือของนิวซีแลนด์ประมาณ 48 กิโลเมตร ปะทุขึ้นเมื่อเวลาประมาณ 2:10 น. โดยระดับการเตือนภัยภูเขาไฟได้รับการยกระดับจาก 2 เป็น 4 หรือต่ำกว่าระดับสูงสุดเพียง 1 ระดับ ในขณะที่รหัสสีการบินที่เตือนอันตรายจากเถ้าในอากาศได้ยกระดับขึ้นเป็นสีส้ม</p>
      <p>บริการรถพยาบาลบอกกับสถานีวิทยุ NewstalkZB ว่ามีรายงานถึงผู้บาดเจ็บ 20 คน แต่ไม่สามารถยืนยันลักษณะหรือขอบเขตของการบาดเจ็บได้</p>
      <p>เบื้องต้นคาดว่า ผู้คนที่มาเยือนเกาะไวท์หลายคนล่องเรือมากับเรือสำราญ Ovation of the Seas ซึ่งจอดเทียบท่าที่ท่าเรือทารองกาเช้านี้</p>
      <figure>
        <img src="https://www.posttoday.com/media/content/2019/12/09/90C8ACA373604CBE9EBAA21094AA4F75.jpg"/>
      </figure>
      <p>ขณะเดียวกัน มีนักท่องเที่ยวเกือบ 1,000 คนติดอยู่ในเมืองฟรานซ์โจเซฟ (Franz Josef) เมืองเล็กๆ บนเกาะใต้ของของนิวซีแลนด์หลังจากที่มีพายุฝนฟ้าคะนองทำให้เกิดแผ่นดินถล่มและน้ำท่วมตามทางหลวงสายหลักของเมือง</p>
      <p>เจ้าหน้าที่กล่าวว่า งถนนไปยังเมืองนั้นจะไม่สามารใช้สัญจรได้จนกว่าจะถึงวันศุกร์ ดังนั้น นักท่องเที่ยวบางคนเลือกที่จะออกจากเมืองโดยเฮลิคอปเตอร์หรือเครื่องบินเล็ก ขณะที่คนอื่นรอจนกว่าทางหลวงจะเปิดอีกครั้ง</p>
      <p>บรูซ สมิธ นายกเทศมนตรีเมืองเวสต์แลนด์กล่าวว่ามีนักท่องเที่ยว 970 คนในฟรานซ์โจเซฟ และตอนนี้มีเครื่องบินประมาณ 20 ลำและเฮลิคอปเตอร์ที่บินเข้าและออกจากเมืองเพื่อช่วยเหลือผู้คน เขากล่าวว่านักท่องเที่ยวบางคนต้องการที่จะอยู่กับยานพาหนะของตัวเองที่จอดในเมือง ขณะที่คนอื่นๆ ต้องการจะบินออกไป แต่ต้องตรวจสอบว่าประกันการเดินทางของพวกเขาครอบคลุมค่าใช้จ่ายเพิ่มเติมด้านการโดยสารเครื่องบินฉุกเฉินหรือไม่</p>
    </article>
  </body>
</html>