<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/florin-citu-guvernul-psd-a-stiut-de-la-inceputul-anului-ca-deficitul-va-ajunge-la-4-au-ascuns-adevarul.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T11:55:00+00:00"/>
    <meta property="og:title" content="Cîţu: PSD a știut de la începutul anului că deficitul va depăși 4%. Documentul prezentat"/>
    <meta property="og:description" content="Ministrul Finanţelor Publice, Florin Cîţu, a declarat, luni, într-o declarație de presă, că Guvernul PSD a știut de la începutul anului că deficitul va depăși 4%, dar a ascuns adevărul, &quot;totul fiind premeditat&quot;."/>
  </head>
  <body>
    <article>
      <h1>Cîţu: PSD a știut de la începutul anului că deficitul va depăși 4%. Documentul prezentat</h1>
      <h2>Ministrul Finanţelor Publice, Florin Cîţu, a declarat, luni, într-o declarație de presă, că Guvernul PSD a știut de la începutul anului că deficitul va depăși 4%, dar a ascuns adevărul, "totul fiind premeditat".</h2>
      <address>
        <time datetime="2019-12-09T11:55:00+00:00">09 Dec 2019, 11:55</time>
      </address>
      <p>
        <b>Declarațiile LIVE ale ministrului Florin Cîţu:</b>
      </p>
      <p>- Sunt sigur că stilul meu de a nu-l mai acoperi pe fostul ministru de finanţe, așa cum era regula de aur înainte, i-a scandalizat pe PSD-işti. Am promis că voi expune cum s-a ajuns aici. Chiar dacă unele dintre faptele predecesorilor mei sunt grave și cu efecte negative pentru România.</p>
      <p>- Astăzi, voi prezenta cu documente cum au mințit în acest an cei din guvernarea PSD și cum știau de situația economică de la început de an.</p>
      <p>- Un prim document este din 28 ianuarie 2019, o notă internă către ministrul Finanțelor, atunci se elabora proiectul de buget, care arată următoarele: “Introducerea în proiectul de buget a unor venituri semnificative ce urmează a fi colectate de ANAF în 2019, suplimetar față de cele estimate în baza proiectelor macroeconomice, a veniturilor din vânzarea serviciilor 5G, și, în plus, materializarea proiecțiilor privind creșterea fondului de salarii din economie, pot conduce la o pierdere potențială de venituri de 12,8 miliarde față de proiectul de buget aprobat”. deci, din 28 ianuarie, ministrul de atunci Eugen Teodorovici știa că s-ar putea să aibă veniturile supraestimate în buget, a fost avertizat în acel moment, nu s-a întâmplat nimic.</p>
      <p>- În aprilie, după ce aveam trei luni de execuție bugetară, au apărut primele semne serioase, tot într-o notă internă privind execuția preliminară pentru aprilie 2019, și aici lucrurile deja devin serioase. O estimare a încasărilor arată nerealizarea de 4,5 miliarde de lei din program. <b>Dar, un lucru extrem de important, fără măsuri suplimentare urgente, există o probabilitate ridicată de creștere a deficitului bugetar spre 4% din PIB.</b> Deci, în aprilie 2019, deja Eugen Teodorovici ştia că are o estimare de deficit de 4% din PIB. I se spunea că trebuie să ia măsuri suplimentare, dar nu a făcut asta. </p>
      <p>- În iunie continuă deteriorarea execuției bugetară, MFP este avertizat că, și în situația în care ar lua măsurile, acelea de a omorî companiile private, acestea nu ajung, deja este prea târziu. Estimarea de deficit de 4% era de atunci. Se știa de atunci, nu este o surpriză pentru specialiștii din MF.</p>
      <p>- A fost avertizată și premierul Viorica Dăncilă din iulie și după aceea în septembrie.</p>
      <p>- Totul a fost premeditat, au pus mai presus de interesul României interesul personal.</p>
      <p>- Dacă fostul ministru Teodorovici va continua cu acuzații la adresa mea, mă văd forțat să public încă un document care arată clar că PSD nu avea nicio intenție să aplice legea pensiilor, în 2020.</p>
      <p>
        <u>
          <b>Cîțu, despre restructurarea aparatului administrativ</b>
        </u>
      </p>
      <p>- Prima etapă a fost reducerea Guvernului, urmează etapa a doua, unde fiecare ministru își va restructura aparatul de stat.</p>
      <p>- Nu căutăm o cifră magică, ci trebuie ca aparatul administrativ să devină eficient.</p>
      <p>- Bugetul pentru anul viitor este construit luând în considerare afirmațiile noastre precedente. </p>
      <p>Senatul dezbate luni, de la ora 16:00, prima moţiune simplă de care este vizat un membru al Cabinetului Orban. Moţiunea depusă de PSD împotriva ministrului Finanţelor, Florin Cîţu, este intitulată ”Guvernare PNL – numele tău este AUSTERITATE”.</p>
      <p>La rândul său, Cîţu anunţă o premieră la dezbaterea moţiunii simple, spunând că va fi pentru prima oară, în ultimii trei ani, când un ministru al Finanţelor le spune adevărul românilor.</p>
      <p>Sursa: Pro TV</p>
    </article>
  </body>
</html>