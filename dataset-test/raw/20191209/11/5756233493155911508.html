<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625640/%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D9%BE%D9%86%D8%AC%D8%B4%D9%86%D8%A8%D9%87-%D8%A8%D8%B1%D8%A7%DB%8C-%D9%85%D8%B1%D8%AF%D9%85-%D8%B3%D9%88%D8%B1%D9%BE%D8%B1%D8%A7%DB%8C%D8%B2-%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T11:40:00+00:00"/>
    <meta property="og:title" content="آذری جهرمی: پنجشنبه برای مردم سورپرایز خواهیم داشت"/>
    <meta property="og:description" content="وزیر ارتباطات و فناوری اطلاعات گفت: در روز پنجشنبه یک سورپرایز برای مردم خواهیم داشت که از طریق شبکه‌های مجازی و رسانه‌ها آن را به اطلاع خواهیم رساند."/>
  </head>
  <body>
    <article>
      <h1>آذری جهرمی: پنجشنبه برای مردم سورپرایز خواهیم داشت</h1>
      <address>
        <time datetime="2019-12-09T11:40:00+00:00">09 Dec 2019, 11:40</time>
      </address>
      <p>
        <i>وزیر ارتباطات و فناوری اطلاعات گفت: در روز پنجشنبه یک سورپرایز برای مردم خواهیم داشت که از طریق شبکه‌های مجازی و رسانه‌ها آن را به اطلاع خواهیم رساند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدجواد آذری جهرمی در افتتاحیه سومین نمایشگاه شهر هوشمند گفت: خوشحالم هوای تهران امروز پاک است و در یک هوای سالم در این همایش هستیم. سال گذشته تفاهم نامه‌ای با شهرداری امضا کردیم و تلاش کردیم با هوشمندسازی تهران را به شهری سالم، پاک و امن تبدیل کنیم و در این زمینه اتفاقات خوبی در سال گذشته رخ داد.</p>
      <p>وی افزود: ضرورت‌ها و الزاماتی در این حوزه وجود دارد، اما اگر امروز به صورت هوشمند مدیریت نکنیم حتما مدیریت مان قابل قبول نخواهد بود و یادمان باشد که بازار هوشمندسازی هم باید وجود داشته باشد.</p>
      <p>آذری جهرمی افزود: از بعد مدیریت شهری به هوشمندسازی و نحوه انجام آن نگاه کردیم. یکی از فعال‌ترین تفاهم نامه‌های بین دستگاهی را با شهرداری امضا کردیم و از شهرداری و همکاران خودم تشکر می‌کنم.</p>
      <p>وی با اشاره به ثمره این تفاهم نامه گفت: امروز اگر کسی به ۱۳۷ یا آتشنشانی تماس بگیرد، اینگونه نیست که در نحوه آدرس دهی دچار گنگی باشد و یا مزاحمت ناخواسته ایجاد کند، از طریق api و زیر ساخت‌های دولت الکترونیک محدوده تقریبی فرد را اعلام می‌کنیم و زمان امداد رسانی به مردم به میزان قابل توجهی کاهش پیدا کرده است.</p>
      <p>وزیر ارتباطات افزود: امروز تلاش‌های زیادی برای طراحی مدل حرکتی خودرو‌ها شده است و شرکت‌های قدرتمندی داریم که داده‌های قدرتمندتری از داده‌های شهرداری را در اختیار دارند.</p>
      <p>وی تصریح کرد: ما امروز حتی برای پایش وضعیت و کیفیت ارتباطات ارایه شده به مردم از شرکت‌های خصوصی و استارتاپ‌ها بهره می‌گیریم و بزرگی خود را به جایگاهی که نشسته ایم نمی‌دانیم بلکه به بزرگی خدمتی که به مردم ارایه می‌دهیم می‌دانیم.</p>
      <p>آذری جهرمی ادامه داد: امروز اصلا نگرانی نداریم که به عنوان وزارت ارتباطات به سراغ یک شرکت خصوصی برویم و به یک استارتاپ بگوییم شما دیتای خود را به ما بدهید، زیرا این کار‌ها را در راستای ارتقای کیفیت خدمات ارایه شده به مردم می‌دانیم.</p>
      <p>وی افزود: اینکه ما سیاست مدار هستیم، ما را بی نیاز از بخش خصوصی نمی‌کند، امروز اشراف و تخصص حوزه استارت آپ از ما قوی‌تر است و باید برای استفاده از ظرفیت آن‌ها در شیوه نگرش تغییراتی بدهیم.</p>
      <p>آذری جهرمی افزود: اتصال شهرداری به دولت الکترونیک خوب و فعال است و امیدوارم شهردار نیز تا سال آینده قبوض کاغذی را حفظ کند.</p>
      <p>‌وزیر ارتباطات افزود: شهرداری یکی از سازمان‌هایی بوده است که در راستای آزادسازی دیتا عملکرد خوبی داشته است و امروز در این شهر اتفاقات خوبی می‌افتد و ما در این حوزه اصلا شعار ندادیم.</p>
      <p>وی گفت: مدیریت هوشمند و شهر هوشمند از حوزه زیر ساخت عبور کرده است و امسال باید به حوزه مدیریت هوشمند برسیم و هر دستگاهی در این حوزه مسؤولیت خودش را دارد.</p>
      <p>وی افزود: شعار ندادیم، بلکه عمل کردیم و مدیریت شهری هوشمند به مشارکت بین دستگاهی رسیده است. هر دستگاهی در این فرایند مسئولیت‌هایی دارد و برداشت‌ها از مدیریت هوشمند شهری نیز متفاوت است، اما فناوری می‌تواند ساختار‌ها را هم متحول و هم پیشرو کند.</p>
      <p>آذری جهرمی تصریح کرد: فناوری نه تنها می‌تواند ساختار‌های کهنه را متحول کند بلکه آن‌ها را پیشرو کند. کندترین بخش وزارت ارتباطات بخش پست بوده است، اما ما امروز همین فرایند کهنه را به نرم افزار پست پلاس اضافه کردیم تا پیشرو شده و نوآورانه شود.</p>
      <p>وی ادامه داد: برنامه پست پلاس را پیش بردیم و امروز پست ما به هوشمندسازی شهری خواهد پیوست و ۲۰۰ موتور برقی و ۵۰ دوچرخه برقی را تا پایان سال به پست اضافه می‌کنیم.</p>
      <p>وی به ورد خودرو‌های برقی نیز اشاره کرد و گفت: قصد ورود ۱۰ خودروی برقی را داریم و البته محدودیت‌هایی در صدور پلاک از سوی ناجا وجود دارد که امیدواریم ناجا این محدودیت را بردارد. بین پست و معاونت بار و کالا نیز تفاهم نامه‌ای را در حال نهایی کردن هستیم.</p>
      <p>وی تصریح کرد: روز شنبه آینده نمایشگاه پست پلاس را در وزارت ارتباطات برگزاری خواهیم کرد و آنجا از این فرایند رونمایی می‌کنیم و امیدواریم سامانه بار و کالای شهرداری هم به این حوزه بپیوندد.</p>
      <p>آذری جهرمی ادامه داد: کره زمین را دیگران برای ما به ارثیه گذاشته اند و ما هم باید برای آیندگان خود به امانت و ارث بگذاریم.</p>
      <p>وزیر ارتباطات افزود: در روز پنجشنبه یک سورپرایز برای مردم خواهیم داشت که از طریق شبکه‌های مجازی و رسانه‌ها آن را به اطلاع مردم خواهیم رساند.</p>
      <p>وی گفت: امسال باید تمرکز کنیم بر تعاملات بین دستگاهی و خدماتی که دستگاه‌ها باید ارایه کنند و باید شهرداری فعالانه و مشوقانه عمل کند که البته باید شورای شهر مجوز‌هایی هم در این حوزه بدهد.</p>
      <p>آذری جهرمی گفت: ما به عنوان یکی از کمک کننده‌های حوزه شهر هوشمند خودمان با پست پلاس به شبکه هوشمندسازی شهر تهران می‌پیوندیم.</p>
    </article>
  </body>
</html>