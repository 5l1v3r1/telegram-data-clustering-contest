<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811050/%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%D9%87%D9%81%D8%AA%D9%87-%D9%BE%DA%98%D9%88%D9%87%D8%B4-%D8%A7%D9%85%D8%B3%D8%A7%D9%84-%D8%AA%D8%B4%D8%B1%DB%8C%D8%AD-%D8%B4%D8%AF-%D8%A7%D8%B2-%D8%B2%D9%86%DA%AF-%D9%BE%DA%98%D9%88%D9%87%D8%B4-%D8%AA%D8%A7-%D8%A8%D8%B1%D9%BE%D8%A7%DB%8C%DB%8C-%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%A7%DB%8C%D8%B1%D8%A7%D9%86%E2%80%8C%D8%B3%D8%A7%D8%AE%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T11:42:00+00:00"/>
    <meta property="og:title" content="برومند در نشست خبری هفته پژوهش: برنامه‌های هفته پژوهش امسال تشریح شد / از زنگ پژوهش تا برپایی نمایشگاه ایران‌ساخت"/>
    <meta property="og:description" content="معاون پژوهش و فناوری وزارت علوم برنامه‌ها و نمایشگاه‌هایی که به مناسبت هفته پژوهش امسال برنامه‌ریزی شده است را تشریح کرد."/>
  </head>
  <body>
    <article>
      <h1>برومند در نشست خبری هفته پژوهش: برنامه‌های هفته پژوهش امسال تشریح شد / از زنگ پژوهش تا برپایی نمایشگاه ایران‌ساخت</h1>
      <h2>معاون پژوهش و فناوری وزارت علوم برنامه‌ها و نمایشگاه‌هایی که به مناسبت هفته پژوهش امسال برنامه‌ریزی شده است را تشریح کرد.</h2>
      <address>
        <time datetime="2019-12-09T11:42:00+00:00">09 Dec 2019, 11:42</time>
      </address>
      <p>به گزارش خبرنگار دانشگاه خبرگزاری دانشجو، صبح امروز دوشنبه ۱۸ آذرماه، نشست خبری مسعود برومند، معاون پژوهش و فناوری وزارت علوم، تحقیقات و فناوری با موضوع تشریح برنامه‌های هفته پژوهش و فناوری، در وزارت علوم برگزار شد و برومند در این نشست اعلام کرد: شعار هفته پژوهش و فناوری امسال «پژوهش اثربخش، فناوری ارزش‌آفرین و رونق تولید» است و برنامه‌های گرامیداشت این هفته،  در شهرستان‌ها از ۱۶ آذر آغاز شده است، اما در تهران از هفته آینده آغاز می‌شود.<br/><br/>معاون پژوهش و فناوری وزارت علوم طی اعلام برنامه‌های هفته پژوهش عنوان کرد: روز شنبه ۲۳ آذرماه نخستین روز این هفته با عنوان «پژوهش و فناوری: مدرسه، دانشگاه و جامعه» نام‌گذاری شده است. در این روز مراسم زنگ پژوهش در دبیرستان فرهنگ منطقه ۲ و تقدیر از ۲۸ دانش‌آموز یا گروه دانش‌آموزی برگزیده با حضور وزرای علوم و آموزش و پرورش انجام خواهد شد، همچنین در مراسم «در‌های باز» به منظور ایجاد انگیزه برای دانش‌آموزان، امکان هماهنگی مدارس با دانشگاه‌ها برای بازدید از دانشگاه‌ها و مراکز علمی و پژوهشی و پارک‌های علم و فناوری وجود دارد.<br/><br/>برومند ادامه داد: یک‌شنبه ۲۴ آذرماه، دومین روز هفته پژوهش وفناوری، با عنوان «پژوهش، فناوری و توسعه ملی» نام‌گذاری شده است و مراسم متناسب با شعار هر روز در سازمان‌ها و دستگاه‌های اجرایی برگزار خواهد شد.  سومین روز این هفته، ۲۵ آذرماه «گام دوم در پژوهش و فناوری» نام دارد و برگزاری مراسم هفته پژوهش و فناوری توسط دستگاه‌های اجرایی با رویکرد بیانیه گام دوم انقلاب و همچنین نشست‌هایی در پژوهشگاه علوم انتظامی و پژوهشگاه مطالعات اجتماعی برگزار می‌گردد.<br/><br/>وی اظهار داشت: ۲۶ آذرماه نیز با عنوان «پژوهش، فناوری و رونق تولید» نام‌گذاری شده است. در این روز طی مراسمی از پژوهشگران، کارآفرینان، ایده‌های برتر و استان‌های برتر انتخاب شده تجلیل می‌شود. همچنین در این روز بیستمین نمایشگاه دستاورد‌های پژوهش، فناوری و فن بازار (عرضه و تقاضای فناوری) و هفتمین نمایشگاه تجهیزات و مواد آزمایشگاهی ساخت ایران در محل نمایشگاه‌های بین‌المللی در بزرگراه شهید چمران افتتاح خواهد شد.<br/><br/>برومند افزود: روز چهارشنبه ۲۷ آذرماه مصادف با پنجمین روز هفته پژوهش، به عنوان «پژوهش، فناوری و اثربخشی اجتماعی» انتخاب شده و ۲۸ آذرماه و ششمین روز این هفته با عنوان «پژوهش، فناوری، مشارکت ملی» نام‌گذاری شده است. در این روز‌ها رویداد «الگو‌ها و راهکار‌های نوین در همکاری دانشگاه با صنعت و جامعه» برگزار خواهد شد.<br/><br/>وی اعلام کرد: در آخرین روز هفته پژوهش، جمعه ۲۹ آذرماه، آیین اختتامیه بیستمین نمایشگاه دستاورد‌های پژوهش، فناوری و فن بازار برگزار خواهد شد.</p>
    </article>
  </body>
</html>