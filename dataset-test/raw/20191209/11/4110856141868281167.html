<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/xatzidakis_tha_sygkroustoume_me_symferonta_opou_xreiastei_stournaras_to_blockchain_mporei_na_meiosei_simantika_to_kostos_ton_synallagon-593036/"/>
    <meta property="og:site_name" content="Real.gr"/>
    <meta property="article:published_time" content="2019-12-09T11:47:00+00:00"/>
    <meta property="og:title" content="Βαρβιτσιώτης στον realfm 97,8: Εμάς δεν μας ενδιαφέρει να στρατιωτικοποιήσουμε την οποιαδήποτε διπλωματική κρίση με την Τουρκία"/>
    <meta property="og:description" content="Όσοι υποστηρίζουν ότι δεν μπορούν να αλλάξουν πράγματα στην Ελλάδα είναι ύποπτοι, υπογράμμισε ο υπουργός Περιβάλλοντος και Ενέργειας Κωστής Χατζηδάκης αναφερόμενος στις προσπάθειες της κυβέρνησης για αντιμετώπιση της διαφθοράς και τις αντιστάσεις που αντιμετωπίζει."/>
  </head>
  <body>
    <article>
      <h1>
        <a href="https://www.real.gr/politiki/arthro/barbitsiotis_ston_realfm_97_8_emas_den_mas_endiaferei_na_stratiotikopoiisoume_tin_opoiadipote_diplomatiki_krisi_me_tin_tourkia-593020/">Βαρβιτσιώτης στον realfm 97,8: Εμάς δεν μας ενδιαφέρει να στρατιωτικοποιήσουμε την οποιαδήποτε διπλωματική κρίση με την Τουρκία</a>
      </h1>
      <address><time datetime="2019-12-09T11:47:00+00:00">09 Dec 2019, 11:47</time> by <a rel="author">ΑΠΕ-ΜΠΕ</a></address>
      <p>
        <b>Όσοι υποστηρίζουν ότι δεν μπορούν να αλλάξουν πράγματα στην Ελλάδα είναι ύποπτοι, υπογράμμισε ο υπουργός Περιβάλλοντος και Ενέργειας Κωστής Χατζηδάκης αναφερόμενος στις προσπάθειες της κυβέρνησης για αντιμετώπιση της διαφθοράς και τις αντιστάσεις που αντιμετωπίζει.</b>
      </p>
      <p>Μιλώντας σήμερα στην ημερίδα που διοργάνωσε η Εθνική Αρχή Διαφάνειας με αφορμή την Παγκόσμια Ημέρα κατά της Διαφθοράς ο κ. Χατζηδάκης αναφέρθηκε συγκεκριμένα στο σύστημα ελέγχου εισροών - εκροών καυσίμων (που παρακολουθεί τη διακίνηση των προϊόντων από τα διϋλιστήρια μέχρι τα πρατήρια) χαρακτηρίζοντας το «βασανισμένη» υπόθεση και υπενθυμίζοντας ότι έχει δεκαετή ιστορία κατά τη διάρκεια της οποίας υπήρξαν πολλές αντιστάσεις και προσπάθειες να μην υλοποιηθεί.</p>
      <p>Ο υπουργός πρόσθεσε ότι συμφέροντα που «προσπαθούν να αντισταθούν στο αυτονόητο» υπάρχουν και στον τομέα της διακίνησης αποβλήτων. «Δεν θα συμβιβαστούμε, θα συγκρουστούμε με όσους χρειαστεί. Δεν γίνεται να είμαστε 24οι μεταξύ των 28 στη διαχείριση απορριμμάτων. Είναι και θέμα πολιτισμού, όχι μόνο διαφάνειας», τόνισε.</p>
      <p>Ο κ. Χατζηδάκης ανέφερε ακόμη ότι με το Χρηματιστήριο Ενέργειας που θα λειτουργήσει το συντομότερο «θα σταματήσει ο εκάστοτε υπουργός να κανονίζει την τιμή του ρεύματος για τις μεγάλες επιχειρήσεις και όλα θα γίνονται με όρους αγοράς και διαφάνεια» ενώ με τους έξυπνους μετρητές κατανάλωσης ρεύματος, μια υπόθεση που επίσης όπως είπε σέρνεται από το 2010, οι καταναλωτές θα έχουν τη δυνατότητα να κάνουν εξοικονόμηση ενώ θα αντιμετωπιστεί και η απάτη» (ρευματοκλοπές).</p>
      <p>Στην ίδια εκδήλωση ο Διοικητής της Τράπεζας της Ελλάδος Γιάννης Στουρνάρας αναφέρθηκε στις νέες δυνατότητες που παρέχει η ψηφιακή τεχνολογία στις οικονομικές συναλλαγές (ταυτοποίηση του καταναλωτή, έγκριση πληρωμής, ευκολία συναλλαγής, ασφάλεια, πρόσβαση στο ιστορικό των συναλλαγών). Σημείωσε δε ότι η τεχνολογία του blockchain μπορεί να επιφέρει σημαντική μείωση του κόστους των συναλλαγών αφού δεν θα απαιτείται πλέον η ύπαρξη των ενδιάμεσων που υφίστανται σήμερα στις συναλλαγές. Τόνισε ωστόσο ότι χρειάζεται ψηφιακός εγγραμματισμός όχι μόνο των καταναλωτών αλλά και των στελεχών των τραπεζών και της Κεντρικής Τράπεζας και λήψη μέτρων για να μειωθεί η διαδικτυακή απάτη (που δεν αφορά μόνο τις οικονομικές συναλλαγές αλλά και τις ψευδείς ειδήσεις - fake news). Ο κ. Στουρνάρας χαρακτήρισε αρνητική εξέλιξη τα κρυπτονομίσματα (διαχωρίζοντάς τα από την τεχνολογία του blockchain που χρησιμοποιούν η οποία όπως είπε είναι πολλαπλά χρήσιμη) και προειδοποίησε ότι οι τράπεζες πρέπει να προετοιμαστούν για να αντιμετωπίσουν την πρόκληση και τον ανταγωνισμό διεθνών κολοσσών όπως η Google και η Amazon που ετοιμάζονται να εκδώσουν νομίσματα. Συνέστησε εξάλλου «να τελειώνουμε με την ιστορία των κόκκινων δανείων ώστε οι τράπεζες να κοιτάξουν το μέλλον αντί για το παρελθόν» ενώ για τα όρια στις συναλλαγές με μετρητά εκτίμησε ότι θα βρεθεί μια ισορροπία με την Ευρωπαϊκή Κεντρική Τράπεζα.</p>
      <p>Ο πρώην αντιπρόεδρος της κυβέρνησης Ευάγγελος Βενιζέλος σημείωσε ότι δεν πρέπει να θεοποιούμε τις τεχνολογίες, οι οποίες όπως ανέφερε μπορούν να χρησιμοποιηθούν υπέρ της διαφάνειας ή της εγκληματικότητας η οποία κινείται πάντοτε ταχύτερα και πιο αποτελεσματικά από το κράτος. Πρόσθεσε ότι απλά βήματα όπως η άρση τραπεζικού απορρήτου που θεσπίστηκε το 2011 με νόμο, χωρίς τεχνολογική καινοτομία μπορεί να αποδώσουν σημαντικά οφέλη για τη διαφάνεια. Για το blockchain σημείωσε ότι ενέχει το βασικό μειονέκτημα ότι είναι ενεργοβόρο ενώ υπενθύμισε τη γήρανση του πληθυσμού που επιβάλει να εξετάσουμε τη δυνατότητα αφομοίωσης των νέων τεχνολογιών από τις μεγάλες ηλικίες. Έθεσε επίσης το θεμελιώδες όπως ανέφερε πρόβλημα που είναι η νοοτροπία της δικαιοσύνης και δεν ξεπερνιέται εύκολα με την τεχνολογία, αναφερόμενος σε αντικρουόμενες δικαστικές αποφάσεις από διαφορετικά τμήματα του Συμβουλίου της Επικρατείας για θέματα επενδύσεων.</p>
      <p>Ο πρόεδρος του ΤΕΕ Γιώργος Στασινός τόνισε ότι με την υλοποίηση του ψηφιακού χάρτη που θα επιτρέπει σε κάθε πολίτη ή επιχειρηματία να βλέπει τα χαρακτηριστικά (όρια, όρους δόμησης, γραμμές δασαρχείου, αρχαιολογίας κλπ.) κάθε γεωτεμαχίου, θα γίνουμε άλλη χώρα σε ζητήματα αδειοδοτήσεων. Ανέφερε ακόμη ότι η ηλεκτρονική έκδοση των οικοδομικών αδειών είχε νομοθετηθεί πριν από 5 χρόνια αλλά δεν είχε υλοποιηθεί γιατί έλειπε μια υπουργική απόφαση που υπεγράφη πέρυσι και οδήγησε σε βελτίωση της θέσης της χώρας στη διεθνή κατάταξη ανταγωνιστικότητας στον συγκεκριμένο τομέα κατά 20 θέσεις.</p>
    </article>
  </body>
</html>