<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813449/%D8%A7%D9%81%D8%B2%D8%A7%DB%8C%D8%B4-%DB%B2%DB%B7-%D8%AF%D8%B1%D8%B5%D8%AF%DB%8C-%D9%85%DB%8C%D8%B2%D8%A7%D9%86-%D8%AB%D8%A8%D8%AA-%D9%86%D8%A7%D9%85-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:12:25+00:00"/>
    <meta property="og:title" content="افزایش ۲۷ درصدی میزان ثبت نام برای انتخابات مجلس در آذربایجان شرقی"/>
    <meta property="og:description" content="ایسنا/آذربایجان شرقی رئیس ستاد انتخابات آذربایجان شرقی با تاکید بر این‌که ثبت نام برای شرکت در انتخابات مجلس نسبت به دوره قبل در استان افزایش ۲۷ درصدی داشته است، افزود: این موضوع نشان از انتخاباتی پرشور دارد که امیدواریم با نقش آفرینی رسانه‌ها و گروه‌های مرجع، شاهد مشارکت گسترده‌تری باشیم."/>
  </head>
  <body>
    <article>
      <h6 class="kicker">رئیس ستاد انتخابات آذربایجان شرقی خبر داد</h6>
      <h1>افزایش ۲۷ درصدی میزان ثبت نام برای انتخابات مجلس در آذربایجان شرقی</h1>
      <address><time datetime="2019-12-09T11:12:25+00:00">09 Dec 2019, 11:12</time> by <a rel="author">مهری هاشم زاده</a></address>
      <p>ایسنا/آذربایجان شرقی رئیس ستاد انتخابات آذربایجان شرقی با تاکید بر این‌که ثبت نام برای شرکت در انتخابات مجلس نسبت به دوره قبل در استان افزایش ۲۷ درصدی داشته است، افزود: این موضوع نشان از انتخاباتی پرشور دارد که امیدواریم با نقش آفرینی رسانه‌ها و گروه‌های مرجع، شاهد مشارکت گسترده‌تری باشیم.</p>
      <p>علیار راستگو در نشستی با اصحاب رسانه استان با بیان این‌که در مجموع، ثبت نام ۷۹۴ داوطلب برای شرکت در انتخابات مجلس یازدهم نهایی شده است، افزود: فرآیند ثبت نام چهار داوطلب(سه داوطلب از تبریز و یک داوطلب از مراغه) نیز هنوز نهایی نشده است.</p>
      <p>وی با بیان این‌که از مجموع کل داوطلبان، ۸۸ نفر(۱۱ درصد) خانم بوده است، گفت: بیشترین تعداد ثبت نام با ۳۳۶ داوطلب مربوط به حوزه انتخابیه تبریز، آذرشهر و اسکو بوده و سپس مرند و جلفا با ۷۱ داوطلب، مراغه و عجب‌شیر با ۵۸ داوطلب و میانه ۴۹ داوطلب، بیشترین ثبت نامی‌ها را دارند.</p>
      <p>رئیس ستاد انتخابات استان با بیان این‌که در سطح استان برای هر کرسی مجلس شورای اسلامی ۴۱ نفر ثبت نام کرده است، افزود: در تبریز نیز برای هر کرسی(شش کرسی) ۵۶ نفر ثبت نام کرده و بیشترین مدرک تحصیلی نیز مدرک فوق لیسانس با ۶۳۵ داوطلب بوده است؛ همچنین ۹۸ داوطلب با مدرک دکتری و ۲۰ داوطلب نیز با مدرک حوزوی ثبت‌نام کرده‌اند.</p>
      <p>وی با بیان این‌که ۱۶۸ داوطلب سابقه ایثارگری داشته و ۳۲ داوطلب نیز دارای سابقه نمایندگی در ادوار مجلس بوده‌اند، گفت: ۱۷۲ داوطلب دارای سابقه داوطلبی بوده و بیشترین فراوانی سنی نیز با ۱۸۹ داوطلب مربوط به گروه سنی ۳۶ تا ۴۰ سال و کمترین فراوانی سنی نیز با دو داوطلب مربوط به گروه سنی ۷۱ الی ۷۵ ساله است.</p>
      <p>وی با تاکید بر این‌که داوطلبان عموما از قشر جوان هستند، چراکه ۱۴۷ داوطلب در گروه سنی ۴۱ تا ۴۵ و ۱۱۵ داوطلب نیز در گروه سنی ۳۰ تا ۳۵ ساله قرار دارند، افزود: بیشترین فراوانی شغلی نیز با ۳۰۴ داوطلب مربوط به شغل کارمندی است؛ همچنین ۶۱ داوطلب از گروه شغلی فرهنگیان، ۱۸ داوطلب با شغل پزشکی، ۶۵ داوطلب استاد دانشگاه، ۱۲ داوطلب روحانی و همچنین ۷۲ داوطلب بازنشسته در انتخابات مجلس یازدهم در سطح استان نام نویسی کرده‌اند.</p>
      <p>راستگو با بیان این‌که بیشترین میزان نام‌نویسی با "ثبت نام ۳۰۷ داوطلب" در روز آخر ثبت نام در سطح استان انجام شده است، افزود: کمترین میزان نام نویسی نیز در روز اول با "ثبت نام ۳۲ داوطلب" انجام شده است.</p>
      <p>
        <b>حدود ۳۰۰۰ شعبه اخذ رای و بیش از ۵۰ هزار دست‌اندرکار انتخابات در آذربایجان شرقی</b>
      </p>
      <p>وی با بیان این‌که از ۱۹ نماینده فعلی استان ۱۴ نفرشان برای انتخابات مجلس یازدهم ثبت نام کرده‌اند، تاکید کرد: نزدیک ۳۰۰۰ شعبه اخذ رای و بیش از ۵۰ هزار نفر عوامل و دست‌اندرکار در روز انتخابات انجام وظیفه خواهند کرد.</p>
      <p>رئیس ستاد انتخابات استان در ادامه در پاسخ به سوالی مبنی بر رصد کارناوال‌های داوطلبان برای ثبت نام، گفت: هرگونه تجمعی که باعث اخلال در روند کار شود، خلاف قانون بوده و در برخی شهرستان ها نیز چنین مواردی وجود داشت که به داوطلبان مربوطه پیام داده و در مورد رعایت قانون تذکر دادیم.</p>
      <p>وی با اشاره به آمار ثبت نام در ۱۳ مرکز انتخابیه سطح استان، گفت: از مرکز انتخابیه تبریز، آذرشهر و اسکو ۳۶۶ داوطلب، هشترود و چاراویماق ۴۱ داوطلب، اهر و هریس ۴۷ داوطلب، مراغه و عجب‌شیر ۵۸ داوطلب، میانه ۴۹ داوطلب، شبستر ۳۷ داوطلب، کلیبر، خداآفرین و هوراند ۳۳ داوطلب، ورزقان ۱۸ داوطلب، ملکان ۳۲ داوطلب، سراب ۳۳ داوطلب، مرند و جلفا ۷۱ داوطلب، بستان آباد ۲۴ داوطلب و بناب ۱۴ داوطلب برای انتخابات مجلس یازدهم نام نویسی کرده‌اند. البته ثبت نام چهار نفر نهایی نشده و درصورت نهایی شدن به آمار فعلی افزوده خواهد شد.</p>
      <p>وی با تاکید بر این‌که بررسی صلاحیت داوطلبان از ۱۷ آذر (به مدت ۱۰ روز) در هیات های اجرایی مراکز حوزه‌های انتخابیه شروع شده است، افزود: طبق برنامه زمانبندی انتخابات پیش می‌رویم و حتی هیات‌های اجرایی را نیز دو روز پیش از اتمام زمان تعیین کرده‌ایم.</p>
      <p>راستگو با بیان این‌که 22 دی تا 11 بهمن ماه زمان ابلاغ مراتب تایید یا رد صلاحیت داوطلبان توسط فرمانداران مربوطه و دریافت شکایت از داوطلبان رد صلاحیت شده و اظهارنظر قطعی و نهایی شورای نگهبان است، افزود: طی 15 تا 21 بهمن ماه نیز به شکایت داوطلبان رسیدگی شده و به نتایج به وزارت کشور اعلام خواهد شد؛ در روز 23 بهمن اسامی نهایی نامزدهای تایید شده منتشر شده و از 23 تا 30 بهمن نیز زمان تبلیغات انتخاباتی است.</p>
      <p>وی با تاکید بر این‌که قانون انتخابات در سال ۹۵ اصلاح شده و برای اولین بار در این دوره با اصلاحات انجام شده انتخابات مجلس را برگزار می‌کنیم، افزود: انتخابات مجلس را همانند دوره دهم بصورت نیمه الکترونیکی برگزار خواهیم کرد.</p>
      <p>وی با تاکید بر این‌که هیچ گونه مورد خاص و مشکلی در  روند ثبت نام از داوطلبان در استان وجود نداشت، بیان کرد: مشارکت در انتخابات از بعد بین المللی و داخلی بسیار بااهمیت بوده و اگر وکیل مردم با مشارکت بالا به مجلس راه یابد با پشتکار بیشتری از مسایل دفاع خواهد کرد.</p>
      <p>معاون سیاسی، امنیتی و اجتماعی استاندار آذربایجان شرقی با تاکید بر این‌که تبلیغات پیش از موعد رصد و ثبت می‌شوند، گفت: تمامی دستگاه های کشور باید در انتخابات بی طرف بوده و طبق قانون جدید انتخابات، اعضای هیات‌های اجرایی، هیات‌های نظارت و عوامل انتخابات حق ابراز نظر در رابطه با جریانات سیاسی و اشخاص را ندارند.</p>
      <p>وی بیان کرد: از مجموع داوطلبان استان، ۱۱۰ داوطلب در ستاد انتخابات کشور نام نویسی خود را انجام داده‌اند.</p>
      <figure>
        <img src="https://cdn.isna.ir/d/off/tabriz/2019/12/09/3/61506801.jpg"/>
      </figure>
      <p>
        <b>افزایش 18 درصدی ثبت نام در حوزه انتخابیه تبریز، آذرشهر و اسکو</b>
      </p>
      <p>وی با تاکید بر این‌که ثبت نام در حوزه انتخابیه تبریز، آذرشهر و اسکو با ۳۶۶ داوطلب نسبت به دوره قبل شاهد افزایش ۱۸ درصدی است، افزود: در دوره قبل از حوزه انتخابیه تبریز، آذرشهر و اسکو ۲۸۳ داوطلب ثبت نام کرده بودند؛ همچنین میزان ثبت نام بانوان در استان نیز افزایش ۲۸ درصدی داشته است، چراکه در دوره قبل ۶۴ خانم ثبت نام کرده بودند.</p>
      <p>رئیس ستاد انتخابات استان با تاکید بر این‌که سایز مجاز برای عکس تبلیغاتی داوطلبان در زمان تبلیغات حداکثر ۱۰ در ۱۵ سانتی‌متر بوده و مابقی آثار نیز حداکثر ۵۰ در ۷۰ سانتی‌متر است، افزود: صدای بلندگوهای تبلیغاتی نباید در بیرون از محل تبلیغات شنیده شده و همچنین راه‌اندازی کارناوال نیز ممنوع است. خوشبختانه در قانون جدید، محدوده تبلیغات هم برای نامزدها و هم طرفدارانشان لحاظ شده است.</p>
      <p>وی با تاکید بر این‌که کاندیداها باید توانمندی‌ها و شایستگی خود را بدون تخریب دیگری بیان کنند، افزود: مردم نیز باید با وظایف نمایندگان آشنا شده و رسانه‌ها باید در جهت رساندن جامعه به بلوغ در حوزه مسایل قانونی تلاش کنند.</p>
      <p>وی با تاکید بر این‌که کمیته ای تشکیل داده‌ایم و فعالیت‌های انتخاباتی در فضای مجازی را به دقت رصد می‌کنیم، گفت: از زمان ثبت نام افراد به عنوان داوطلب، کلیه فعالیت های وی رصد شده و پلیس فتا نیز بصورت روزانه از فعالیت‌های مجازی گزارش می‌دهد. باید اخلاق را در انتخابات رعایت کنیم.</p>
      <p>مرتضی محمدزاده، دبیر ستاد انتخابات استان نیز در نشست اظهار کرد: طبق اصلاحیه قانون انتخابات در سال ۹۵، فعالیت های مجازی و تبلیغات پیش از موعد صراحتا در قانون اعلام و لحاظ شده و در این مورد سکوت یا خلا قانونی نداریم.</p>
      <figure>
        <img src="https://cdn.isna.ir/d/off/tabriz/2019/12/09/3/61506804.jpg"/>
      </figure>
      <figure>
        <img src="https://cdn.isna.ir/d/off/tabriz/2019/12/09/3/61506803.jpg"/>
      </figure>
      <p>انتهای پیام</p>
    </article>
  </body>
</html>