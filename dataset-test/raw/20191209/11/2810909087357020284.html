<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361391"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T11:09:00+00:00"/>
    <meta property="og:title" content="Веселијевој 13 година затвора за убиство дјечака Слободана Стојановића"/>
    <meta property="og:description" content="Апелационо вијеће Суда БиХ другостепеном пресудом повећало је Елфети Весели затворску казну са десет на 13 година за убиство дванаестогодишњег дјечака Слободана Стојановића 1992. на подручју Зворника, потврдила је Срни адвокат Лејла Човић."/>
  </head>
  <body>
    <article>
      <h1>Веселијевој 13 година затвора за убиство дјечака Слободана Стојановића</h1>
      <address>
        <time datetime="2019-12-09T11:09:00+00:00">09 Dec 2019, 11:09</time>
      </address>
      <p>
        <i>Апелационо вијеће Суда БиХ другостепеном пресудом повећало је Елфети Весели затворску казну са десет на 13 година за убиство дванаестогодишњег дјечака Слободана Стојановића 1992. на подручју Зворника, потврдила је Срни адвокат Лејла Човић.</i>
      </p>
      <figure>
        <img src="https://www.rtrs.tv/vijesti/../_FOTO/nwz/0988/098801.jpg"/>
        <figcaption>Елфета Весели<br/>Фото: СРНА</figcaption>
      </figure>
      <p>Оптуженој Весели ће у казну бити урачунато вријеме које је провела у притвору од 24. марта 2017. године, као и вријеме које је провела у екстрадиционом притвору.</p>
      <p>Човићева је изјавила да је њен брањеник Сакиб Халиловић ослобођен оптужбе да је у својству команданта Диверзантског вода здружених јединица Липље-Каменица посматрао како је Весели извршила убиство, те да је пропустио да подузме мјере да извршилац тог убиства буде кажњен.</p>
      <p>Тужилаштво БиХ терети другооптужену Елфету Весели да је као припадник Диверзантског вода Команде здружених јединица Липље, Каменица, у другој половини јула или првој половини августа 1992. године убила дванаестогодишњег Слободана Стојановића у насељу Бајрићи-Ново Село, на подручју Каменице.</p>
      <p>Према оптужници, Веселијева је на најсвирепији начин убила Стојановића, тако што му је, док је био на бициклу, пришла с леђа и заклала га ножем.</p>
      <p>У оптужници је наведено да је Халиловић, који је био командант Диверзантског вода, знао да је његова подређена починила ово кривично дјело, али није предузео неопходне мјере да буде кажњена.</p>
    </article>
  </body>
</html>