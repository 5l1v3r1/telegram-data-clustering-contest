<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/teplice-kamerovy-system-analog-digital.html"/>
    <meta property="og:site_name" content="Deník.cz"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="Teplice modernizovaly kamerový systém. Přešel z analogu na digitál"/>
    <meta property="og:description" content="Čtyři roky trvala městu Teplice modernizace kamerového systému. Z analogových technologií přešlo na digitál. Nové je řídící srdce i mozek, kde se data z velkého bratra ukládají."/>
  </head>
  <body>
    <article>
      <h1>Teplice modernizovaly kamerový systém. Přešel z analogu na digitál</h1>
      <address><time datetime="2019-12-09T11:00:00+00:00">09 Dec 2019, 11:00</time> by <a rel="author">Petr Málek</a></address>
      <p>Centrum systému je na městské policii v Proseticích. „Na dění v ulicích města nyní dohlíží 44 kamer. Kromě dlouhodobých jsou i na nových místech. Třeba na Panoramě, skateparku či u nemocnice v Řetenicích,“ uvedl ředitel Městské policie Teplice Michal Chrdle.</p>
      <p>Vyjma stadionu FK Teplice, který zůstává analogový a v budoucnu ho nahradí systém financovaný fotbalovým klubem, je vše nové.</p>
      <p>Podle primátora Teplic Hynka Hanzy je zmodernizovaný a programovatelný systém daleko účinnější než dříve. „V Proseticích jsme k němu dovybavili nové dohledové centrum, kamery jsou zde přímo napojeny na služebnu strážníků. Kompletní revitalizace nás vyšla na zhruba osm milionů korun,“ řekl.</p>
      <p>Nově byly přidané kamery například na křižovatkách Masarykova – Karla Čapka, Přítkovská – Jana Koziny, Duchcovská – Bratislavská, Masarykova „skleník“ – průchod do ul. A. Staška a také Trnovanská – Fr. Šrámka.</p>
      <figure>
        <img src="https://g.denik.cz/15/fd/teplice-beh-s-celovkou-2019-21_denik-150-3x2.jpg"/>
      </figure>
      <aside>
        <a href="https://teplicky.denik.cz/zpravy_region/foto-teplicky-beh-s-celovkou-pomohl-nemocne-monice-20191208.html">FOTO: Teplický Běh s čelovkou pomohl nemocné Monice Přečíst článek ›</a>
      </aside>
      <p>Z původních 20 kamer se v Teplicích systém během posledních let více než dvojnásobně rozšířil. Pro strážníky jsou kamery další možností, jak sledovat dění v ulicích města. Pomáhají objasňovat trestné činy. „Pomohly nám třeba při loňském přepadení klenotnictví v Krupské ulici. Díky našemu systému policisté věděli, kterým autem pachatelé odjeli,“ zmínil primátor Hanza.</p>
      <p>Při revitalizaci celého kamerového systému se město radilo společně s policií, kam nové kamery umístit. Jsou v Trnovanech, na Nové Vsi, Šanově, v Řetenicích a dalších místech. Chybí v Zámecké zahradě, kde jsou stromy a kamery by přes ně neviděly. Sem musejí častěji docházet strážníci na pěší kontroly.</p>
      <p>Rozdíl mezi dnes už zastaralým analogem a nově pořízeným digitálním kamerovým zařízením oceňují strážníci i během noci. Nové kamery umožní lepší „vidění“ do ulic v nočních hodinách, kdy je navíc trestná činnost pravděpodobnější než za bílého dne.</p>
      <p>Kamery v Teplicích využívají už přes dvacet let. Lázeňské město se tehdy v rámci republiky stalo průkopníkem monitorování dění v ulicích. První kamery se objevily v centru města v roce 1994. „Využili jsme na to první dotace na prevenci, které tehdy byly uvolněny z rozpočtu státu,“ říkal při spuštění provozu tajemník města Marek Fujdiak.</p>
      <figure>
        <img src="https://g.denik.cz/15/85/teplice-gymnazium-den-otevrenych-dveri-13_denik-150-3x2.jpg"/>
      </figure>
      <aside>
        <a href="https://teplicky.denik.cz/zpravy_region/foto-teplicke-gymnazium-se-otevrelo-lidem-na-prichozi-cekaly-pokusy-i-biopark-20191208.html">FOTO: Teplické gymnázium se otevřelo lidem, na příchozí čekaly pokusy i biopark Přečíst článek ›</a>
      </aside>
      <p> </p>
    </article>
  </body>
</html>