<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813503/%D8%AA%DA%A9%D8%B0%DB%8C%D8%A8-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%DB%8C%DA%A9-%D8%B3%D8%B1%D8%B3%D8%B1%D9%86%DA%AF-%D8%A8%D8%B1%D8%A7%DB%8C-%DA%86%D9%87%D8%A7%D8%B1-%D8%A8%DB%8C%D9%85%D8%A7%D8%B1-%D8%AF%D8%B1-%D9%87%D9%85%D8%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:54:23+00:00"/>
    <meta property="og:title" content="تکذیب استفاده از یک سرسرنگ برای چهار بیمار در همدان"/>
    <meta property="og:description" content="ایسنا/همدان مدیر روابط عمومی دانشگاه علوم پزشکی ابن سینا با تکذیب استفاده از یک سرسرنگ برای چهار بیمار در بیمارستان بعثت همدان گفت: در روزهای گذشته خبری مبنی بر استفاده از یک سرسرنگ برای چهار نفر منتشر شده است که با کمی اطلاعات پزشکی این موضوع از پایه و اساس زیرسوال می‌رود."/>
  </head>
  <body>
    <article>
      <h1>تکذیب استفاده از یک سرسرنگ برای چهار بیمار در همدان</h1>
      <address><time datetime="2019-12-09T11:54:23+00:00">09 Dec 2019, 11:54</time> by <a rel="author">سمیرا معارفی</a></address>
      <p>ایسنا/همدان مدیر روابط عمومی دانشگاه علوم پزشکی ابن سینا با تکذیب استفاده از یک سرسرنگ برای چهار بیمار در بیمارستان بعثت همدان گفت: در روزهای گذشته خبری مبنی بر استفاده از یک سرسرنگ برای چهار نفر منتشر شده است که با کمی اطلاعات پزشکی این موضوع از پایه و اساس زیرسوال می‌رود.</p>
      <p>طاهری امروز در جمع خبرنگاران، با بیان اینکه این خبر این موضوع را به اتفاق لردگان ارتباط داده است، اظهار کرد: این دو موضوع را بهم ارتباط می‎دهند که فعالیت های شاخص و مورد توجه بیمارستان بعثت که بزرگترین بیمارستان استان است را زیرسوال می‌برد که به طور جد این موضوع را بررسی کرده‌ایم.</p>
      <p>وی  با اشاره به اینکه ارتباط این دو موضوع بار روانی به دنبال خواهد داشت، تصریح کرد: با کمی اطلاعات پزشکی می‌توان فهمید که با یک سرسرنگ نمی‌توان چهار سمپل را آزمایش ساده و روتین قندخون را انجام داد.</p>
      <p>مدیر بیمارستان بعثت همدان نیز با بیان اینکه برای آزمایش قندخون از سرنگ استفاده نمی‌شود بلکه دستگاه گلیکومتر مورد استفاده قرار می‌گیرد، گفت: آزمایش قندخون به روش های متعددی گرفته می‌شود که یک قلم برای نیشتر زدن(لمست) و ایجاد منفذ بر روی انگشت استفاده می‌شود.</p>
      <p>حمید کیانی فتوت تصریح کرد: سرنگی در این روش در بیمارستان استفاده نمی‌شود به طوریکه در بیمارستان بعثت با دستگاه گلیکومتر استفاده شده و خونگیری انجام می‌گیرد. این دستگاه سوراخ کوچکی بر روی انگشت ایجاد کرده و خون با فشار دادن انگشت خارج می‌شود و سپس خون گرفته شده در دستگاه تست قندخون وارد شده و میزان قندخون مشخص می‌شود.</p>
      <p>وی با بیان اینکه در حیطه سلامت که خیلی حساس است هر خبری حتی در حد شایعه باشد بررسی می‌کنیم، خاطرنشان کرد: اتفاقی که در خبر منتشر شده است حادث نشده اما اگر شاکیانی وجود دارد می‌توانند از طریق بازرسی علوم پزشکی و ارائه مستندات پیگیری کنند.</p>
      <p>کیانی با اشاره به اینکه دلیلی ندارد از یک کیت قندخون برای چند نفر استفاده شود، بیان کرد: در این تجهیزات کمبودی وجود ندارد و تمام پرستاران به آن دسترسی دارند بنابراین دلیلی ندارد از یک کیت برای چند نفر استفاده شود.</p>
      <p>مدیر بیمارستان بعثت همدان با بیان اینکه تا کنون کسی به ما مراجعه نکرده است، یادآور شد: ما وظیفه داریم پاسخگو باشیم اما از رسانه‌ها انتظار داریم قبل از انتشار خبر تأییدیه آن را دریافت کنند.</p>
      <p>وی اظهار کرد: بیمارستان بعثت بالای ۳۰ هزار عمل جراحی در سال انجام می‌گیرد بنابراین ممکن است مواردی پیش  بیاید که این موارد در اولین فرصت پیگیری می‌شود و مورد بررسی قرار می‌گیرد.</p>
      <p>فاطمه فرزانه آزاد، مدیر پرستاری بیمارستان بعثت همدان نیز گفت: اولین چیزی که در بدو ورود به بیمارستان به ما آموزش داده می‌شود موضوع ایمنی است و اینکه یک پرستار از یک سرنگ از بیماران خون بگیرد علم چندین ساله خود را زیرسوال می‌برد.</p>
      <p>انتهای پیام</p>
    </article>
  </body>
</html>