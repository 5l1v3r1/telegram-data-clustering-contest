<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/12/09/russland-utestengt-fra-ol-og-vm-i-fire-ar/"/>
    <meta property="og:site_name" content="Document"/>
    <meta property="article:published_time" content="2019-12-09T11:39:48+00:00"/>
    <meta property="og:title" content="Russland utestengt fra OL og VM i fire år"/>
    <meta property="og:description" content="­"/>
  </head>
  <body>
    <article>
      <h1>Russland utestengt fra OL og VM i fire år</h1>
      <address><time datetime="2019-12-09T11:39:48+00:00">09 Dec 2019, 11:39</time> by <a rel="author">NTB</a></address>
      <figure>
        <img src="https://www.document.no/wp-content/uploads/2019/12/g34qb0-yzxo.jpg"/>
        <figcaption>
          <i>WADA-president Sir Craig Reedie besøker Antidoping Norge i Oslo torsdag 5.12.19.</i>
          <br/>
          <i>Foto: Håkon Mosvold Larsen/NTB Scanpix</i>
        </figcaption>
      </figure>
      <p>Russland er utestengt fra internasjonale idrettsmesterskap de neste fire årene. Det besluttet Verdens antidopingbyrå mandag.</p>
      <p>WADA holdt mandag styremøte der de behandlet innstillingen fra byråets regel-etterlevelseskomité om å utestenge Russland fra alle internasjonale mesterskap de neste fire årene.</p>
      <p>Ifølge <a href="https://www.nrk.no/sport/wada-utestenger-russland-fra-internasjonale-konkurranser-1.14815151">NRK</a> og nettstedet <a href="https://www.insidethegames.biz/articles/1088000/wada-endorse-russian-ban">Insidethegames </a>ble utestengelsen besluttet enstemmig.</p>
      <p>WADAs avtroppende visepresident Linda Hofstad Helleland har kalt Russland-saken verdens største idrettsskandale. Hun har blandede følelser etter WADA-styrets beslutning.</p>
      <p>–Jeg er ikke fornøyd med beslutningen vi gjorde i dag, men det er så langt vi kunne gå, sier Helleland til NRK. Hun har arbeidet for en enda strengere reaksjon mot Russland.</p>
      <p>– Det (WADA-avgjørelsen) betyr at vi kan oppleve flere hundre russiske utøvere både i Tokyo og Beijing. Det er ikke noen straff eller reaksjon som svir på noen som helst måte.</p>
      <p>
        <b>Ute</b>
      </p>
      <p>Årsaken til utestengelsen er Russlands dopinghistorikk de siste årene etter OL i Sotsji i 2014. Et WADA-utvalg mener at russerne har manipulert datamaterialet de har utlevert fra sitt mye omtalte antidopinglaboratorium i Moskva.</p>
      <p>Russland får heller ikke arrangere store internasjonale mesterskap i løpet av fireårsperioden, og det russiske flagget skal ikke benyttes i store internasjonale konkurranser. Dessuten kan ikke medlemmer av den russiske regjeringen få ha internasjonale verv i idretten.</p>
      <p>Straffen betyr dermed at Russland ikke kan stille som egen nasjon under de kommende sommerlekene i Tokyo i 2020. Det samme gjelder vinter-OL i Beijing i 2022, samt en lang rekke andre internasjonale stevner og mesterskap.</p>
      <p>Utestengelsen vil ikke gjelde neste års fotball-EM, der Russland er kvalifisert og skal være en av 12 vertsnasjoner. Inntil videre får avgjørelsen heller ikke konsekvenser for russiske utøvere i verdenscuper.</p>
      <p>
        <b>Nøytralt flagg</b>
      </p>
      <p>Under vinter-OL i fjor deltok russiske utøvere under nøytralt flagg, som såkalte OAR (olympiske idrettsutøvere fra Russland).</p>
      <p>For Russlands del kunne det faktisk vært verre. Russiske utøvere som kan sannsynliggjøre at de ikke har hatt befatning med doping, skal kunne delta som «nøytrale utøvere». Også dette er i tråd med innstillingen fra WADAs uavhengige komité for regeletterlevelse (CRC).</p>
      <p>Det er foreløpig ikke kjent om Russland anker WADA-dommen til Idrettens voldgiftsrett (CAS). Nasjonen har frist på 21 dager til å komme med et tilsvar til WADAs beslutning.</p>
      <p>(©NTB)</p>
      <h3>Støtt Document</h3>
      <p>Du kan enkelt sette opp et <b>fast, månedlig trekk med bankkort</b>:</p>
      <p>Eller du kan velge et <b>enkeltbeløp</b>:</p>
      <p>Du kan også overføre direkte til vårt kontonummer <b>1503.02.49981</b></p>
      <p>Vårt Vipps nummer er <b>13629</b></p>
      <p>For Paypal og SMS se vår<a href="https://www.document.no/stott-oss/">Støtt Oss-side.</a></p>
      <related>
        <h4>Les også</h4>
        <a href="https://www.document.no/2019/08/10/russiske-styrker-over-aggressivt-utenfor-var-kyst-hva-har-norge-a-stille-opp-med/"/>
        <a href="https://www.document.no/2015/03/20/gleden-over-at-northug-lyktes/"/>
        <a href="https://www.document.no/2019/10/25/putin-burde-ogsa-vaert-bedt/"/>
        <a href="https://www.document.no/2016/06/10/allianse-med-fanden-selv/"/>
        <a href="https://www.document.no/2019/02/09/tiden-er-moden-for-strategisk-nyorientering/"/>
        <a href="https://www.document.no/2018/05/18/her-setter-nrk-opp-rasistfellen/"/>
        <a href="https://www.document.no/2019/04/11/ntb-stiller-diagnose-pa-seg-selv-ikke-trump/"/>
        <a href="https://www.document.no/2007/10/26/nye_konstellasjoner/"/>
        <a href="https://www.document.no/2019/03/04/faktisk-no-griper-direkte-inn-i-dine-delinger-pa-facebook/"/>
        <a href="https://www.document.no/2019/10/19/britiske-politikere-sviktet-folket-nok-en-gang/"/>
      </related>
    </article>
  </body>
</html>