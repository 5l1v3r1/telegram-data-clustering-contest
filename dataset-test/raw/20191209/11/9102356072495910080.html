<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/12/09/nacionalinis-zmogaus-teisiu-forumas-isiklausys-i-vaikus-ir-jaunima/"/>
    <meta property="og:site_name" content="alkas.lt"/>
    <meta property="article:published_time" content="2019-12-09T11:34:00+00:00"/>
    <meta property="og:title" content="Nacionalinis žmogaus teisių forumas įsiklausys į vaikus ir jaunimą"/>
    <meta property="og:description" content="Gruodžio 10-ąją, 9.30–20 val., Vilniuje, Lietuvos nacionalinėje Martyno Mažvydo bibliotekoje (Gedimino pr. 51), pasauliui minint Tarptautinę žmogaus teisių dieną, vyks kasmetinis Nacionalinis žmogaus teisių forumas (NŽTF). Šiais metais 30-osioms Jungtinių Tautų vaiko teisių konvencijos metinėms skirtame renginyje susitiks žmogaus teisių aktyvistai, mokslininkai, diplomatai, ombudsmenai, moksleiviai ir studentai, verslo atstovai, visuomenininkai, politikai."/>
  </head>
  <body>
    <article>
      <h1>Nacionalinis žmogaus teisių forumas įsiklausys į vaikus ir jaunimą</h1>
      <address>
        <time datetime="2019-12-09T11:34:00+00:00">09 Dec 2019, 11:34</time>
      </address>
      <p>Gruodžio 10-ąją, 9.30–20 val., Vilniuje, Lietuvos nacionalinėje Martyno Mažvydo bibliotekoje (Gedimino pr. 51), pasauliui minint Tarptautinę žmogaus teisių dieną, vyks kasmetinis Nacionalinis žmogaus teisių forumas (NŽTF). Šiais metais 30-osioms Jungtinių Tautų vaiko teisių konvencijos metinėms skirtame renginyje susitiks žmogaus teisių aktyvistai, mokslininkai, diplomatai, ombudsmenai, moksleiviai ir studentai, verslo atstovai, visuomenininkai, politikai.</p>
      <p>Nacionalinis žmogaus teisių forumas kasmet kviečia visuomenę aptarti žmogaus teisių padėtį mūsų šalyje – kaip padaryti, kad Lietuvoje būtų gera gyventi visų tautybių, rasių, tikėjimų, lyčių, socialinių padėčių, įsitikinimų ar pažiūrų žmonėms. Šių metų forumas neatsitiktinai bus skirtas vaiko teisių klausimų aptarimui – Lietuva yra išrinkta JT Vaikų</p>
      <p>fondo (UNICEF) valdybos nare 2019–2021 metų laikotarpiui. Taip pat vyks diskusijos apie globos įstaigas, žiniasklaidos politiką, technologijų teisę, saugios darbo aplinkos užtikrinimą, jaunimo pilietinį aktyvumą, sąlygas Lietuvos kalėjimuose ir daug kitų klausimų.</p>
      <p>„NŽTF yra išskirtinis reiškinys, po vienu stogu suvienijantis akademinę, valstybinio ir nevyriausybinio sektoriaus bei tarptautinę bendruomenes. Šiais metais kartu sieksime priminti, jog „Vaiko teisės – žmogaus teisės“. Nepaisant to, kad Lietuva skiria daug dėmesio kovoje su patyčiomis, valstybiniame lygmenyje vis dar egzistuoja takoskyra tarp vaiko ir suaugusiųjų teisių, trūksta sisteminio ir visapusio teisių užtikrinimo, ne visada pavyksta išgirsti ir įsiklausyti į vaiko nuomonę. Suvokiame, kad mentaliniai pokyčiai neįvyksta per vieną dieną ir jie negali būti institucionalizuoti, todėl yra ypač svarbios viešos diskusijos ir švietimas“, – teigia rengėjai. Jaunimas visame pasaulyje vis aktyviau įsijungia į žmogaus teisių, klimato kaitos ar socialinių problemų aktualizavimą, tad forumo tikslas – burti jaunus žmones ir sukurti platformą, kuri taptų paskatinimu jų idėjų sklaidai.</p>
      <p>Forume dalyvaus UNICEF, Jungtinių Tautų, Europos Tarybos ir kitų tarptautinių organizacijų atstovai, ministrai, užsienio šalių ambasadoriai, Seimo nariai, akademinės bendruomenės ir nevyriausybinių organizacijų atstovai. Diskusijose bus siekiama ieškoti sprendimų keliamiems klausimams – čia susirinks ekspertai iš Vytauto Didžiojo universiteto, Lygių galimybių kontrolieriaus tarnybos, Žmogaus teisių organizacijų koalicijos, Seimo kontrolierių įstaigos ir įvairių kitų institucijų. Diskusijose susitiks ir žinomi visuomenės veikėjai, aktyviai palaikantys žmogaus teises įvairiose srityse, tarp jų – Humoro klubo komikas Paulius Ambrazevičius, kino režisierius Saulius Baradinskas, LRT generalinė direktorė Monika Garbačiauskaitė-Budrienė, Žmogaus teisių stebėjimo instituto tarybos narys, apžvalgininkas Paulius Gritėnas, „Delfi“ vyr. redaktorė Rasa Lukaitytė-Vnarauskienė ir kiti.</p>
      <p>Lygių galimybių kontrolieriaus tarnyba NŽTF dalyvius kvies į tris konferencijos „Translyčių asmenų teisių apsauga: tarptautinės tendencijos ir nacionalinės galimybės“ diskusijas. Jose gerąsias praktikas pristatys Maltos, Portugalijos, Norvegijos atstovai, savo įžvalgomis dalysis LR Konstitucinio Teismo pirmininkas Dainius Žalimas.</p>
      <p>Kaip ir praėjusiais metais, forumo metu bus pristatomos parodos – šį kartą lankytojai galės susipažinti su Vilniaus dailės akademijos plakatais ir moksleivių vizualiųjų menų darbais žmogaus teisių tematika, taip pat veiks Lietuvos pašto ženklų bei atvirukų paroda. Dokumentinių filmų šventė „Nepatogus kinas“ forumo pabaigoje pakvies į filmo „Normalumas“ peržiūrą, kurią lydės diskusija apie vyriškumą XXI-ajame amžiuje.</p>
      <p>NŽTF metu prie Lietuvos nacionalinės Martyno Mažvydo bibliotekos vyks ir socialinė iniciatyva „Kavos galia“. Lietuvos sutrikusio intelekto žmonių globos bendrijos „Viltis“ savanoriai svečius ir praeivius vaišins kava, bendraus, taip siekdami mažinti asmenų su proto negalia atskirtį.</p>
      <p>Forumo programa – www.nztf.lt. Rengėjai kviečia norinčius dalyvauti užsiregistruoti http://inx.lv/zwpW</p>
      <p><b>Renginio rengėjai:</b> LR Seimo Žmogaus teisių komitetas, LR Seimo kontrolierių įstaiga, Vaiko teisių apsaugos kontrolieriaus įstaiga, Lygių galimybių kontrolieriaus tarnyba, LR užsienio reikalų ministerija, Žmogaus teisių organizacijų koalicija, Lietuvos negalios organizacijų forumas, Vytauto Didžiojo universitetas.</p>
      <p><b>Forumo partneriai:</b> Lietuvos nacionalinė M. Mažvydo biblioteka, Norvegijos ambasada, Švedijos ambasada, Suomijos ambasada, JAV ambasada, Kanados ambasada, Lietuvos žurnalistikos centras, Atviros Lietuvos fondas, Frydricho Eberto (Friedrich Ebert) fondas.</p>
      <related>
        <h4>Susiję straipsniai:</h4>
        <a href="http://alkas.lt/2013/12/09/tarptautine-zmogaus-teisiu-diena-tibeto-skvere-bus-pamineti-susidegine-tibetieciai/"/>
        <a href="http://alkas.lt/2015/06/16/r-paliulis-norvegijoje-lietuviai-tildomi-paciu-lietuviu-arba-sena-kgb-metoda-prisiminus/"/>
        <a href="http://alkas.lt/2019/05/23/dainu-ir-sokiu-svente-lietuva-brangi-kvies-visus-susikibti-rankomis/"/>
        <a href="http://alkas.lt/2017/01/17/paminetos-klaipedos-krasto-prijungimo-prie-lietuvos-94-osios-metines-nuotraukos/"/>
        <a href="http://alkas.lt/2019/03/26/vyduno-metus-palydejus-zvilgsnis-i-ateiti/"/>
      </related>
    </article>
  </body>
</html>