<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/ukrayina/eksperty-poiasnyly-iak-rosiia-pidsadzhuvala-ukrainu-na-hazovu-holku-siuzhet-204306.html"/>
    <meta property="og:site_name" content="5 канал"/>
    <meta property="article:published_time" content="2019-12-09T11:48:00+00:00"/>
    <meta property="og:title" content="Експерти пояснили, як Росія підсаджувала Україну на &quot;газову голку&quot; – сюжет"/>
    <meta property="og:description" content="Перший газовий шантаж Росії Україна відчула ще на початку 90-х"/>
  </head>
  <body>
    <article>
      <h1>Експерти пояснили, як Росія підсаджувала Україну на "газову голку" – сюжет</h1>
      <address>
        <time datetime="2019-12-09T11:48:00+00:00">09 Dec 2019, 11:48</time>
      </address>
      <p>Газові питання можуть теж з'явитися у порядку денному перемов президентів України та РФ на полях Нормандської зустрічі. Принаймні, Володимир Зеленський раніше припустив, що в межах саміту може обговорити з Володимиром Путіним укладення довгострокового транзитного контракту. Газ від початку отримання незалежності України став справжнім козирем в руках росіян. Як Москва підсаджувала Київ на газову голку – розповість Сергій Барбу.</p>
      <figure>
        <iframe src="https://www.youtube.com/embed/AxEt6niH1yY" width="745" height="451" data-service="Youtube" scrolling="no"/>
      </figure>
      <p>Газ – не лише цінний товар. Блакитне паливо – політичний вплив. І Росія про це не забуває всі роки української незалежності. З кожним новим газовим договором Україна йшла на поступки, які надто дорого коштували нашій державі.</p>
      <p>Перший газовий шантаж Росії Україна відчула ще на початку 90-х. Усе починалося з українських боргів за блакитне паливо перед Москвою. Згодом росіяни перекрили вентиль. Але тоді альтернативи українській трубі для транзиту до Європи не було. Тож довелося домовлятися.</p>
      <blockquote>"Вже у 1993 році, коли були так звані "Масандрівські угоди" стосовно, зокрема, розподілу Чорноморського флоту, газові питання і борги на газ - вони стали таким наріжним каменем, у переговорах як ділити Чорноморський флот. Україна частково поступилася. 1994 році у частину оплати за газ було передано деякі об‘єкти і кораблі Чорноморського флоту", – зазначає експерт програми "Енергетика" Українського інституту майбутнього Андріян Прокіп.</blockquote>
      <p>Нову газову війну Росія оголосила Україні після Помаранчевої революції. 2005-го року Кремль висунув ультиматум: Київ має платити за блакитне паливо уп'ятеро більше. Москва в односторонньому порядку розірвала контракт. Таким чином ціна з 50-ти доларів мала становити майже 250. На такі умови Україна не погодилася. 1-го січня 2006 року Росія перекрила газову трубу. А вже за 4 дні "Нафтогаз" і "Газпром" підписали новий контракт.</p>
      <blockquote>"Був підписаний контракт, згідно із яким Україна закуповувала уже 95-ть доларів за тисячу кубів замість 50-ти. Україна дотувала Росію за рахунок високої ціни на закупівлю російського газу для власних потреб і не ринкового тарифу на транспорт газу. Було також корумпування внутрішньої еліти України введенням посередника компанії "РосУкрЕнерго". Вона купувала російський газ для українського ринку у "Газпрому", – зауважив провідний експерт енергетичних програм центру Разумкова Максим Білявський.</blockquote>
      <p>Це вже 2010 рік. Бійки у Парламенті та протести на вулицях. Так суспільство зреагувало на укладені у Харкові нові газові угоди. В обмін на знижку на блакитне паливо Віктор Янукович та "Партія регіонів" погодилися продовжити базування Чорноморського флору Росії у Криму на 30 років.</p>
      <blockquote>"У 2005 році була відмова України від євроатлантичної інтеграції через внесення змін у військову доктрину. У 2010 – це була пролонгація базування російського Чорноморського флоту у Криму. І за те, і за інше ми заплатили надто високу ціну", – наголосив експерт з питань енергетичної безпеки, президент центру глобалістики "Стратегія ХХІ" Михайло Гончар.</blockquote>
      <p>Після двох десятків років газового шантажу, анексії Криму й окупації частини Донеччини та Луганщини, Україна відмовилася від російського блакитного палива. З 2015 року його постачають так званим реверсом із Євросоюзу. Ба більше - "Нафтогаз" через Стокгольмський арбітраж зумів довести – умови, які пропонує Росія – неприпустимі. Згідно з рішенням міжнародного суду – Кремль має повернути Україні майже три мільярди доларів.</p>
      <p>
        <b>Сергій Барбу, Сергій Клименко, Олексій Іванченков, "5 канал".</b>
      </p>
      <p> </p>
      <p> </p>
    </article>
  </body>
</html>