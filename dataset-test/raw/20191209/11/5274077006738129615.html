<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420620"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T11:38:00+00:00"/>
    <meta property="og:title" content="ניר ברקת: &quot;סער תקע לנתניהו סכין בגב וסובב אותה&quot;"/>
    <meta property="og:description" content="ח&quot;כ ניר ברקת פרץ בבכי כשנתניהו הגיב על כתב האישום נגדו, ובטוח שהליכוד ינצח בבחירות הבאות."/>
  </head>
  <body>
    <article>
      <h1>ניר ברקת: "סער תקע לנתניהו סכין בגב וסובב אותה"</h1>
      <address><time datetime="2019-12-09T11:38:00+00:00">09 Dec 2019, 11:38</time> by <a rel="author">ערוץ 7</a></address>
      <p>ח"כ ניר ברקת (הליכוד) משוכנע שלאחר שראש הממשלה בנימין נתניהו יפרוש מתפקידו, הוא ינצח את כל בכירי הליכוד שיתמודדו מולו ויהיה יו"ר המפלגה ומועמדה לראשות הממשלה.</p>
      <p>בראיון לעיתונאי ''ישראל היום'' גדעון אלון אמר ברקת ''אני תומך בנתניהו ורוצה שימשיך בתפקידו. אעמוד לימינו ולא אתמודד מולו. אבל אם וכאשר הוא יפרוש, אני מאמין שניסיון החיים שלי אינו נופל מזה של שום אדם אחר בליכוד. אני מאמין שאתמודד וגם אנצח".</p>
      <p>ברקת הסביר מדוע צבר מספיק ניסיון כדי להתמודד על כהונת ראש הממשלה, ''ירושלים היא מיקרוקוסמוס של ישראל. ראש עיריית ירושלים הוא אחד מהתפקידים היותר מאתגרים שקיימים בארץ, כאשר אין נושא בארץ שאיננו עולה על שולחנו. התפקיד הזה מחייב אותך להבין בכל הנושאים. אני מכיר מקרוב את המגזר הערבי, הציבור החרדי, יש לי היכרות עם משרדי הממשלה ותפקודה של הכנסת.</p>
      <p>"אני מגיע עם ניסיון עשיר בצבא, בעסקים, בהיי־טק ובבעיות המורכבות של ירושלים. יש לי את היכולת לראות את הדברים מחוץ לקופסה ולהסתכל על האתגרים בצורה אחרת. אציע פתרונות חדשים לבעיות ישנות ואני ממוקד ביכולתי לחולל שינויים במדינה".</p>
      <p>ברקת נשאל מדוע החליט להצטרף לליכוד אחרי שהיה חבר במפלגת השמאל קדימה. "גדלתי בבית שבו לא דיברו על פוליטיקה. הייתי איש מחנה שרון בליכוד, וכשהוא הקים את קדימה הצטרפתי אליו כחלק מהמחנה הלאומי, אחר כך עברתי לליכוד, ובכל השנים בעשור האחרון הייתי בקשר עם נתניהו".</p>
      <p>ח"כ ברקת השמיע ביקורת חריפה על ח''כ גדעון סער שהודיע על רצונו להתמודד מול נתניהו. "סער ניסה לעשות פוטש לנתניהו, עוד במהלך הימים שהועמדו לרשותו להקים ממשלה, מה הוא רצה להראות, שיש לנו מנהיג מדמם ופצוע? סער תקע לו סכין בגב וסובב אותה, לא עושים דברים כאלה. מהניסיון שלי בצה"ל ובעסקים צריכים להצטייד בדרך ארץ, מידות טובות וערכים יהודיים, לאן כל אלה נעלמו?</p>
      <p>''אני בכיתי כשראיתי את תגובתו של נתניהו על החלטת היועמ"ש לממשלה להגיש נגדו כתב אישום. היה לי מאוד קשה וחשבתי כיצד אני יכול לעזור לנתניהו, כמו רוב מוחלט של הליכודניקים שרואים את המנהיג שלהם עתיר הזכויות פצוע ופגוע".</p>
    </article>
  </body>
</html>