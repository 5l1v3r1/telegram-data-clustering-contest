<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobna.com/455128/%d8%a2%d8%b0%d8%b1%db%8c%e2%80%8c%d8%ac%d9%87%d8%b1%d9%85%db%8c-%d9%be%d9%86%d8%ac%d8%b4%d9%86%d8%a8%d9%87-%d8%a7%db%8c%d9%86-%d9%87%d9%81%d8%aa%d9%87-%d9%85%d8%b1%d8%af%d9%85-%d8%b1%d8%a7-%d8%b3.html"/>
    <meta property="og:site_name" content="مجله آنلاین موبنا"/>
    <meta property="article:published_time" content="2019-12-09T11:50:24+00:00"/>
    <meta property="og:title" content="آذری‌جهرمی: پنجشنبه این هفته مردم را سورپرایز می‌کنم"/>
    <meta property="og:description" content="وزیر ارتباطات و فناوری اطلاعات گفت: روز پنجشنبه سورپرایز ویژه‌ای برای مردم خواهم داشت."/>
  </head>
  <body>
    <article>
      <h1>آذری‌جهرمی: پنجشنبه این هفته مردم را سورپرایز می‌کنم</h1>
      <h2>وزیر ارتباطات و فناوری اطلاعات گفت: روز پنجشنبه سورپرایز ویژه‌ای برای مردم خواهم داشت.</h2>
      <address>
        <time datetime="2019-12-09T11:50:24+00:00">09 Dec 2019, 11:50</time>
      </address>
      <p><a href="https://mobna.com/"><b>مجله آنلاین موبنا </b></a>– محمدجواد آذری جهرمی در سومین همایش و نمایشگاه تهران هوشمند که با حضور پیروز حناچی شهردار تهران، محسن هاشمی رئیس شورای شهر تهران، در سالن همایش‌ بین‌المللی برج میلاد برگزار شد اظهار کرد: خوشحالم که امروز هوای تهران تمیز است و این همایش در چنینی روزی برگزار می‌شود ضمن اینکه سال گذشته ما تفاهمنامه‌ای را با شهرداری تهران به امضا رساندیم و مفتخرم بگویم این تفاهمنامه یکی از بهترین تفاهمنامه‌هایی بوده که با شهرداری به امضا رسیده است.</p>
      <p>وی تصریح کرد: یکی از ثمرات این تفاهمنامه با شهرداری تهران این است که اگر امروز کسی با سامانه 137 و آتش‌نشانی تماس بگیرد دیگر نمی‌خواهد نگران دادن آدرس باشد چرا که محدوده آدرس از طریق دولت الکترونیک مشخص می‌شود.</p>
      <p>آذری جهرمی خاطرنشان کرد: امروز دیگر مردم نگران وِیز نیستند و اپلیکیشن‌های نشان و بلد با همت همکارانم در حوزه فناوری تهیه شده است. ما باید یاد بگیریم چگونه از این مراکز اطلاعات اخذ کنیم و فی‌الواقع بزرگی ما به جایگاهمان نیست بلکه به نوع کار و خدمتی است که انجام می‌دهیم.</p>
      <p>وزیر ارتباطات و فناوری اطلاعات در ادامه این همایش گفت: امروزه دولت توجه ویژه‌ای به حوزه فناوری دارد و دولت الکترونیک توانسته در این حوزه گامهایی بردارد و امیدواریم تا پایان سال شهرداری تهران صدور قبوض کاغذی را به طور کامل حذف کند.</p>
      <p>وی تصریح کرد: در حال حاضر تمام درخواست شهروندان به شهرداری در یک بازه زمانی مشخص و کمتر از یک روز پاسخ داده می‌شود و اقدامات هوشمندسازی موثری در سطح شهر به احترام شهروندان انجام شده است.</p>
      <p>آذری جهرمی با تاکید بر اینکه ما در فرآیند هوشمندسازی به شعار اکتفا نکرده‌ایم گفت: هم اکنون زیر پوست مدیریت شهری اتفاقات خوبی انجام می‌شود.</p>
      <p>وی در ادامه با اشاره به اینکه تا پایان سال تمام فعالیتهای اداره پست به صورت هوشمند انجام می‌شود، گفت: تا پایان سال 200 موتور برقی، 50 دوچرخه برقی و البته احتمال ورود 10 خودرو شرکت دانش‌بنیان با توافق و پلاک‌گذاری ناجا وارد حوزه خدمت‌رسانی در حوزه پست خواهد شد.</p>
      <p>جهرمی در پایان گفت: ان‌شاءالله پنجشنبه این هفته سورپرایز برای مردم دارم که آن را در همان روز اعلام خواهم کرد.</p>
    </article>
  </body>
</html>