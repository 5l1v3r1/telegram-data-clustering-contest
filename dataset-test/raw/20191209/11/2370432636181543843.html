<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/498300-kratos-dikaioy-xoris-exaireseis/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-12-09T11:48:30+00:00"/>
    <meta property="og:title" content="Κράτος δικαίου χωρίς εξαιρέσεις"/>
    <meta property="og:description" content="Πάνω από 4.000 αστυνομικοί επιστρατεύθηκαν την προηγούμενη εβδομάδα προκειμένου να διασφαλίσουν την ομαλή διεξαγωγή των συγκεντρώσεων στη μνήμη του Αλέξη"/>
  </head>
  <body>
    <article>
      <h1>Κράτος δικαίου χωρίς εξαιρέσεις</h1>
      <address>
        <time datetime="2019-12-09T11:48:30+00:00">09 Dec 2019, 11:48</time>
      </address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/498300-kratos-dikaioy-xoris-exaireseis/#">Facebook 0</a>
        </li>
        <li>
          <a href="https://www.eleftherostypos.gr/apopseis/498300-kratos-dikaioy-xoris-exaireseis/#">Twitter</a>
        </li>
        <li>
          <a href="https://www.eleftherostypos.gr/apopseis/498300-kratos-dikaioy-xoris-exaireseis/#">LinkedIn</a>
        </li>
        <li>
          <a href="https://www.eleftherostypos.gr/apopseis/498300-kratos-dikaioy-xoris-exaireseis/#">Περισσότερα</a>
        </li>
      </ul>
      <p>Πάνω από 4.000 αστυνομικοί επιστρατεύθηκαν την προηγούμενη εβδομάδα προκειμένου να διασφαλίσουν την ομαλή διεξαγωγή των συγκεντρώσεων στη μνήμη του Αλέξη Γρηγορόπουλου, η οικογένεια του οποίου τόνιζε με κάθε ευκαιρία ότι οι πράξεις βίας δεν έχουν καμία θέση σε αυτές τις εκδηλώσεις, χωρίς να εισακουσθεί από τους «κουκουλοφόρους».</p>
      <p>Η τεράστια αυτή αστυνομική δύναμη θα μπορούσε να χρησιμοποιηθεί για τη φύλαξη γειτονιών της Αθήνας ή και γειτονικών πόλεων εάν οι «μπαχαλάκηδες» δεν επεδίωκαν να μετατρέψουν τα Εξάρχεια σε πεδίο μάχης επιχειρώντας να αναβιώσουν τις ταραχές του Δεκεμβρίου του 2008.</p>
      <p>Δυστυχώς η εγκληματικότητα παραμένει σε υψηλά επίπεδα, η κοινή γνώμη είναι ακόμη συγκλονισμένη από τον θάνατο 77χρονης στους Αγίους Θεοδώρους από συμμορία ληστών.</p>
      <p>Επιχειρησιακά η Ελληνική Αστυνομία τα κατάφερε τις προηγούμενες ημέρες, η πόλη δεν παραδόθηκε στις φλόγες, ενώ οι πορείες στο κέντρο της Αθήνας διεξήχθησαν σε συνθήκες απόλυτης ηρεμίας. Τα επεισόδια που έγιναν το βράδυ της Παρασκευής στα Εξάρχεια ήταν περιορισμένα σε σχέση με άλλες χρονιές ενώ ορθώς ο αρχηγός της Ελληνικής Αστυνομίας ζήτησε από τον Συνήγορο του Πολίτη να διερευνήσει περιστατικά αστυνομικής βίας που αποτυπώθηκαν σε βίντεο και φωτογραφικό υλικό.</p>
      <p>Οι πολίτες στηρίζουν την προσπάθεια της κυβέρνησης να επιβάλλει τους κανόνες του κράτους δικαίου, όπως προκύπτει από τις έρευνες στις οποίες δύο στους τρεις ερωτηθέντες συμφωνούν με την κατάργηση του ασύλου στα πανεπιστήμια για τους «κουκουλοφόρους» και την απομάκρυνση των καταληψιών από δημόσια κτίρια.<br/>Ταυτόχρονα όμως πρέπει να διασφαλίζεται ότι η Αστυνομία θα λειτουργεί εντός των ορίων του νόμου, αποστολή της είναι η διασφάλιση της δημόσιας τάξης και η σύλληψη υπόπτων, όχι η τιμωρητική συμπεριφορά και πολύ περισσότερο η «δίκη» τους δημοσία οδό. Οι εντολές είναι ξεκάθαρες από τη φυσική και επιχειρησιακή ηγεσία, να προστατεύουν τους πολίτες χωρίς να παραβιάζουν ατομικά δικαιώματα.</p>
      <p>Για τον λόγο αυτό άλλωστε ιδρύθηκε η Επιτροπή διερεύνησης περιστατικών βίας υπό τον καθηγητή Νίκο Αλιβιζάτο, ώστε να μην υπάρχουν περιθώρια για αυθαιρεσίες. Θυμίζουμε ότι τα προηγούμενα χρόνια, επί ΣΥΡΙΖΑ, η αστυνομική βία είχε εκδηλωθεί στις συγκεντρώσεις για τη Μακεδονία ή ακόμη και σε διαδηλώσεις συνταξιούχων έξω από το Μαξίμου χωρίς να υπάρξει τότε η παραμικρή ευαισθησία από τον ΣΥΡΙΖΑ…</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/498300-kratos-dikaioy-xoris-exaireseis/#">Facebook 0</a>
        </li>
        <li>
          <a href="https://www.eleftherostypos.gr/apopseis/498300-kratos-dikaioy-xoris-exaireseis/#">Twitter</a>
        </li>
        <li>
          <a href="https://www.eleftherostypos.gr/apopseis/498300-kratos-dikaioy-xoris-exaireseis/#">LinkedIn</a>
        </li>
        <li>
          <a href="https://www.eleftherostypos.gr/apopseis/498300-kratos-dikaioy-xoris-exaireseis/#">Περισσότερα</a>
        </li>
      </ul>
    </article>
  </body>
</html>