<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553425.html/%d9%87%d9%86%d9%88%d8%b2-%d8%a8%d8%ae%d8%b4-%d8%a7%d8%b9%d8%b8%d9%85-%d8%a8%d9%88%d8%af%d8%ac%d9%87-%d8%b3%d8%a7%d9%84-98-%d8%b1%d8%a7-%d8%af%d8%b1%db%8c%d8%a7%d9%81%d8%aa-%d9%86%da%a9%d8%b1%d8%af%d9%87-%d8%a7%db%8c%d9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T11:02:00+00:00"/>
    <meta property="og:title" content="هنوز بخش اعظم بودجه سال 98 را دریافت نکرده ایم"/>
    <meta property="og:description" content="پس از ارائه لایحه بودجه سال 99 کل کشور به محلس و انتشار آن که مشخص می کند بودجه مرکز هنرهای نمایشی در سال 99 نسبت به 98 کاهش یافته است، شهرام کرمی مدیرکل هنرهای نمایشی گفت: ما هنوز بخش اعظمی از  بودجه سال 98 را دریافت نکرده ایم."/>
  </head>
  <body>
    <article>
      <h1>هنوز بخش اعظم بودجه سال 98 را دریافت نکرده ایم</h1>
      <h2>مدیرکل هنرهای نمایشی؛</h2>
      <address>
        <time datetime="2019-12-09T11:02:00+00:00">09 Dec 2019, 11:02</time>
      </address>
      <p>پس از ارائه لایحه بودجه سال 99 کل کشور به محلس و انتشار آن که مشخص می کند بودجه مرکز هنرهای نمایشی در سال 99 نسبت به 98 کاهش یافته است، شهرام کرمی مدیرکل هنرهای نمایشی گفت: ما هنوز بخش اعظمی از بودجه سال 98 را دریافت نکرده ایم.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛  لایحه بودجه سال 1399 کل کشور به تازگی منتشر شده و براساس آن سهم ارگان‌ها و نهادها و بخش‌های مختلف از این لایحه مشخص شده است. بودجه مصوب امسال هنرهای نمایشی معادل 82 میلیارد و 322میلیون و 600هزار تومان است که نسبت به سال گذشته تفاوت آنچنانی را نشان نمی‌دهد. با توجه به اینکه بخش اعظم این بودجه برای سال 98 هنوز تخصیص پیدا نکرده است.</p>
      <p>و اما جزئیات این بودجه در بخش‌های مختلف هنرهای نمایشی نیز بدین شرح است: 10 میلیارد تومان برای حمایت از برگزاری جشنواره‌ها و همایش‌های حوزه نمایش، 47 میلیارد و 500 میلیون تومان به جهت حمایت از تولید و اجرای نمایش‌های صحنه‌ای، سنتی و آیینی و توزیع در شبکه نمایش خانگی و 2 میلیارد و 800 میلیون تومان نیز در بخش نظارت بر فعالیت‌های نمایشی تخصیص خواهد یافت.</p>
      <p>همچنین یک میلیارد و 730 میلیون تومان برای صدور مجوز اجرای انواع آثار نمایشی، 9 میلیارد تومان برای کمک به بنیاد فرهنگی هنری رودکی، یک میلیارد و 511 میلیون و 700 هزار تومان نیز برای حمایت از حضور بین‌المللی گروه‌های نمایشی خواهد بود.</p>
      <p>همچنین یک میلیارد و 500 میلیون تومان از این بودجه به فعالیت‌های تئاتر موزه عروسکی و مبلغ 10 میلیارد تومان به مؤسسات، مراکز، انجمن‌ها، کانون‌ها و تشکل‌های صنفی وابسته و خانه تئاتر تخصیص خواهد یافت.</p>
      <p>نکته دیگر در بخش بنیاد فرهنگی و هنری رودکی می‌بایست اضافه کرد که این 9 میلیارد تومان همچون گذشته ردیف جداگانه در برنامه‌های تئاتر دارد و نسبت به سال گذشته که هفت میلیارد و پانصد میلیون تومان است.</p>
      <p> </p>
      <p>
        <b>*مقایسه بودجه هنرهای نمایشی 99 و 98</b>
      </p>
      <p>براساس اسناد موجود، بودجه سال 98 در عرصه هنرهای نمایشی، 78 میلیارد و 522 میلیون تومان به اعتبارات هزینه‌ای هنرهای نمایشی بوده است. این میزان در سال 97، 784 میلیارد تومان برآورده شده بود که هر سال شاهد افزایش خیلی اندکی در عرصه نمایشی هستیم. </p>
      <p>در سال 99 شاهدیم که بودجه بخش خانه تئاتر و راه اندازی موزه بالکل حذف شده درحالیکه در سال 98، دو میلیارد تومان برآورد شده بود و در سال 97 نیز، دو میلیارد و دویست میلیون تومان بوده است.</p>
      <p> </p>
      <p>
        <b>*توضیحات شهرام کرمی درباره بودجه</b>
      </p>
      <p>شهرام کرمی مدیرکل هنرهای نمایشی درباره بودجه امسال جشنواره و شرایط تئاتر کشور گفت: ما امسال از جهت جذب بودجه شرایط مناسبی را نداشتیم از ابتدای سال تاکنون تنها 30 درصد بودجه را توانستیم جذب کنیم و تعهدات‌مان به گروه‌های نمایشی و جشنواره‌ها رقمی در حدود 5 میلیارد تومان است بنابراین هم تعهداتمان زیاد است و هم در مقایسه با سال گذشته نتوانستیم بودجه‌ای به استان‌ها اختصاص دهیم. </p>
      <figure>
        <img src="https://media.farsnews.com/Uploaded/Files/Images/1398/05/16/13980516000223_Test_PhotoN.jpg"/>
      </figure>
      <p> </p>
      <p>وی با ابراز امیدواری از اینکه تا انتهای سال بتوانند بخش اعظم بودجه سال 98 را دریافت کنند، گفت: من از تخصیص بودجه بخش‌های دیگر وزارت فرهنگ و ارشاد اسلامی خبر ندارم ولی آنچه آگاه هستم این است که تحریم‌های ظالمانه باعث شده در حوزه‌های مختلف جذب اعتبارات دچار مشکل شویم منتها حوزه‌های مختلف فرهنگی منابع درآمدی و حمایتی دارند درحالیکه کل حوزه هنرهای نمایشی وابسته به اعتبار مصوب است و به همین دلیل محدودیت‌ها دریافت بودجه را تحت الشعاع قرار می‌دهد.</p>
      <p>کرمی در ادامه افزود: ما در عرصه هنرهای نمایشی از ابتدای سال تمام برنامه‌های مهممان را برگزار کردیم از جشنواره‌ها تا دیگر اتفاقات حمایتی و سعی کردیم هیچ کدام را جا نیاندازیم. </p>
      <p>وی در پاسخ به این سؤال که به نظرش چه میزان از بودجه امسال را تا انتهای سال 98 می توانند دریافت کنند، گفت: ما با رویداد بزرگی چون جشنواره تئاتر فجر روبرو هستیم که هزینه زیادی دارد به علاوه بدهی‌هایی که عمده آنها قراردادهای حمایتی گروه‌های نمایشی است تلاش می‌کنیم که اعتبار خوبی جذب کنیم.بهرحال جامعه تئاتری و خانواده هنرمندان فعالیت‌هایشان وابسته به این اعتبارات است به خصوص گروه‌های مستقل که تئاتر کار می‌کنند.</p>
      <p>مدیرکل هنرهای نمایشی با بیان اینکه با نگاه مثبت معاونت هنری و حمایت وزیر فرهنگ و ارشاد اسلامی به جذب بودجه خوش بین هستند، گفت: تلاش داریم در چند ماه باقی مانده اعتبار خوبی را دریافت کنیم.</p>
      <p>وی درباره اولویت‌های تئاتری در سال آتی گفت: ما از سال قبل که اعتباراتمان محدود شد سعی کردیم برنامه‌هایمان را اولویت بندی کنیم در شاخه‌های مختلف به تناسب اولویت برنامه ریزی کنیم. تمام برنامه‌ها را سعی کردیم برگزار کنیم اما آنهایی که درجه دوم و سوم بود را نتوانستیم انجام دهیم. مثلا سال قبل و امسال حمایت از اعزام گروه‌های نمایشی به رویدادهای خارجی را حذف کردیم چرا که اعتباراتش تأمین نشد. </p>
      <p>کرمی اظهار داشت: بنابراین آنچه برای ما اهمیت و اولویت دارد در سال آتی حمایت از تئاتر شهرستان‌هاف نمایش‌ها و جشنواره‌ها خواهد بود.</p>
      <p> منبع:فارس</p>
      <p>انتهای پیام/</p>
    </article>
  </body>
</html>