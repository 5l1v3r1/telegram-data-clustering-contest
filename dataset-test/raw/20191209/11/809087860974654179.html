<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/fwm/article/Mona+Lisa-135794"/>
    <meta property="og:site_name" content="Filmweb"/>
    <meta property="article:published_time" content="2019-12-09T11:02:45+00:00"/>
    <meta property="og:title" content="Mona Lisa"/>
    <meta property="og:description" content="W najnowszej odsłonie swojego autorskiego cyklu felietonów Piotr Czerkawski wyciąga z lamusa film Neila Jordana pt. &quot;Mona Lisa&quot;. Sprawdźcie, co jest w nim takiego..."/>
  </head>
  <body>
    <article>
      <h1>Mona Lisa</h1>
      <address><time datetime="2019-12-09T11:02:45+00:00">09 Dec 2019, 11:02</time> by <a rel="author">Piotr Czerkawski</a></address>
      <p><i>W najnowszej odsłonie swojego autorskiego cyklu felietonów Piotr Czerkawski wyciąga z lamusa film <a href="https://www.filmweb.pl/person/Neil+Jordan-10293">Neila Jordana</a> pt. <b>"<a href="https://www.filmweb.pl/film/Mona+Lisa-1986-7820">Mona Lisa</a>"</b>. Sprawdźcie, co jest w nim takiego ciekawego, że mimo upływu lat warto do niego powrócić. </i> <br/><br/>***<br/><br/><b>Na pierwszy rzut oka fabuła "<a href="https://www.filmweb.pl/film/Mona+Lisa-1986-7820">Mona Lisy</a>" to klasyczny czarny kryminał o przeciętniaku, który staje się marionetką w grze znacznie potężniejszych sił. (...) "<a href="https://www.filmweb.pl/film/Mona+Lisa-1986-7820">Mona Lisa</a>" to znacznie więcej niż zbiór gagów wyśmiewających nieporadne kroki parweniusza na salonach. <a href="https://www.filmweb.pl/person/Neil+Jordan-10293">Jordan</a> bardzo szybko przekonuje, że niedopasowanie bohatera do otaczającej rzeczywistości ma głębsze podłoże egzystencjalne.</b><b> <br/></b><b><br/></b><br/><a href="https://www.filmweb.pl/person/Neil+Jordan-10293">Neil Jordan</a> ma ostatnio złą passę. Oglądając pozbawioną napięcia <b>"<a href="https://www.filmweb.pl/film/Greta-2018-811261">Gretę</a>"</b> czy krzykliwe <b>"<a href="https://www.filmweb.pl/film/Byzantium-2012-625060">Byzantium</a>"</b>, trudno uwierzyć, że ich reżyser był kiedyś uważany za nadzieję brytyjskiej kinematografii. Ów status <a href="https://www.filmweb.pl/person/Neil+Jordan-10293">Jordan</a> zawdzięczał przede wszystkim <b>"<a href="https://www.filmweb.pl/film/Gra+pozor%C3%B3w-1992-1244">Grze pozorów</a>" </b>(1992) – błyskotliwej krzyżówce kina politycznego i ekstrawaganckiego romansu, zawierającego w dodatku jeden z najbardziej zaskakujących zwrotów akcji w historii kina. W cieniu tamtego filmu po dziś dzień niesłusznie pozostaje starsza o sześć lat <b>"<a href="https://www.filmweb.pl/film/Mona+Lisa-1986-7820">Mona Lisa</a>"</b>, w której irlandzki twórca zdołał ujawnić pokłady swojego talentu. Choć akcja opowieści toczy się głównie wśród obskurnych peep showów, sex shopów i burdeli, reżyserowi udało się unieważnić brutalność świata przedstawionego i nasycić go zaskakującą łagodnością. <br/><br/>Na pierwszy rzut oka fabuła <b>"<a href="https://www.filmweb.pl/film/Mona+Lisa-1986-7820">Mona Lisy</a>"</b> to klasyczny czarny kryminał o przeciętniaku, który staje się marionetką w grze znacznie potężniejszych sił. <a href="https://www.filmweb.pl/person/Neil+Jordan-10293">Jordanowi</a> udaje się rozszerzyć te pozornie wątłe ramy do granic możliwości. Popis reżyserskiej wszechstronności stanowi już sam początek filmu. Pierwsze sceny <b>"<a href="https://www.filmweb.pl/film/Mona+Lisa-1986-7820">Mona Lisy</a>"</b> wydają się żywcem wyjęte z niezobowiązującej komedii romantycznej w stylu<b> </b>"Zakochani w Londynie". Oto brytyjska stolica budzi się do życia, a uśmiechnięty facet w średnim wieku przemierza jej zakątki, najpewniej w drodze na jakieś ważne spotkanie. Zanim zdążymy na dobre rozsmakować się w tej kojącej atmosferze, następuje gwałtowne cięcie. Ze świata późnego <a href="https://www.filmweb.pl/person/Woody.Allen">Woody'ego Allena</a> przenosimy się w sam środek drapieżnego dramatu <a href="https://www.filmweb.pl/person/Mike+Leigh-192">Mike'a Leigha</a>. Nasz bohater, powracający po latach do rodzinnego domu, zostaje z niego wyrzucony przez rozwścieczoną żonę. Dotychczas spokojny mężczyzna wpada w furię; awantura przenosi się na ulicę i zostaje zakończona dopiero dzięki interwencji dawnego przyjaciela. <br/><br/><b>George w Krainie Czarów <br/></b><br/>Rola George'a – z pozoru prostaka, który w aucie bez przerwy słucha nastrojowej "Mona Lisy" Nata Kinga Colea – wydawała się stworzona dla nieodżałowanego <a href="https://www.filmweb.pl/person/Bob+Hoskins-244">Boba Hoskinsa</a>. Zmarły w 2014 roku aktor bywa na ekranie na przemian szorstki i uczynny, zrezygnowany i rozmarzony. Jednocześnie przez cały czas nosi w sobie rodzaj dyskretnego, nieco zawstydzonego sobą ciepła, które tak często dodaje klasy facetom po przejściach. Nic dziwnego, że właśnie za <b>"<a href="https://www.filmweb.pl/film/Mona+Lisa-1986-7820">Mona Lisę</a>"</b> <a href="https://www.filmweb.pl/person/Bob+Hoskins-244">Hoskins</a> otrzymał jedyną w swojej karierze nominację do Oscara (ostatecznie przegrał walkę o statuetkę z <a href="https://www.filmweb.pl/person/Paul.Newman">Paulem Newmanem</a> docenionym za <b>"<a href="https://www.filmweb.pl/film/Kolor+pieni%C4%99dzy-1986-1280">Kolor pieniędzy</a>"</b>).</p>
      <blockquote>Choć akcja opowieści toczy się głównie wśród obskurnych peep showów, sex shopów i burdeli, reżyserowi udało się unieważnić brutalność świata przedstawionego i nasycić go zaskakującą łagodnością.<cite>Piotr Czerkawski</cite></blockquote>
      <p>Choć <a href="https://www.filmweb.pl/person/Neil+Jordan-10293">Jordan</a> oszczędnie dawkuje informacje o głównej postaci, z rozmowy George'a z kumplem dowiadujemy się, że nasz bohater wyszedł właśnie z więzienia. Reżyser zwięźle i dowcipnie obrazuje wyobcowanie doskwierające George'owi po siedmioletniej odsiadce. W scenie, gdy po raz pierwszy dostaje do obsługi pager, wydaje się równie bezradny, co Daniel Blake próbujący skorzystać z komputera. <br/><br/>Na wieść o powrocie druha dawni towarzysze załatwiają mu dość szczególną robotę. George ma być kierowcą i ochroniarzem Simone – luksusowej call girl (świetna <a href="https://www.filmweb.pl/person/Cathy+Tyson-45727">Cathy Tyson</a>, która otrzymała rolę po tym, gdy producentom nie udało się zakontraktować <a href="https://www.filmweb.pl/person/Grace+Jones-7259">Grace Jones</a>). Gdy naszym oczom ukazuje się zjawiskowo piękna dziewczyna, którą sam bohater przezywa "wysoką i szczupłą czarną cizią", reżyser dokonuje kolejnej gatunkowej wolty. Zderzenie plebejusza i dystyngowanej damy stanowi idealny materiał na komedię charakterów o niedobranej parze skazanej przez los na wspólne towarzystwo. <a href="https://www.filmweb.pl/person/Neil+Jordan-10293">Jordan</a> początkowo rzeczywiście podąża tym tropem i z nieokrzesania oraz prostolinijności George'a czyni źródło pierwszorzędnego humoru. Jego charakter najlepiej wyraża scena, w której mężczyzna czeka na Simone w restauracji luksusowego hotelu. Na pytanie kelnera "Earl Grey czy Lapsang Souchong?" George odpowiada: "Nie, nie, poproszę herbatę". <br/><br/><b>"<a href="https://www.filmweb.pl/film/Mona+Lisa-1986-7820">Mona Lisa</a>"</b> to jednak znacznie więcej niż zbiór gagów wyśmiewających nieporadne kroki parweniusza na salonach. <a href="https://www.filmweb.pl/person/Neil+Jordan-10293">Jordan</a> bardzo szybko przekonuje, że niedopasowanie bohatera do otaczającej rzeczywistości ma głębsze podłoże egzystencjalne. Pierwszy sygnał w tej kwestii otrzymujemy już we wspomnianej scenie kłótni George'a z żoną. Gdy partnerzy wychodzą na ulicę, sąsiedzi otaczają ich i obserwują awanturę, jak gdyby oglądali przedstawienie teatralne. Właśnie reakcja otoczenia, akcentująca sztuczność całej sytuacji, irytuje George'a dużo bardziej niż pretensje jego małżonki. <br/><br/>Poczucie obcości nie opuszcza bohatera także, gdy ten decyduje się podjąć współpracę z gangsterami. W jednej z najciekawszych i najbardziej enigmatycznych scen w filmie George zabiera na spotkanie z szefem kupionego w sklepie zoologicznym białego królika. Obecność zwierzęcia z pewnością nadaje ożywczy posmak absurdu – powielanej do znudzenia w gangsterskich filmach – scenie, w której dwóch facetów omawia przestępcze interesy. Jednocześnie trudno oprzeć się wrażeniu, że chodzi tu o coś więcej. Choć w pierwszej chwili może brzmieć to kuriozalnie, przychylam się do zdania brytyjskich krytyków dostrzegających w tej sekwencji nawiązanie do "Alicji w Krainie Czarów". W słynnej powieści <a href="https://www.filmweb.pl/person/Lewis+Carroll-155314">Lewisa Carrolla</a> biały królik był znakiem innego świata, który pozostawał dla głównej bohaterki obcy, nieprzenikniony i tajemniczy. Czymś takim dla George'a okazuje się również wyuzdane uniwersum nocnego Londynu, z jakim zaznajamia go Simone.</p>
      <figure>
        <img src="https://1.fwcdn.pl/an/app/1032473/2019/521.1.jpg"/>
      </figure>
      <blockquote>Wizja irlandzkiego reżysera to do samego końca "Taksówkarz" w wersji light, obdarzony brytyjską flegmą i stroniący od apokaliptycznych lęków.<cite>Piotr Czerkawski</cite></blockquote>
      <p>Element blefu i niedopowiedzenia pojawia się w relacjach między protagonistami już od ich pierwszego spotkania. Znajdująca się w niebezpieczeństwie Simone prosi wówczas zdezorientowanego George'a, by wyprowadził ją z hotelu, udając zazdrosnego męża. Mimo że początkowo bohaterowie wydają się postaciami z dwóch różnych światów, nie potrzeba wiele czasu, by naiwny mężczyzna zamarzył o związaniu się z nową znajomą nie tylko na niby. Wątek stopniowego zakochiwania się George'a w Simone nadaje <b>"<a href="https://www.filmweb.pl/film/Mona+Lisa-1986-7820">Mona Lisie</a>" </b>wymiar współczesnej baśni o prowincjuszu, który niespodziewanie postanawia zawalczyć o rękę księżniczki. Oprócz tego, film dotyka jeszcze jednej, chyba znacznie bardziej interesującej kwestii. Wpatrzony w piękną kobietę bohater coraz bardziej dostosowuje się do stawianych na każdym kroku wymagań. Kluczowe pytanie stawiane przez <a href="https://www.filmweb.pl/person/Neil+Jordan-10293">Jordana</a> brzmi: czy Georgeowi uda się zachować w tych okolicznościach własną tożsamość? <br/><br/>Wpływ Simone na jej szofera manifestuje się nawet na poziomie szczegółu. Po wspólnych zakupach mężczyzna chowa do szafy obciachowe hawajskie koszule i zaczyna przychodzić do pracy w garniturze. W następstwie relacji z urodziwą znajomą George coraz mocniej wnika również w przestępczy półświatek. Trzeba przy okazji przyznać <a href="https://www.filmweb.pl/person/Neil+Jordan-10293">Jordanowi</a>, że ekranowy obraz londyńskich czerwonych dzielnic okazuje się daleki od stereotypu. Zamiast napawać się atmosferą moralnego zepsucia, reżyser woli dostrzec w świecie obskurnych night clubów i hoteli na godziny przestrzeń, w której ludzie rozpaczliwie próbują poradzić sobie z przygniatającą samotnością i brakiem bliskości. Kwintesencję takiego podejścia stanowi sekwencja przedstawiająca George'a przemierzającego czerwoną dzielnicę w rytm – będącej dziś wizytówką filmu – ballady Genesis "In Too Deep". <br/><b><br/>"Taksówkarz" z brytyjską flegmą</b> <br/><br/>Oczywiście <a href="https://www.filmweb.pl/person/Neil+Jordan-10293">Jordan</a> nie zamierza przy tym ignorować obecnej w świecie <b>"<a href="https://www.filmweb.pl/film/Mona+Lisa-1986-7820">Mona Lisy</a>" </b>podłości. Świadomość wszechobecności zła ma także Simone, która w ekskluzywnych pokojach hotelowych bywa zmuszana do spełniania najbardziej bezwstydnych fantazji swoich klientów. Jak dowiadujemy się w miarę rozwoju fabuły, jeszcze nie tak dawno, zamiast w hotelu Ritz, przyjmowała ich zresztą na ulicy. Wówczas zrodziła się skomplikowana przyjaźń Simone z dużo młodszą, uzależnioną od narkotyków Cathy. Wysiłki Simone, by – z pomocą George'a – odszukać dawną znajomą, składają się na kolejny istotny wątek filmu. Sekwencje, w których bohater zanurza się w miejską dżunglę, by odnaleźć i uratować nieletnią prostytutkę, budzą wyraźne skojarzenia z arcydziełem <a href="https://www.filmweb.pl/person/Martin.Scorsese">Martina Scorsesego</a>. Przez <b>"<a href="https://www.filmweb.pl/film/Mona+Lisa-1986-7820">Mona Lisę</a>"</b> przebija – wyczuwalne także w starszym równo o dekadę <b>"<a href="https://www.filmweb.pl/Taksowkarz">Taksówkarzu</a>"</b> –  rozgoryczenie hipokryzją elit i powszechnym przyzwoleniem na nieprawość. Tożsamy wydaje się również towarzyszący obu dziełom kontekst społeczny. O ile <a href="https://www.filmweb.pl/person/Martin.Scorsese">Scorsese</a> realizował swoje dzieło w Stanach Zjednoczonych wyniszczonych wojną w Wietnamie i aferą Watergate, o tyle <a href="https://www.filmweb.pl/person/Neil+Jordan-10293">Neil Jordan</a> stworzył<b> "<a href="https://www.filmweb.pl/film/Mona+Lisa-1986-7820">Mona Lisę</a>" </b>w okresie wzrostu napięć i nierówności społecznych doby thatcheryzmu.  <br/><br/>A jednak wizja irlandzkiego reżysera to do samego końca <b>"<a href="https://www.filmweb.pl/Taksowkarz">Taksówkarz</a>"</b> w wersji light, obdarzony brytyjską flegmą i stroniący od apokaliptycznych lęków. Dzieje się tak pewnie dlatego, że George nie jest wyrzutkiem w typie Travisa Bickle'a i ma do stracenia zbyt dużo, by postawić wszystko na jedną kartę. Świadomy tego <a href="https://www.filmweb.pl/person/Neil+Jordan-10293">Jordan</a> umieszcza w filmie – wynikającą logicznie z przebiegu fabuły – scenę krwawej jatki, ale nie czyni z niej puenty opowieści. Następujący epilog daje bohaterowi, rzadką w przypadku filmów noir, szansę na autorefleksję, przewartościowanie swojego życia i naprawienie błędów z przeszłości. Utrzymany na granicy sentymentalizmu, a przecież ostatecznie piękny finał, wydaje się wiarygodny wyłącznie z jednego powodu. Reżyser okazał się w przedstawionym świecie jedynie gościem, nieświadomym jego reguł wewnętrznych. <a href="https://www.filmweb.pl/person/Neil+Jordan-10293">Neil Jordan</a> z <b>"<a href="https://www.filmweb.pl/film/Mona+Lisa-1986-7820">Mona Lisy</a>"</b> to romantyk, który przypadkowo zbłądził na teren kina gangsterskiego i oswoił tę rzeczywistość za sprawą wewnętrznej czystości.</p>
    </article>
  </body>
</html>