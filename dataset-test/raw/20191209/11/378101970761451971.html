<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1690377/tiki-taka-lotito-vieri"/>
    <meta property="og:site_name" content="Tvblog"/>
    <meta property="article:published_time" content="2019-12-09T11:13:12+00:00"/>
    <meta property="og:title" content="Tiki Taka, Lotito troppo 'loquace' e Christian Vieri si addormenta per protesta"/>
    <meta property="og:description" content="A Tiki Taka Claudio Lotito parla troppo e gli ospiti in studio borbottano. Chrstian Vieri simula la dormita"/>
  </head>
  <body>
    <article>
      <h1>Tiki Taka, Lotito troppo 'loquace' e Christian Vieri si addormenta per protesta</h1>
      <h2>Tiki Taka ospita Claudio Lotito, con il presidente della Lazio che però si lascia andare a lunghi monologhi. In studio risate e borbottii e anche il plateale gesto di stizza di Christian Vieri, che finge di dormire</h2>
      <address><time datetime="2019-12-09T11:13:12+00:00">09 Dec 2019, 11:13</time> by <a rel="author" href="https://www.tvblog.it/author/10086/massimo-falcioni" target="_blank">Massimo Falcioni</a></address>
      <p>Prolisso, ripetitivo, ridondante. Claudio Lotito ormai è conosciuto e anche le sue particolari caratteristiche sono diventate un brand. Nessuno quindi si aspettava domenica sera di trovarsi di fronte una persona diversa dal solito, nonostante la vittoria della sua Lazio contro la Juventus.</p>
      <p>Collegato con <a href="https://www.tvblog.it/categoria/tiki-taka"><i>Tiki Taka</i></a>, il presidente biancoceleste ha concesso poco o nulla ai suoi interlocutori. Scarse informazioni in vista del calciomercato di gennaio, ma pure zero suggestioni sulle chance scudetto della squadra di Simone Inzaghi e poche novità a proposito della costruzione del nuovo stadio della società.</p>
      <p>Gli altri ospiti borbottavano, ridacchiavano e Pierluigi Pardo ha faticato non poco a tenerli a bada. Il conduttore ha tentato più volte di ‘tagliare’ e rompere i lunghi monologhi, con la regia che – non a caso – è riuscita a mantenere per parecchi minuti il primo piano sullo stesso Lotito.</p>
      <p>Ed è stato proprio in occasione di un campo largo dello studio che lo spettatore più attento si è potuto accorgere della reazione dei presenti, con Christian Vieri che ha addirittura simulato una dormita sul divano.</p>
      <p>Un plateale gesto di irritazione che probabilmente ha trovato l’approvazione dei vicini di posto. I loro commenti di stizza, infatti, avvenuti a microfoni aperti, sono giunti al pubblico a casa.</p>
    </article>
  </body>
</html>