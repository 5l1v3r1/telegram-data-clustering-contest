<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vtm.zive.cz/clanky/v-australii-pozorovali-velmi-vzacny-meteor-z-minimesice/sc-870-a-201503/default.aspx"/>
    <meta property="og:site_name" content="VTM.cz"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="V Austrálii pozorovali velmi vzácný meteor z miniměsíce"/>
    <meta property="og:description" content="Pozorování miniměsíce je velkou vzácností • Totéž platí i pro pozorování meteorů, které z něj pocházejí • Astronomové z Curtin University tvrdí, že se jim to povedlo historicky podruhé"/>
  </head>
  <body>
    <article>
      <h1>V Austrálii pozorovali velmi vzácný meteor z miniměsíce</h1>
      <address><time datetime="2019-12-09T11:00:00+00:00">09 Dec 2019, 11:00</time> by <a rel="author">Stanislav Mihulka</a></address>
      <ul>
        <li>Pozorování miniměsíce je velkou vzácností</li>
        <li>Totéž platí i pro pozorování meteorů, které z něj pocházejí</li>
        <li>Astronomové z Curtin University tvrdí, že se jim to povedlo historicky podruhé</li>
      </ul>
      <p>Naše planeta má dost velký a velmi estetický Měsíc. Ve skutečnosti ale obvykle není jedinou oběžnicí Země. Na oběžné dráze se objevují také miniměsíce, což jsou malé asteroidy, které Země zachytí svojí gravitací a pak dočasně obíhají kolem planety. Po nějaké době se opět vydají na cestu vesmírem anebo je pohltí pozemská atmosféra.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=836375448"/>
        <figcaption>
          <a href="https://vtm.zive.cz/clanky/zeme-ma-jeden-mesic-nesmysl-tvrdi-vedci-okolo-zeme-jsou-jeste-minimesice/sc-870-a-194672/default.aspx">Země má jeden měsíc? Nesmysl, tvrdí vědci. Okolo Země jsou ještě miniměsíce</a>
        </figcaption>
      </figure>
      <p>Odborníci jsou přesvědčeni, že kolem Země obíhá vždy nejméně jeden takový miniměsíc, což bývá asteroid o velikosti asi tak 1 metru. Jsou tak malé a nenápadné, že jsme zatím oficiálně pozorovali pouze jediný takový miniměsíc. Nesl označení 2006 RH120 a kolem Země kroužil zhruba 11 měsíců. Pak odletěl do vzdálenějšího vesmíru.</p>
      <p>Pozorování miniměsíce je velkou vzácností. A neméně výjimečné je pozorování meteorů, které pocházejí právě z miniměsíce. Doposud se to podařilo jen jednou, když takový meteor zřejmě pozorovali evropští vědci v roce 2014. Tým astronomů australské Curtin University <a href="http://www.popularmechanics.com/space/solar-system/a30091397/minimoon-meteor/">tvrdí</a>, že se jim to povedlo podruhé.</p>
      <p>K pozorování využili data australské pozorovací sítě Desert Fireball Network. Tato síť v současnosti zahrnuje 50 autonomních kamer, které jsou instalované v pustinách Západní Austrálie a Jižní Austrálie.</p>
      <h3>Výjimečně jasný meteor</h3>
      <p>Dotyčný meteor nese označení DN160822_03. Na australské obloze zazářil 22. srpna 2016. Byl výjimečně jasný a hned si získal pozornost vědců. Když určili jeho trajektorii, tak dospěli k názoru, že jde o meteor z miniměsíce.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=95184895"/>
        <figcaption>
          <a href="https://vtm.zive.cz/clanky/sibirsky-meteorit-ukryval-novy-mineral-ktery-jsme-na-zemi-nikdy-predtim-nevideli/sc-870-a-194536/default.aspx">Sibiřský meteorit ukrýval nový minerál, který jsme na Zemi nikdy předtím neviděli</a>
        </figcaption>
      </figure>
      <p>Badatelé doufají, že jejich pozorování přispěje k výzkumu miniměsíců. Tyto vzácné a velmi pozoruhodné objekty by nám mohly prozradit leccos zajímavého. Kromě pozorování bychom ale miniměsíce rovněž mohli prakticky využít.</p>
      <p>Mohly by například sehrát roli modelového objektu pro vývoj a testování technologií pro mise zaměřené na odběr vzorků z asteroidů ve Sluneční soustavě anebo i na těžbu cenných surovin na asteroidech.</p>
      <p>Jak zdůrazňuje Patrick Shober z badatelského týmu, miniměsíce jsou skutečně skvělé, protože vlastně představují nejbližší a tudíž nejlépe dostupné objekty ve Sluneční soustavě. Jediným problémem by mohla být jejich malá velikost a naopak velká rychlost, ale to není nic, co bychom nemohli technicky zvládnout.</p>
      <p>Titulní ilustrační foto: <a href="https://commons.wikimedia.org/wiki/File:Leonid_Meteor.jpg">Navicore</a>, <a href="https://creativecommons.org/licenses/by/3.0%20/deed.cs">CC BY 3.0</a></p>
    </article>
  </body>
</html>