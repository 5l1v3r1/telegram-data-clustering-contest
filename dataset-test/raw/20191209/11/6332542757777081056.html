<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.antena3.ro/actualitate/social/ofiterul-care-i-a-trimis-jurnalistei-sercan-mesaje-de-amenintare-condamnat-la-un-an-de-inchisoare-549653.html"/>
    <meta property="og:site_name" content="www.antena3.ro"/>
    <meta property="article:published_time" content="2019-12-09T11:12:00+00:00"/>
    <meta property="og:title" content="Ofițerul care i-a trimis jurnalistei Emilia Șercan mesaje de amenințare, condamnat la un an de închisoare cu suspendare"/>
    <meta property="og:description" content="Magistrații Tribunalului București l-au condamnat la un an de închisoare cu amânarea executării pedepsei pe Adrian Bărbulescu, cel care i-a trimis mesaje de amenințare jurnalistei Emilia Șercan. Ofițerul și-a recunoscut vina. Decizia nu este definitivă."/>
  </head>
  <body>
    <article>
      <h1>Ofițerul care i-a trimis jurnalistei Emilia Șercan mesaje de amenințare, condamnat la un an de închisoare cu suspendare</h1>
      <address>
        <time datetime="2019-12-09T11:12:00+00:00">09 Dec 2019, 11:12</time>
      </address>
      <p>Magistrații Tribunalului București l-au condamnat la un an de închisoare cu amânarea executării pedepsei pe Adrian Bărbulescu, cel care i-a trimis mesaje de amenințare jurnalistei Emilia Șercan. Ofițerul și-a recunoscut vina. Decizia nu este definitivă.</p>
      <p>Instanța a admis acordul de recunoaștere a vinovăției. </p>
      <p>În cursul urmăririi penale, Gheorghe Adrian Bărbulescu şi procurorul au încheiat un acord, ca urmare a recunoaşterii vinovăţiei de către inculpat, în conformitate cu dispozitiile art. 478 C.pr.pen. Acordul de recunoaştere a vinovăţiei are ca obiect recunoaşterea comiterii faptei şi acceptarea încadrării juridice. De asemenea, priveşte felul şi cuantumul pedepsei, precum şi forma de executare a acesteia.</p>
      <figure>
        <img src="https://www.antena3.ro/static/images/blank.gif"/>
      </figure>
      <h3>
        <a href="https://www.antena3.ro/actualitate/ion-iliescu-despre-situatia-din-psd-de-acum-partidul-functioneaza-doar-ca-un-instrument-de-putere-549694.html">Ion Iliescu, despre situația din PSD de acum: „Partidul funcționează doar ca un instrument de putere”</a>
      </h3>
      <p><a href="https://www.antena3.ro/actualitate/">Actualitate</a> 09 Dec, 2019</p>
      <p>După încheierea acordului de recunoaştere a vinovăţiei, procurorul a sesizat instanţa competentă să judece cauza în fond şi a trimis acesteia acordul de recunoaştere a vinovăţiei, însoţit de dosarul de urmărire penală. Instanța a admis astfel acordul de recunoaştere a vinovăţiei şi a pronunţat soluţia cu privire la care s-a ajuns la un acord în cursul urmăririi penale.</p>
      <p>Tot în cauza privind amenințarea jurnalistei, <a href="https://www.antena3.ro/tag/dna-14587.html">DNA</a> i-a trimis în judecată pe fostul prorector al Academiei, Petrică Marcoci, și pe rectorul instituției, Adrian Iacob, pentru instigare la șantaj. Cei doi l-ar fi convins pe Adrian Bărbulescu să îi trimită mesaje Emiliei Șercan.</p>
      <p>„La sfârşitul lunii martie – începutul lunii aprilie 2019, inculpaţii Iacob Adrian şi Marcoci Petrică-Mihail, rector, respectiv prorector al Academiei de Poliţie „Alexandru Ioan Cuza”, l-au determinat pe inculpatul Bărbulescu Gheorghe Adrian să transmită unei persoane, jurnalist de investigaţie – persoană vătămată, mesaje de ameninţare (un mesaj tip text şi cinci mesaje folosind aplicaţia Facebook Messenger) pentru a o constrânge să înceteze investigaţiile jurnalistice care îl vizau pe rectorul Academiei de Poliţie, urmărind astfel eliminarea riscurilor pentru cariera lor profesională. Concomitent, cei doi instigatori i-au promis poliţistului care a trimis efectiv mesajele de ameninţare că îi vor asigura protecţia pentru a nu fi tras la răspundere penală şi, pe parcursul săvârşirii faptelor, chiar i-au adresat încurajări”, se arată într-un comunicat al Direcţiei Naţionale Anticorupţie.<br/> </p>
    </article>
  </body>
</html>