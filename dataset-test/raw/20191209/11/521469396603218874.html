<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468921/%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%B4%DA%A9%D8%A7%D8%B1%DA%86%DB%8C%D8%A7%D9%86-%D9%BE%D8%B1%D9%86%D8%AF%DA%AF%D8%A7%D9%86-%D9%85%D9%87%D8%A7%D8%AC%D8%B1-%DA%AF%DB%8C%D9%84%D8%A7%D9%86"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T11:30:17+00:00"/>
    <meta property="og:title" content="برخورد با شکارچیان پرندگان مهاجر گیلان"/>
    <meta property="og:description" content="رئیس یگان حفاظت محیط‌ ‌زیست گیلان گفت: برخورد با شکارچیان متخلف پرندگان مهاجر افزایش یافته است."/>
  </head>
  <body>
    <article>
      <h1>برخورد با شکارچیان پرندگان مهاجر گیلان</h1>
      <h2>رئیس یگان حفاظت محیط‌ ‌زیست گیلان گفت: برخورد با شکارچیان متخلف پرندگان مهاجر افزایش یافته است.</h2>
      <address>
        <time datetime="2019-12-09T11:30:17+00:00">09 Dec 2019, 11:30</time>
      </address>
      <p>به گزارش همشهری آنلاین به نقل از ایسنا، ساسان اکبری‌پور با بیان اینکه براساس مشاهدات عینی جمعیت پرندگان مهاجر مطلوب است گفت: باتوجه به کاهش دما شاهد ورود دسته‌های پرندگان مهاجر از گونه‌های حمایت‌شده مانند قو، پلیکان و غازهای هوایی در مناطق تحت مدیریت از جمله پناهگاه حیات وحش سلکه، سرخانکل، امیرکلایه و پارک ملی بوجاق در استان <a href="https://www.hamshahrionline.ir/photo/44462/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%DA%AF%DB%8C%D9%84%D8%A7%D9%86">گیلان</a> هستیم.</p>
      <p>وی ادامه داد: این مناطق تا پایان فصل مهاجرت به عنوان زیستگاه امن و محلی مناسب برای تغذیه، استراحت، زمستان‌گذرانی این پرندگان است تا در پایان فصل مهاجرت این پرندگان برای بازگشت به زیستگاه‌های اصلی خود آماده باشند.</p>
      <p>رئیس <a href="https://www.hamshahrionline.ir/news/90974/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%B3%D8%A7%D8%B2%D9%85%D8%A7%D9%86-%D8%AD%D9%81%D8%A7%D8%B8%D8%AA-%D9%85%D8%AD%DB%8C%D8%B7-%D8%B2%DB%8C%D8%B3%D8%AA-%D8%A7%DB%8C%D8%B1%D8%A7%D9%86">یگان حفاظت محیط‌ ‌زیست</a> گیلان، خاطرنشان کرد: پایش و گشت‌های محیط بانان از تالاب‌ها و آبگیرها برای برخورد با شکارچیان متخلف افزایش یافته و در دستور کار پرسنل یگان حفاظت <a href="https://www.hamshahrionline.ir/news/172176/%D9%85%D8%AC%D9%84%D9%87-%D9%85%D8%AD%DB%8C%D8%B7-%D8%B2%DB%8C%D8%B3%D8%AA">محیط‌ ‌زیست</a> قرار گرفته است.</p>
      <p>وی گفت: امروز در اجرای گشت مشترک و کنترل و پایش، در مناطق تحت مدیریت حوزه تالاب و حاشیه این مناطق پس از انجام عملیات کمین و در نهایت تعقیب و گریز، شکارچیان غیرمجاز دستگیر شدند.</p>
      <p>اکبری پور افزود: متخلفان با هویت مشخص بدون اخذ پروانه شکار و بر خلاف ضوابط در روز ممنوع شکار با به همراه داشتن اسلحه قاچاق و سلاح تک لول قصد ورود به مناطق حفاظت شده و شکار داشتند که با حضور به موقع ماموران محیط‌ ‌زیست پیش از هر گونه کشتار پرندگان مهاجر دستگیر و اسلحه‌های آنان توقیف و ضبط شد.</p>
      <p>وی گفت: متخلفین برای رسیدگی به پرونده و طی مراحل قانونی تحویل مراجع ذیصلاح خواهند شد.</p>
    </article>
  </body>
</html>