<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654629/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T11:41:00+00:00"/>
    <meta property="og:title" content="Втрати української економіки від агресії РФ становлять від 50 до 150 мільярдів доларів — Милованов"/>
    <meta property="og:description" content="Міністр економіки Тимофій Милованов оприлюднив статистику щодо втрат української економіки від агресії РФ та оцінку залишкової вартості об’єктів нерухомого держмайна на непідконтрольних територіях Донбасу та в анексованому Криму."/>
  </head>
  <body>
    <article>
      <h1>Втрати української економіки від агресії РФ становлять від 50 до 150 мільярдів доларів — Милованов</h1>
      <address>
        <time datetime="2019-12-09T11:41:00+00:00">09 Dec 2019, 11:41</time>
      </address>
      <p>Міністр економіки Тимофій Милованов оприлюднив статистику щодо втрат української економіки від агресії РФ та оцінку залишкової вартості об'єктів нерухомого держмайна на непідконтрольних територіях Донбасу та в анексованому Криму.</p>
      <p>Про це він <a href="https://www.facebook.com/photo.php?fbid=1542620225907154&amp;set=a.425481870954334&amp;type=3">написав</a> у Facebook.</p>
      <p>"Прямі втрати в 2014-2015 роках склали 15-20% ВВП. За оцінками, загальні втрати складають від 50 до 150 млрд доларів (наприклад, Андерс Аслунд дає оцінку біля 100 млрд).</p>
      <p>А оцінка залишкової вартості об’єктів нерухомого державного майна на непідконтрольних територіях (Крим+Донбас) складає близько 85 млрд грн", - підкреслив міністр.</p>
      <p>Милованов зазначив, що на території АР Крим та Севастополя зареєстровано 57,7 тисяч об'єктів нерухомого держмайна залишковою вартістю 46 млрд грн, на території Донецької області - майже 120 тис об'єктів нерухомого держмайна залишковою вартістю 33 млрд грн, на території Луганської області - майже 70 тис об'єктів нерухомого держмайна залишковою вартістю 23 млрд грн.</p>
      <p>"За оцінками Фонду державного майна, близько 70 % державних активів на території Донецької та Луганської областей розташовані на непідконтрольних територіях", - додав голова Мінекономіки.</p>
      <p>Економічна правда</p>
    </article>
  </body>
</html>