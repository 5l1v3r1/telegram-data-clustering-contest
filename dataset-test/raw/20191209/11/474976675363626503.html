<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/122929/banas-nie-odpuszcza-nik-zmiazdzy-sztandarowy-program-patryka-jakiego.html"/>
    <meta property="og:site_name" content="Do Rzeczy"/>
    <meta property="article:published_time" content="2019-12-09T11:11:00+00:00"/>
    <meta property="og:title" content="Banaś nie odpuszcza. NIK zmiażdży sztandarowy program Patryka Jakiego"/>
    <meta property="og:description" content="We wtorek Najwyższa Izba Kontroli ma ogłosić miażdżący raport dotyczący sztandarowego programu byłego wiceministra sprawiedliwości Patryka Jakiego – informuje radio RMF FM. W dokumencie zawarte mają być także zawiadomienia do prokuratury."/>
  </head>
  <body>
    <article>
      <h1>Banaś nie odpuszcza. NIK zmiażdży sztandarowy program Patryka Jakiego</h1>
      <address>
        <time datetime="2019-12-09T11:11:00+00:00">09 Dec 2019, 11:11</time>
      </address>
      <h4>We wtorek Najwyższa Izba Kontroli ma ogłosić miażdżący raport dotyczący sztandarowego programu byłego wiceministra sprawiedliwości Patryka Jakiego – informuje radio RMF FM. W dokumencie zawarte mają być także zawiadomienia do prokuratury.</h4>
      <p>Chodzi o flagowy program byłego wiceministra sprawiedliwości pod hasłem "Praca dla więźniów". Rozpoczęty w 2016 roku z inicjatywy Jakiego projekt ma być - wedle informacji RMF FM - ostro skrytykowany. Oprócz tego jednak, w raporcie NIK znajdują się też zawiadomienia do prokuratury.</p>
      <p>Z ustaleń rozgłośni wynika, że krytyczna ocena NIK dotyczy części inwestycji związanych z wdrażaniem programu. Polegał on na tworzeniu miejsc pracy dla więźniów przez budowę hal produkcyjnych w zakładach karnych. Kontrolerzy mieli wykryć nieprawidłowości w przetargach na te inwestycje – donosi RMF.</p>
      <p>Raportu nie zaprezentuje jednak prezes Izby Marian Banaś, prawdopodobnie na konferencji zabraknie nawet któregoś z wiceprezesów. Dokument przedstawią dyrektorzy NIK.</p>
      <p>Marian Banaś w ogóle nie chce występować publicznie. Prezes NIK nie pojawi się m. in. na planowanej we wtorek na 12-tą senackiej Komisji Samorządu Terytorialnego i Administracji Państwowej, gdzie miał odpowiedzieć na pytania senatorów.</p>
      <p>W piątek "Dziennik Gazeta Prawna" podał, że jeszcze przed świętami NIK opublikuje ważne dwa raporty - jeden w związku z aferą GetBack, a drugi dotyczący działalności Krajowej Administracji Skarbowej. "Oba mogą być niewygodne dla PiS. Pierwszy z nich może ujawnić niedociągnięcia nadzoru finansowego. Drugi raport może być korzystny dla Banasia, jeśli wykaże zasługi KAS w uszczelnianiu systemu podatkowego" – informował "DGP".</p>
      <footer>/ Źródło: <a href="http://www.rmf24.pl/">RMF 24<br/></a>/ bal</footer>
      <related>
        <h4>Czytaj także</h4>
        <a href="https://www.dorzeczy.pl/kraj/122897/dgp-nik-prawdopodobnie-zlozy-zawiadomienie-w-sprawie-funduszu-sprawiedliwosci.html"/>
      </related>
    </article>
  </body>
</html>