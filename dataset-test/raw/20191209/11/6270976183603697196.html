<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/12/09/v-ofisi-prezydenta-rozpovily-hto-shhe-prybuv-do-paryzhu-v-skladi-ukrayinskoyi-delegatsiyi/"/>
    <meta property="og:site_name" content="Рубрика"/>
    <meta property="article:published_time" content="2019-12-09T11:08:20+00:00"/>
    <meta property="og:title" content="В Офісі президента розповіли, хто ще прибув до Парижу в складі української делегації"/>
    <meta property="og:description" content="В Офісі президента України Володимира Зеленського наразі не готові сказати, скільки можуть тривати переговори в “нормандському форматі” 9 грудня в Парижі. “Французька сторона, як приймаюча сторона, зробила план, але ви ж самі розумієте, що це переговори, і вони можуть відбуватися і короткий час, і тривалий час. Ніхто не може наразі сказати, скільки точно триватимуть переговори: […]"/>
  </head>
  <body>
    <article>
      <h1>В Офісі президента розповіли, хто ще прибув до Парижу в складі української делегації</h1>
      <address><time datetime="2019-12-09T11:08:20+00:00">09 Dec 2019, 11:08</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/2019-05-28T094201Z_1161357980_RC17BB5D6550_RTRMADP_3_UKRAINE-POLICE-860x580-c-1.jpg"/>
      </figure>
      <p>Фото Reuters<br/><b><b>В Офісі президента України Володимира Зеленського наразі не готові сказати, скільки можуть тривати переговори в “нормандському форматі” 9 грудня в Парижі.</b></b></p>
      <p>“Французька сторона, як приймаюча сторона, зробила план, але ви ж самі розумієте, що це переговори, і вони можуть відбуватися і короткий час, і тривалий час. Ніхто не може наразі сказати, скільки точно триватимуть переговори: як двосторонні зустрічі, так і зустріч у “нормандському форматі”, – <a href="https://ua.interfax.com.ua/news/general/629282.html">сказав</a> заступник глави Офісу президента України Кирило Тимошенко на брифінгу в Києві.</p>
      <p>Тимошенко також зазначив, що Україна привезла до Парижа <b>досить велику делегацію.</b></p>
      <p>“Члени делегації можуть мінятися залежно від того, які питання обговорюватимуться. Радники можуть підключатися і допомагати президентові у вирішенні тих чи інших питань”, – зазначив він.</p>
      <p>Тимошенко повідомив, що до Парижа прибули і глава Служби безпеки України Іван Баканов, і міністр внутрішніх справ Арсен Аваков, і головнокомандувач – начальник Генерального штабу ЗСУ Руслан Хомчак.</p>
      <p>Із Зеленським до Парижа прибув також керівник Офісу президента Андрій Богдан, перший помічник президента Сергій Шефір і помічник президента Андрій Єрмак.</p>
      <p>Нагадаємо, що <a href="https://rubryka.com/2019/12/09/ministr-energetyky-i-vykonavchyj-dyrektor-naftogazu-mozhut-vzyaty-uchast-u-dvostoronnij-zustrichi-zelenskogo-i-putina/">міністр енергетики і виконавчий директор “Нафтогазу” можуть взяти участь у двосторонній зустрічі Зеленського і Путіна.</a></p>
    </article>
  </body>
</html>