<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055401/article/epikairothta/kosmos/proodos-sth-saoydikh-aravia-koinh-eisodos-sta-estiatoria-gia-andres-kai-gynaikes"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T11:49:33+00:00"/>
    <meta property="og:title" content="Πρόοδος στη Σαουδική Αραβία: Κοινή είσοδος στα εστιατόρια για άνδρες και γυναίκες"/>
    <meta property="og:description" content="Τα εστιατόρια και τα καφέ στη Σαουδική Αραβία δεν θα είναι πλέον υποχρεωμένα να διαθέτουν διαφορετικές εισόδους για τις γυναίκες, ανακοίνωσαν οι αρχές του υπερσυντηρητικού βασιλείου."/>
  </head>
  <body>
    <article>
      <h1>Πρόοδος στη Σαουδική Αραβία: Κοινή είσοδος στα εστιατόρια για άνδρες και γυναίκες</h1>
      <address>
        <time datetime="2019-12-09T11:49:33+00:00">09 Dec 2019, 11:49</time>
      </address>
      <p>Τα εστιατόρια και τα καφέ στη Σαουδική Αραβία δεν θα είναι πλέον υποχρεωμένα να διαθέτουν διαφορετικές εισόδους για τις γυναίκες, ανακοίνωσαν οι αρχές του υπερσυντηρητικού βασιλείου.</p>
      <p>Μέχρι στιγμής τα εστιατόρια στη χώρα διέθεταν δύο εισόδους: μία για τους άνδρες που ήταν μόνοι τους και μία για τις γυναίκες και τις οικογένειες. Τον τελευταίο καιρό όμως οι περιορισμοί αυτοί είχαν αρχίσει να χαλαρώνουν, με πολλά εστιατόρια και άλλους χώρους εστίασης να μην επιβάλλουν αυστηρά τον διαχωρισμό αυτό.</p>
      <p>Το υπουργείο Δήμων και Επαρχιακών Υποθέσεων ανακοίνωσε χθες Κυριακή στο Twitter την αναστολή πολλών υποχρεώσεων των εστιατορίων, ανάμεσά τους και αυτή της ύπαρξης δύο εισόδων.</p>
      <p>Προς το παρόν δεν είναι ξεκάθαρο αν η αλλαγή αυτή θα αφορά και το εσωτερικό των χώρων εστίασης, όπου συνήθως υπάρχει μία αίθουσα για τους άνδρες που είναι μόνοι και μία άλλη για τις οικογένειες και τις γυναίκες.</p>
      <p>Με πρωτοβουλία του πρίγκιπα διαδόχου της Σαουδικής Αραβίας Μοχάμεντ μπιν Σαλμάν έχουν υιοθετηθεί σειρά μεταρρυθμίσεων στη χώρα, στις οποίες περιλαμβάνεται η χαλάρωση κάποιων απαγορεύσεων για τις γυναίκες. Πλέον αυτές μπορούν να οδηγούν, αλλά και να αποκτούν διαβατήριο χωρίς να χρειάζονται τη συναίνεση ενός άνδρα κηδεμόνα.</p>
      <p>Ωστόσο ακτιβιστές καταγγέλλουν ότι πολλοί νόμοι που κάνουν διακρίσεις εις βάρος των γυναικών εξακολουθούν να παραμένουν σε ισχύ στη Σαουδική Αραβία.</p>
      <p>Εξάλλου παράλληλα με την υιοθέτηση μεταρρυθμίσεων, το Ριάντ έχει αυξήσει την πίεση εναντίον των αντιφρονούντων και των υπέρμαχων των δικαιωμάτων των γυναικών, με δεκάδες εξ αυτών να έχουν συλληφθεί και να κρατούνται, ενώ υπάρχουν και καταγγελίες για βασανιστήρια.</p>
      <p>
        <sup>
          <i>Πηγή: ΑΠΕ - ΜΠΕ</i>
        </sup>
      </p>
    </article>
  </body>
</html>