<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/12/09/noi-kezilabda-vb-vereseget-szenvedett-a-franciaktol-14-lett-a-magyar-csapat"/>
    <meta property="og:site_name" content="infostart"/>
    <meta property="article:published_time" content="2019-12-09T11:13:14+00:00"/>
    <meta property="og:title" content="Női kézilabda-vb - Vereséget szenvedett a franciáktól, 14. lett a magyar csapat"/>
    <meta property="og:description" content="A Japánban zajló olimpiai kvalifikációs világbajnokságon a magyar válogatott a hétfői helyosztón 26-21-re kikapott a legutóbb vb-győztes és Európa-bajnok francia csapattól Kumamotóban."/>
  </head>
  <body>
    <article>
      <h1>Női kézilabda-vb - Vereséget szenvedett a franciáktól, 14. lett a magyar csapat</h1>
      <address><time datetime="2019-12-09T11:13:14+00:00">09 Dec 2019, 11:13</time> by <a rel="author">Infostart</a></address>
      <h3>A Japánban zajló olimpiai kvalifikációs világbajnokságon a magyar válogatott a hétfői helyosztón 26-21-re kikapott a legutóbb vb-győztes és Európa-bajnok francia csapattól Kumamotóban.</h3>
      <p>A magyar együttes három győzelemmel és négy vereséggel zárta a tornát. A két évvel ezelőtti 15. helyezés után története második legrosszabb világbajnoki szereplését produkálta, ugyancsak Kim Rasmussen szövetségi kapitány irányításával, ennek ellenére még mindig van esélye kijutni a jövő nyári, tokiói olimpiára.</p>
      <blockquote>A magyar válogatott legutóbb 2003-ban játszhatott trófeáért világversenyen, a zágrábi vb-döntőben ugyancsak Franciaországgal találkozott, és drámai meccsen, hosszabbításban veszített.</blockquote>
      <p>Ezúttal az Elnök Kupa, vagyis az alsóház legjobb helyezése volt a mérkőzés tétje. A találkozót a helyszínen tekintette meg Takamado Hiszako hercegnő, aki a japán labdarúgó, jégkorong, vitorlázó, vívó és fallabda szövetségében tiszteletbeli elnöki posztot tölt be.</p>
      <p>Kiss Éva bravúros védéseire alapozva jól kezdtek a magyarok, akik elsősorban a szélsőiktől várták a gólokat, őket igyekeztek helyzetbe hozni. A franciák hatékony átlövésekkel tartották a lépést, és bár az iramra nem lehetett panasz, a tétnélküliség rányomta bélyegét a hibákkal tarkított meccsre. A szünet előtt a magyar együttes már 12-9-re vezetett, az ellenfél azonban három percen belül egyenlített.</p>
      <p>A franciák a 41. percben vezettek először, és mivel kevesebbet hibáztak, a vége előtt tíz perccel már három gól volt az előnyük. A magyaroknak a hajrában már nem volt erejük a fordításra, nem tudták megállítani ellenfelük lendületes akcióit, és akadt egy 13 perces szakasz, amikor csupán egyszer találtak be. Háfra Noémi nyolcszor kísérletezett lövéssel, de egyetlen gólt sem szerzett. A mezőny legjobbjának megválasztott Lukács Viktória a különdíját Takamado Hiszako hercegnőtől vehette át. A Bajnokok Ligája-címvédő Győri Audi ETO KC francia irányítója, Estelle Nze Minko kétszer volt eredményes.</p>
      <p>A két csapat ötvenedik alkalommal találkozott egymással, és harminc magyar győzelem, illetve két döntetlen mellett ez volt a 18. francia siker. A legutóbbi Európa-bajnokságon hetedik helyezett magyar csapat akkor jut ki a márciusi olimpiai selejtezőre, ha a tavalyi kontinenstorna 2-6. helyezettjei, vagyis Oroszország, Hollandia, Norvégia, Svédország és Románia közül legalább négy válogatott kivívja az olimpiai szereplés, illetve a selejtezőn való részvétel jogát a világbajnokságon.</p>
      <p>Az Európa-bajnokságról az a két legjobb csapat szerez részvételi jogot a selejtezőre, amelyek nem vívják ki az olimpián vagy a kvalifikációs tornán való szereplés jogát a mostani vb-n.</p>
      <aside>Eredmény, a 13. helyért:<br/>Franciaország-Magyarország 26-21 (12-12)<br/><br/>Kumamoto, v.: Alpaidze, Berezskina (oroszok)<br/>lövések/gólok: 42/26, illetve 50/21<br/>gólok hétméteresből: 4/4, illetve 3/3<br/>kiállítások: 6, illetve 4 perc<br/><br/>Magyarország: Kiss É. - Lukács 7, Kovacsics 3, Tóvizi 2, Háfra, Tomori 2, Schatzl 1, cserék: Kiss N., Tóth G., Pásztor, Vámos, Szabó L. 3, Márton G. 3, Bíró, Klujber, szövetségi kapitány: Kim Rasmussen</aside>
      <p>
        <i>Nyitókép: MTI/EPA/Jamamura Hirosi</i>
      </p>
    </article>
  </body>
</html>