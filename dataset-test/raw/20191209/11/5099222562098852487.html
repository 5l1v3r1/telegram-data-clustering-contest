<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23539909-gabriel-firea-vrea-fie-numarul-2-psd-spune-despre-marcel-ciolacu.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T11:32:00+00:00"/>
    <meta property="og:title" content="Gabriela Firea ar vrea să fie numărul 2 în PSD. Ce spune despre Marcel Ciolacu"/>
    <meta property="og:description" content="Gabriela Firea a anunțat că nu ar exclude o candidatură pentru funcția de președinte executiv al PSD, la Congresul partidului. Primarul general al Capitalei a adăugat că va candida momentan pentru"/>
  </head>
  <body>
    <article>
      <h1>Gabriela Firea ar vrea să fie numărul 2 în PSD. Ce spune despre Marcel Ciolacu</h1>
      <address><time datetime="2019-12-09T11:32:00+00:00">09 Dec 2019, 11:32</time> by <a rel="author">D.D.</a></address>
      <p><b>Gabriela Firea a anunțat că nu ar exclude o candidatură pentru funcția de președinte executiv al PSD, la Congresul partidului. Primarul general al Capitalei a adăugat că va candida momentan pentru șefia PSD București și l-ar putea susține la conducerea PSD pe Marcel Ciolacu. <br/></b><br/>„În această perioadă sunt alegeri la sectoare și vom programa și pentru București”, a afirmat Gabriela Firea, citată de Mediafax, înaintea ședinței conducerii colective interimare a PSD.<br/><br/>Întrebată dacă va candida pentru șefia PSD București, Gabriela Firea a răspuns: „Cu siguranță”. <br/><br/>De asemenea, Firea a reiterat că nu va candida la Congres pentru funcția de președinte al formațiunii, însă nu exclude o candidatură pentru poziția de președinte executiv. „Pentru funcția de președinte, nu. Am anunțat. Discutăm despre o candidatură pentru funcția de președinte executiv al PSD. Dacă cei care candidează la funcția de președinte discută cu mine și mă consideră o persoană potrivită pentru a fi într-o conducere colectivă, nu am de ce să spun nu”, a explicat Firea. <br/><br/>Întrebată cine ar trebui să o considere persoana potrivită să facă parte din conducerea PSD, primarul general al Capitalei a răspuns: „Cei care vor candida. Principalii. Cu singuranță (vreau să fac echipă cu președintele – n.r.). Nu mi se pare ca numărul doi să fie în contradicție cu numărul unu”. <br/><br/>Totodată, întrebată dacă îl vede potrivit pe Marcel Ciolacu la șefia PSD, nu doar interimar, Firea a precizat: „De ce nu?”. <br/><br/>Conducerea interimară colectivă a PSD s-a reunit, luni, la sediul partidului din Kiseleff, pe ordinea de zi fiind mai multe teme, precum strategia partidului privind pensiile speciale, alegerile anticipate și organizarea Congresului formațiunii din 29 februarie. PSD ar depune o moțiune de cenzură în Parlament dacă Guvernul Orban își asumă răspunderea pe Legea bugetului de stat pe anul 2020 sau pe alegerea primarilor în două tururi de scrutin.</p>
    </article>
  </body>
</html>