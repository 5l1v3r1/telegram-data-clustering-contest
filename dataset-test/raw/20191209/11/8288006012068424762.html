<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176367/wada-suspendovala-rusko-na-styri-roky-trest-sa-tyka-aj-futbalovych-ms"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T11:38:32+00:00"/>
    <meta property="og:title" content="WADA suspendovala Rusko na štyri roky, trest sa týka aj futbalových MS"/>
    <meta property="og:description" content="Svetová antidopingová agentúra (WADA) v pondelok suspendovala Rusko z účasti na medzinárodných podujatiach v nasledujúcom štvorročnom období."/>
  </head>
  <body>
    <article>
      <h1>WADA suspendovala Rusko na štyri roky, trest sa týka aj futbalových MS</h1>
      <h2>Svetová antidopingová agentúra (WADA) v pondelok suspendovala Rusko z účasti na medzinárodných podujatiach v nasledujúcom štvorročnom období.</h2>
      <address><time datetime="2019-12-09T11:38:32+00:00">09 Dec 2019, 11:38</time> by <a rel="author">TASR</a></address>
      <p>Lausanne 9. decembra (TASR) - Svetová antidopingová agentúra (WADA) v pondelok suspendovala Rusko z účasti na medzinárodných podujatiach v nasledujúcom štvorročnom období. Trest zahŕňa budúcoročné olympijské hry v Tokiu a zimné hry 2022 v Pekingu. <b>Výkonný výbor WADA o tom rozhodol na pondelkovom zasadnutí vo švajčiarskom Lausanne.</b></p>
      <p>Podľa hovorcu WADA bolo rozhodnutie o predĺžení ruských sankcií akceptované jednomyseľne. Rusko čelí obvineniu, že falšovalo záznamy dát z antidopingového laboratória v Moskve. Ruskí športovci budú môcť na najväčších podujatiach štartovať so štatútom <i>"nezávislých"</i> a bez národných symbolov, podobne ako na zimnej olympiáde 2018 v Pjongčangu.</p>
      <p><b>Medzinárodný olympijský výbor (MOV) už skôr potvrdil, že sa bude držať rozhodnutí WADA.</b> <i>„Sú záväzné,"</i> uviedol minulý týždeň prezident MOV Thomas Bach. WADA už predtým opätovne suspendovala Ruskú antidopingovú agentúru (RUSADA). Pondelňajšie rozhodnutie sa vzťahuje aj na futbalové MS 2022 v Katare a šampionáty v ďalších športoch. Rusko má 21 deň na to, aby sa voči verdiktu odvolalo.</p>
      <p>WADA otvorila desiatky prípadov proti ruským športovcom podozrivým z porušenia antidopingových pravidiel. <b>Celkovo je podozrivých 298 Rusov, manipulácia z dátami z moskovského laboratória však výrazne skomplikovala prácu vyšetrovateľov.</b> WADA vyšetruje iba 153 podozrivých, zvyšné prípady zmarili vymazané či zmenené dokumenty z moskovského laboratória. Doposiaľ začali stíhanie voči 41 ruským vzpieračom, dvom reprezentantom v taekwonde, jednom zápasníkovi a kanoistovi.</p>
    </article>
  </body>
</html>