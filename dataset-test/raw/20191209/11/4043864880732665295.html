<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234273/"/>
    <meta property="og:site_name" content="Українська правда"/>
    <meta property="article:published_time" content="2019-12-09T11:26:52+00:00"/>
    <meta property="og:title" content="Поліція взялася за Богдана після заяви Кличка"/>
    <meta property="og:description" content="Національна поліція розпочала кримінальне провадження щодо ймовірного “самоправства” голови Офісу президента Андрія Богдана за заявою міського голови Києва Віталія Кличка."/>
  </head>
  <body>
    <article>
      <h1>Поліція взялася за Богдана після заяви Кличка</h1>
      <address>
        <time datetime="2019-12-09T11:26:52+00:00">09 Dec 2019, 11:26</time>
      </address>
      <p>Національна поліція розпочала кримінальне провадження щодо ймовірного "самоправства" голови Офісу президента Андрія Богдана за<a href="https://www.pravda.com.ua/news/2019/11/1/7230751/"> заявою</a> міського голови Києва Віталія Кличка.</p>
      <p><b>Джерело: </b><a href="https://www.radiosvoboda.org/a/news-politsiya-bohdan-rozsliduvannia/30315646.html?fbclid=IwAR26CjAoWq9nmWRFhaXcDA0DDlC9emU_mqAUhltFh7m8N9PMv8bE9pxO4Bs">"Радіо свобода"</a> з посиланням на відповідь поліції Кличку  </p>
      <p><b>Дослівно поліція:</b> "27 листопада 2019 року слідчим управлінням Головного управління Національної поліції у місті Києві внесено відомості до Єдиного реєстру досудових розслідувань …за ознаками кримінального порушення, передбаченого статтею 356 Кримінального кодексу України".</p>
      <figure>
        <img src="https://img.pravda.com/images/doc/1/5/1552a06-bogdan-klychko.jpg"/>
      </figure>
      <p><b>Деталі:</b> Відзначається, що Богдан поки публічно не відреагував на звернення Кличка до Нацполіції.</p>
      <p>Мер Києва із заявою щодо "самоправства" Богдана звернувся до поліції на початку листопада.</p>
      <p>Згідно з документом, Кличко вважає, що Богдан вчинив кримінальне правопорушення, коли звернувся до Кабміну з листом щодо його звільнення, оскільки такі дії, на його думку, не належать до посадових обов’язків голови Офісу президента.</p>
      <p>Наприкінці вересня Кличко вже подавав позов проти Богдана до суду. На його думку, керівник Офісу президента перевищив свої повноваження, коли подав лист до Кабміну, який і став підставою для розгляду урядом подання на звільнення з посади голови КМДА.</p>
      <p>У другому позові Кличко вимагав визнати протиправними дії уряду щодо внесення президенту подання від 4 вересня про звільнення і просив скасувати відповідну пропозицію прем’єр-міністра Олексія Гончарука.</p>
      <p>
        <b>Знати більше: <a href="https://www.pravda.com.ua/articles/2019/07/18/7221212/"><i>Києве мій! Як Зеленський збирається посунути Кличка</i></a></b>
      </p>
      <p>
        <b>Передісторія:</b>
      </p>
      <ul>
        <li>Офіс президента Володимира Зеленського домагався звільнення Віталія Кличка з посади голови Київської міської держадміністрації – чи через подання <a href="https://www.pravda.com.ua/news/2019/07/24/7221794/">Кабінету міністрів</a>, чи через <a href="https://www.pravda.com.ua/news/2019/07/30/7222288/">відставку</a> самого Кличка, який одночасно очолює Київраду.</li>
        <li>30 липня голова Офісу президента Андрій <a href="https://www.pravda.com.ua/news/2019/07/30/7222289/">Богдан</a> заявив, що до нього приходила людина нібито від одного зі "смотрящих" Києва і пропонувала розділити награбовані бюджетні гроші столиці навпіл.</li>
        <li>Віталій <a href="https://www.pravda.com.ua/news/2019/08/1/7222468/">Кличко</a> закликав Національне антикорупційне бюро перевірити заяву голови Офісу президента Андрія Богдана про нібито підкуп у його інтересах.</li>
        <li>У серпні Національне антикорупційне бюро почало розслідування <a href="https://www.pravda.com.ua/news/2019/08/5/7222791/">щодо можливого підкупу</a> глави Офісу президента Андрія Богдана в інтересах мера Києва Віталія Кличка.</li>
        <li>НАБУ на виконання рішення Антикорупційного суду від 18 жовтня відкрило <a href="https://ukranews.com/ua/news/664166-nabu-zajnyalosya-klychko-rozsliduye-mozhlyvi-rozkradannya-zabudovu-ta-zahoplennya-zemelnyh-dilyanok">кримінальне провадження</a> щодо можливої державної зради і розкраданні державних коштів мером Києва Віталієм Кличком і його двома заступниками під час забудови Києва. </li>
        <li>Кличко заявив, що справа проти нього щодо державної зради <a href="https://www.pravda.com.ua/news/2019/11/7/7231231/">не має перспектив</a>.</li>
      </ul>
      <related>
        <a href="https://www.pravda.com.ua/news/2019/11/22/7232716/"/>
        <a href="https://www.pravda.com.ua/news/2019/11/20/7232474/"/>
        <a href="https://www.pravda.com.ua/articles/2019/11/20/7232452/"/>
      </related>
    </article>
  </body>
</html>