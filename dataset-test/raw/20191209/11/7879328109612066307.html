<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/sport/3997839491255394852/%DA%A9%D8%A7%D9%84%D8%AF%D8%B1%D9%88%D9%86-%D9%85%D8%B4%DA%A9%D9%84-%D9%85%D9%86-%D9%87%D9%85-%D9%85%D8%AB%D9%84-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A7%D8%B3%D8%AA-%D8%A7%D9%85%D8%A7-%D8%AA%D8%A7-26-%D8%AF%D8%B3%D8%A7%D9%85%D8%A8%D8%B1-%D8%AA%D9%85%D8%B1%DA%A9%D8%B2%D9%85-%D8%B1%D9%88%DB%8C-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A7%D8%B3%D8%AA"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T11:42:30+00:00"/>
    <meta property="og:title" content="کالدرون: مشکل من هم مثل استراماچونی است اما تا 26 دسامبر تمرکزم روی پرسپولیس است"/>
    <meta property="og:description" content="سرمربی تیم فوتبال پرسپولیس گفت: من تا 26 دسامبر(5 دی) تمام تمرکزم روی تیم خودم خواهد بود و اگر اتفاقی بیفتد بعد از آن تاریخ رخ می‌دهد."/>
  </head>
  <body>
    <article>
      <h1>کالدرون: مشکل من هم مثل استراماچونی است اما تا 26 دسامبر تمرکزم روی پرسپولیس است</h1>
      <address>
        <time datetime="2019-12-09T11:42:30+00:00">09 Dec 2019, 11:42</time>
      </address>
      <pre> سرمربی تیم فوتبال پرسپولیس گفت: من تا 26 دسامبر(5 دی) تمام تمرکزم روی تیم خودم خواهد بود و اگر اتفاقی بیفتد بعد از آن تاریخ رخ می‌دهد. </pre>
      <p>به گزارش<a href="http://jamejamonline.ir/Sport"> جام جم آنلاین </a>، گابریل کالدرون در نشست خبری پیش از بازی تیمش مقابل گل‌گهر سیرجان اظهار داشت: بازی فردا مثل همه بازی‌ها سخت است. شما دیدید که این تیم چطور دفاع می‌کند. استقلال و شهرخودرو برای بازی مقابل این تیم مشکل داشتند اما ما فردا در خانه بازی می‌کنیم و بازی برای ما سخت خواهد بود.</p>
      <p>کالدرون ادامه داد:‌ فردا بازی‌مان سخت خواهد بود. می‌دانیم که فردا حتما باید برنده شویم و این بازی هم مثل همه بازی‌ها سخت است تا اولین گل را بزنیم. البته ما به همه حریفان احترام می‌گذاریم ولی باید سه امتیاز را بگیریم.</p>
      <p>وی در مورد اینکه تغییری خواهید داشت یا نه،‌ گفت: اگر تغییری باشد فردا در تیم می‌بینید همه بازیکنان ما آماده هستند و روحیه خوبی دارند.</p>
      <p>سرمربی تیم فوتبال پرسپولیس در خصوص مشکلات مالی باشگاه پرسپولیس افزود: شرایط ما خوب نیست و بچه‌ها پاداش‌هایشان را نگرفته‌اند. بشار از سال قبل طلب دارد و من و هم دستیاران برای کریسمس می‌خواهیم به کشورمان برویم باید از جیب خودمان بلیت بخریم. از قسط اول 40 درصد طلبکارم و تا 5 روز دیگر تاریخ قسط دوم هم فرا می‌رسد . چیزی که من را نگران می‌کند پاداش معوقه و طلب بازیکنان است.اما من و بازیکنانم به کارمان ادامه می‌دهیم و سعی می‌کنیم همکاری کنیم تا مشکلات حل شود.</p>
      <p>کالدرون در مورد اینکه اگر مثل استراماچونی پول شما پرداخت نشود از پرسپولیس می‌روید، گفت: استراماچونی در استقلال کار بزرگی انجام داده من جزئیات اتفاقات را نمی‌دانم و تقریبا همان مشکل را دارم اما به خاطر احترامی که برای خودم قائل هستم و اصول و ارزش‌هایی که برایشان احترام قائلم و همچنین احترام به هواداران پرسپولیس این کار را امروز انجام نمی‌دهم و تا دسامبر کار می‌کنم. من هرگز تیم را سه روز قبل از بازی رها نمی‌کنم اما 26 دسامبر که پایان نیم فصل است و زمان برای تصمیم‌گیری داریم این کار را نمی‌کنم.</p>
      <p>وی در مورد مهلت آخری که به باشگاه داده گفت: در آن موقع زمان داریم که مشکلات را حل کنیم و اگر به نتیجه نرسیم باشگاه زمان کافی خواهد داشت تا مشکلات را حل کند. ولی حالا امیدوارم مشکلات حل شود اما آن چیزی که مهمتر‌ است بازی فردا و سه امتیاز است.</p>
      <p>سرمربی پرسپولیس در خصوص کنار گذاشتن امید عالیشاه و سیامک نعمتی از لیست پرسپولیس برای بازی با گل‌گهر سیرجان افزود: من برای این دو بازیکن بعد از آن درگیری یک جریمه در نظر گرفتم و آن این بود که در لیست بازیکنان ذوب‌آهن نباشند و در اولین تمرین بعد از بازی اختصاصی کار کنند. جریمه من بعد از این مسئله تمام شداما اینکه آنها در لیست پرسپولیس باشند تصمیم من است و ربطی به درگیری آنها ندارد. این انتخاب شخصی ام است و تصمیم می‌گیرم چه کسی در لیست 18 نفره یا ترکیب 11 نفره باشد.</p>
      <p>کالدرون درباره پستی که از او در فضای مجازی منتشر شده و به تیم ملی بحرین بابت قهرمانی در مسابقات جام خلیج فارس تبریک گفته،‌ افزود: من شخصا این قضایا را پیگیری نمی‌کنم اما اگر کسی ناراحت شده و یا کسی احساس می‌کند به او بی‌احترامی شده من عذرخواهی می‌کنم. من در بحرین مربی بودم و صرفا تبریک من یک تبریک ورزشی بود چرا که در این کشور با من رفتار خوبی شد. اگر روزی هم به یکی از کشورهای عربی بروم و پرسپولیس قهرمان شود حتما به این تیم تبریک می‌گویم چون اینجا هم با من رفتار خوبی شد. هدف من از این پیام سیاسی نبود چرا که هیچ وقت سیاسی نبودم.</p>
      <p>وی در مورد اینکه پیشنهاد تیم ملی امارات چقدر جدی است،‌گفت: من تا 26 دسامبر(5 دی) تمام تمرکزم روی تیم خودم خواهد بود و اگر اتفاقی بیفتد بعد از آن تاریخ رخ می‌دهد. در حال حاضر 200 درصد در اختیار تیم و بازیکنان و هواداران خواهم بود. هر پیشنهادی که باشد تشکر می‌کنم اما الان 200 درصد وجودم اینجاست.</p>
    </article>
  </body>
</html>