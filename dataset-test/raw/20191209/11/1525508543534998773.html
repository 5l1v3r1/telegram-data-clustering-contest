<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793202/%D8%B4%D9%85%D8%A7%D8%B1%D8%B4-%D8%A2%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D8%A7-%D9%85%D8%B4%DA%A9%D9%84-%D8%AC%D8%AF%DB%8C-%D9%85%D9%88%D8%A7%D8%AC%D9%87-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T11:09:05+00:00"/>
    <meta property="og:title" content="سخنگوی تیم انتخاباتی اشرف غنی در گفتگو با مهر: شمارش آرای انتخابات افغانستان با مشکل جدی مواجه شده است"/>
    <meta property="og:description" content="سخنگوی تیم انتخاباتی اشرف غنی اعلام کرد که روند شمارش آرای انتخابات ریاست جمهوری افغانستان با مشکلات جدی مواجه است."/>
  </head>
  <body>
    <article>
      <h1>سخنگوی تیم انتخاباتی اشرف غنی در گفتگو با مهر: شمارش آرای انتخابات افغانستان با مشکل جدی مواجه شده است</h1>
      <address>
        <time datetime="2019-12-09T11:09:05+00:00">09 Dec 2019, 11:09</time>
      </address>
      <p>«داوود سلطان زوی» سخنگوی تیم انتخاباتی اشرف غنی رئیس جمهور افغانستان در خصوص زمان احتمالی اعلام نتایج انتخابات ریاست جمهوری افغانستان به <a href="https://www.mehrnews.com/">خبرنگار مهر</a> گفت: تیم دولت ساز بیش تر از همه خواهان شفافیت در روند انتخابات افغانستان است. اما فشار های موجود بر روی کمیسیون مستقل انتخابات افغانستان باعث خواهد شد تا این کمیسیون نتواند روند شمارش آرا را به درستی به پیش ببرد.</p>
      <p>سلطان زوی در ارتباط با شفافیت در روند شمارش آرای انتخابات ریاست جمهوری گفت: مهم این است که تیم های انتخاباتی به کمیسیون اعمال فشار نکنند. دیده شده که برخی از مسئولین کمیسیون های ولایتی را بعضی از تیم ها رد کرده اند.</p>
      <p>سخنگوی تیم انتخاباتی اشرف غنی همچنین مدعی شد که برخی از تیم های رقیب با توسل به زور تظاهرات اعتراضی را بر علیه تیم دولت ساز برپا کرده اند.</p>
      <p>سلطان زوی گفت اگر درک درستی از روند فنی استفاده از فناوری بایومتریک در بین تیم های انتخاباتی وجود داشته باشد، کمیسیون انتخابات افغانستان می تواند کار خود را به درستی به پایان برساند.</p>
      <p>سلطان زوی در واکنش به ادعاهایی که گویا کشورهای خارجی در امور کمیسیون انتخابات افغانستان نفوذ کرده و دخالت می کنند؛ گفت: روند انتخابات به گونه ای است که هیچگونه مداخله در نتیجه انتخابات نمی تواند تاثیر داشته باشد، چرا که در این برنامه رأی وجود دارد، ورقه رأی گیری وجود دارد، لیست رأی دهندگان وجود دارد، شواهد رأی گیری وجود دارد، صندوق ها وجود دارد، فقط و فقط اگر ما رای ها را حساب کنیم ناظرین وجود دارند و تمام پروسه در حضور تمام ناظرین انتخاباتی و نهاد ها صورت می گیرد پس به همین دلیل بازدید اعضای سفارت خانه ها و نمایندگان کشورهای مختلف در صورتی که کمیسیون به صورت مستقل کار خود را به پیش می برد هیچ تاثیری نخواهد داشت.</p>
      <p>سلطان زوی می گوید که خواسته تیم انتخاباتی دولت ساز به رهبری اشرف غنی رئیس جمهور این کشور این است که تمام مسائل بر اساس اصول و قوانین انتخاباتی افغانستان به پیش رود.</p>
      <p>سخنگوی تیم انتخاباتی ثبات و همگرایی خاطرنشان ساخت که بهتر است همه تیم های انتخاباتی بگذارند تمام مسائل بر اساس قانون حل شود و در اخیر کمیسیون انتخابات این کشور برنده انتخابات را معرفی کند.</p>
      <p>سلطان زوی در این ارتباط تصریح کرد: در حالت فعلی برای هر بخش پیش بینی وجود دارد و در قانون و طرز العمل های انتخاباتی افغانستان برای رفع هر چالش راه حل سنجیده شده است. بهتر است بگذاریم که قانون کار خود را انجام دهد و همه آرا تفکیک شود. خود کمیسیون اعلام می کند که کدام تیم تا چه اندازه رأی دارد.</p>
      <p>سخنگوی تیم دولت ساز به رهبری اشرف غنی انجام تقلب در انتخابات افغانستان را به کلی رد نکرد؛ اما تصریح نمود: ما نمی گوییم که انتخابات چگونه بوده یا نبوده (تقلب صورت گرفته یا نگرفته) ما به عنوان یک تیم انتخاباتی می گوییم که انتخابات صورت گرفت، در تمام انتخاباتی که در جهان برگزاری می شود تخطی ها و کارهای غیر اصولی صورت می گیرد، آرای پاک و ناپاک وجود دارد، اما در تمام جهان باید آرایی که برای آن شواهد کافی وجود ندارد از آرای پاک تفکیک شود.</p>
      <p>سلطان زوی گفت که تیم دولت ساز خواهان شفافیت در انتخابات است؛ وی در این مورد تصریح نمود: ما می خواهیم تا آرای پاک مردم افغانستان حساب شود و آرای ناپاک از آن جدا شود و یگانه راه این موضوع این است که پروسه انتخابات بر روی رأی ها تطبیق شود، در طرزالعمل انتخابات برای هر موضوعی یک روند قانونی وجود دارد و اگر مانع تطبیق این روند شویم نمی توانیم آرای پاک را از ناپاک جدا کنیم ما اول از همه می خواهیم که آرای پاک مردم جدا شود.</p>
    </article>
  </body>
</html>