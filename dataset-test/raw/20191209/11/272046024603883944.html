<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kikar.co.il/339664.html"/>
    <meta property="og:site_name" content="כיכר השבת"/>
    <meta property="article:published_time" content="2019-12-09T11:25:00+00:00"/>
    <meta property="og:title" content="הוחלט: הבחירות לכנסת - ביום שני ו' באדר - כיכר השבת"/>
    <meta property="og:description" content="אם הכנסת תתפזר לאחר הכישלון בהקמת ממשלה חדשה, הבחירות לכנסת ה-23 יתקיימו ביום שני ו' באדר, 2 במרץ 2020 - וזאת בפעם השלישית בתוך שנה אחת בלבד (פוליטי) היכנסו לקריאת הכתבה המלאה באתר כיכר השבת."/>
  </head>
  <body>
    <article>
      <h1>הוחלט: הבחירות לכנסת - ביום שני ו' באדר - כיכר השבת</h1>
      <address>
        <time datetime="2019-12-09T11:25:00+00:00">09 Dec 2019, 11:25</time>
      </address>
      <p>אם הכנסת תתפזר השבוע לאחר הכישלון בהקמת ממשלה חדשה, הבחירות לכנסת ה-23 יתקיימו ביום שני ו' באדר, 2 למרץ 2020 - כך סוכם בשעה האחרונה (שני) בפגישה בין נציגי 'כחול לבן' לנציגי 'הליכוד'.</p>
      <p>בכך, בעצם, ילך הציבור בישראל לקלפי - בפעם השלישית בתוך שנה, שכן ב-9 באפריל 2019 - ד' בניסן תשע"ט, נערכו הבחירות לכנסת ה-21, ולאחר הכישלון בהרכבת הממשלה, בין היתר באשמתו של אביגדור ליברמן, ישראל הלכה לבחירות נוספות, שנערכו ב-17 בספטמבר 2019 - י"ז באלול תשע"ט.</p>
      <p>תאריך הבחירות הרשמי, אמור היה להיות ביום שלישי י"ד באדר - חג הפורים, שזה התאריך המתבקש על פי החוק, במלאות 90 הימים הנדרשים, אך בשל חג הפורים שהוא יום בעייתי לערוך בו את הבחירות עבור כל המגזרים בישראל, נבחנו תאריכים אחרים.</p>
      <p>התאריך בו דובר תחילה לקיום הבחירות היה יום שלישי ז' באדר, אלא שכעבור זמן קצר התעוררה סערה בשל התנגדות משפחות שכולות לקיים ביום זה את הבחירות, שכן מדובר ביום בו מציינים את קבורתם של החללים שמקום קבורתם לא נודע.</p>
      <p>לאחר זמן קצר, התאריך ז' באדר ירד באופן סופי מהפרק. תאריכים נוספים שנשקלו הם כ"א באדר, ל' בשבט, או כ"ח באדר.</p>
      <p>כ"א באדר, יום בו חל היארצייט של הרה"ק רבי אלימלך מליז'ענסק. חרדים רבים שוהים בחו"ל בשל נסיעתם לציונו, ובשל כך נשמעה התנגדות חרדית לקיום הבחירות ביום זה, והתאריך ירד מהפרק.</p>
      <p>ח"כ חרדי אמר ל'כיכר השבת' כי התאריך המועדף על החרדים היה כ"ח באדר, רגע לפני יציאת תלמידי הישיבות ואברכי הכוללים לחופשת בין הזמנים. לדבריו "התאריך ו' באדר בשלהי זמן חורף בעולם התורה עלול ליצור רפיון גדול".</p>
      <p>מכחול לבן נמסר כי "בהתאם לדרישת כחול לבן, הוסכם כי אם הכנסת תפוזר השבוע הבחירות יתקיימו ביום שני 2.3.2020".</p>
      <p>יו"ר סיעת כחול לבן, ח"כ אבי ניסנקורן אמר כי "כחול לבן תעשה כל מאמץ, עד לרגע האחרון, למנוע בחירות נוספות ומיותרות למדינת ישראל. כפי שהבטחנו לציבור, אם נתניהו ימנע הקמת ממשלת אחדות ונאלץ לפזר את הכנסת, נקיים מערכת בחירות קצרה ככל שניתן. אני שמח שבליכוד ובשאר סיעות הבית הסכימו להתגייס למהלך הזה".</p>
      <p>
        <b>אולי יעניין אותך גם:</b>
      </p>
      <ul>
        <li>
          <a href="https://www.kikar.co.il/339736.html">נתניהו: זה מה שגנץ ולפיד מנסים להסתיר</a>
        </li>
        <li>
          <a href="https://www.kikar.co.il/339724.html">נתניהו קורא לליברמן: "היכנס למו"מ מואץ"</a>
        </li>
        <li>
          <a href="https://www.kikar.co.il/339710.html">ביבי צייץ את ברכת הרבי: "מול 119 אנשים"</a>
        </li>
        <li>
          <a href="https://www.kikar.co.il/339586.html">תודיעו לחורף שהוא יכול לבוא! (פרסומי)</a>
        </li>
      </ul>
    </article>
  </body>
</html>