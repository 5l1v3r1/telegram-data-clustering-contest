<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/kairos-ektakto-deltio-tin-emy-tin-dido/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T11:27:38+00:00"/>
    <meta property="og:title" content="Καιρός: Έκτακτο δελτίο από την ΕΜΥ για την “Διδώ”!"/>
    <meta property="og:description" content="Αγριεύει από το βράδυ ο καιρός και από τα νοτιοδυτικά. Η &quot;Διδώ&quot; φέρνει κατά τόπους ισχυρές βροχές και καταιγίδες και θυελλώδεις ανέμους. Πως θα"/>
  </head>
  <body>
    <article>
      <h1>Καιρός: Έκτακτο δελτίο από την ΕΜΥ για την “Διδώ”!</h1>
      <address><time datetime="2019-12-09T11:27:38+00:00">09 Dec 2019, 11:27</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Αγριεύει από το βράδυ ο καιρός και από τα νοτιοδυτικά. Η “Διδώ” φέρνει κατά τόπους ισχυρές βροχές και καταιγίδες και θυελλώδεις ανέμους. Πως θα κινηθεί τις επόμενες ώρες η κακοκαιρία. Ποιες περιοχές θα επηρεαστούν από το βράδυ. Τι προβλέπει το έκτακτο δελτίο επικίνδυνων καιρικών φαινομένων από την ΕΜΥ.</b>
        </i>
      </p>
      <p>Ο καιρός αλλάζει ξανά και… αγριεύει, αφού η κακοκαιρία που “βαφτίστηκε”… “Διδώ” έρχεται τις επόμενες ώρες και μαζί της φέρνει ισχυρές βροχές, καταιγίδες και θυελλώδεις ανέμους.</p>
      <p>Η ΕΜΥ εξέδωσε ήδη έκτακτο δελτίο επικίνδυνων καιρικών φαινομένων και προειδοποιεί πως από το βράδυ της Δευτέρας και από τα νοτιοδυτικά ο καιρός θα δείξει το “άγριο” πρόσωπό του.</p>
      <p>Οι πρώτες περιοχές που θα επηρεαστούν, τις πρώτες πρωινές ώρες της Τρίτης, θα είναι νησιά του <b>Ιονίου, η Ήπειρος και η δυτική Στερεά, η Πελοπόννησος, η Κρήτη.</b> Σταδιακά, τα ακραία φαινόμενα θα φτάσουν στις Κυκλάδες, την ανατολική Στερεά, την Εύβοια, από το απόγευμα στη <b>Θεσσαλία, τις Σποράδες, την κεντρική Μακεδονία</b> και από το βράδυ στα νησιά του ανατολικού Αιγαίου και τα Δωδεκάνησα.</p>
      <p>Στην <b>Αττική</b> αναμένονται βροχές και καταιγίδες κατά τόπους ισχυρές από τις προμεσημβρινές ώρες της Τρίτης (10-12-2019) μέχρι τις πρώτες πρωινές ώρες της Τετάρτης (11-12-2019).</p>
      <p>Ο καιρός θα συνεχίσει στο ίδιο μοτίβο τόσο την Τετάρτη όσο και την Πέμπτη, όταν και τα φαινόμενα θα περιοριστούν σε Θεσσαλία και Σποράδες και θα εξασθενήσουν.</p>
      <h3>Καιρός: Τι αναφέρει το έκτακτο δελτίο της ΕΜΥ</h3>
      <p>Μεταβολή του καιρού προβλέπεται από σήμερα τη νύχτα (Δευτέρα 09-12-2019) και από τα νοτιοδυτικά, με κύρια χαρακτηριστικά τις κατά τόπους ισχυρές βροχές και καταιγίδες και τους θυελλώδεις ανέμους.</p>
      <p><b>1Α. ΤΗΝ ΤΡΙΤΗ (10-12-2019)</b><br/>Βροχές και καταιγίδες κατά τόπους ισχυρές προβλέπονται από τις πρώτες πρωινές ώρες στα νησιά του Ιονίου, την Ήπειρο και τη δυτική Στερεά (κυρίως τις παράκτιες περιοχές), την Πελοπόννησο, την Κρήτη, σταδιακά στις Κυκλάδες, την ανατολική Στερεά (συμπεριλαμβανομένης της Αττικής), την Εύβοια, από το απόγευμα στη Θεσσαλία, τις Σποράδες, την κεντρική Μακεδονία και από το βράδυ στα νησιά του ανατολικού Αιγαίου και τα Δωδεκάνησα. Τα φαινόμενα στη δυτική Ελλάδα από τις νυχτερινές ώρες θα εξασθενήσουν.</p>
      <p><b>1Β. ΤΗΝ ΤΕΤΑΡΤΗ (11-12-2019) ΚΑΙ ΤΗΝ ΠΕΜΠΤΗ (12-12-2019)</b><br/>α. Ισχυρές βροχές θα εκδηλωθούν στην ανατολική Στερεά, την Εύβοια, τη δυτική Μακεδονία, καθώς και στην κεντρική Μακεδονία, τη Θεσσαλία, και τις Σποράδες όπου κατά διαστήματα θα είναι πολύ ισχυρές. Τις πρώτες πρωινές ώρες της Πέμπτης τα έντονα φαινόμενα θα περιοριστούν στη Θεσσαλία και τις Σποράδες και θα εξασθενήσουν.</p>
      <p>β. Βροχές και καταιγίδες κατά τόπους ισχυρές προβλέπονται στις Κυκλάδες, την Κρήτη, τα νησιά του ανατολικού Αιγαίου και τα Δωδεκάνησα, μέχρι τις πρώτες πρωινές ώρες της Πέμπτης.</p>
      <p>1Γ. Ειδικότερα για την Αττική, βροχές και καταιγίδες κατά τόπους ισχυρές προβλέπεται να εκδηλωθούν από τις προμεσημβρινές ώρες της Τρίτης (10-12-2019) μέχρι τις πρώτες πρωινές ώρες της Τετάρτης (11-12-2019).</p>
      <p>2. Θυελλώδεις άνεμοι εντάσεως 8 μποφόρ θα πνέουν στα ανατολικά από το βράδυ της Τρίτης (10-12-2019) μέχρι και το απόγευμα της Τετάρτης (11-12-2019), που πιθανώς στο βόρειο Αιγαίο να φτάσουν πρόσκαιρα τα 9 μποφόρ, τις πρώτες πρωινές ώρες της Τετάρτης.</p>
      <p>newsit.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/orkistike-o-neos-yfypoyrgos-exoterikon-kostas-vlasis/"/>
        <a href="http://sinidisi.gr/82-protaseis-ypsoys-8-1-ek-eyro-ekleise-drasi-enischysis-ton-dimioyrgikon-epicheiriseon-tis-dytikis-elladas/"/>
        <a href="http://sinidisi.gr/dikastiki-apofasi-anatrepei-ta-dedomena-sta-airbnb/"/>
        <a href="http://sinidisi.gr/o-nektarios-farmakis-sta-egkainia-thematikoy-parkoy-kokkino-sta-atychimata-prasino-sti-zoi-agrinio-foto/"/>
        <a href="http://sinidisi.gr/omospondia-politistikon-syllogon-xiromeroy-examino-mnimosyno-dimitrioy-theodoroy-kothroyla-stin-athina/"/>
        <a href="http://sinidisi.gr/h-dytiki-ellada-11o-festival-melioy-paroysia-antiperifereiarchi-agrotikis-anaptyxis-theodoroy-vasilopoyloy-foto/"/>
      </related>
    </article>
  </body>
</html>