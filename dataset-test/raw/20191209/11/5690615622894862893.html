<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840255-zelenskiy-yide-na-normandsku-zustrich-absolyutno-pidgotovlenim-kuleba"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T11:35:00+00:00"/>
    <meta property="og:title" content="Зеленський їде на &quot;нормандську&quot; зустріч абсолютно підготовленим - Кулеба"/>
    <meta property="og:description" content="КИЇВ. 9 грудня. УНН. Президент України Володимир Зеленський їде на &quot;нормандську&quot; зустріч у Париж, яка відбудеться сьогодні, абсолютно підготовленим. Про це в …"/>
  </head>
  <body>
    <article>
      <h1>Зеленський їде на "нормандську" зустріч абсолютно підготовленим - Кулеба</h1>
      <address><time datetime="2019-12-09T11:35:00+00:00">09 Dec 2019, 11:35</time> by <a rel="author">Антоніна Карташева</a></address>
      <p><b>КИЇВ. 9 грудня. УНН.</b> Президент України Володимир Зеленський їде на "нормандську" зустріч у Париж, яка відбудеться сьогодні, абсолютно підготовленим. Про це в ефірі програми "Сніданок з 1+1" сказав віце-прем’єр-міністр з питань європейської та євроатлантичної інтеграції України Дмитро Кулеба, передає <b>УНН</b>.</p>
      <p>"Такі переговори - це завжди надзвичайно складно. Особливо в ситуації, коли наш Президент їде абсолютно підготовлений, має низку червоних ліній, в межах яких треба домовлятися. А з іншого боку - перед тобою сидить людина, у якої майже немає червоних ліній", - зазначив Кулеба.</p>
      <p>За його словами, до "нормандського формату" Україна підходить з єдиною цілісною позицією – повернути людей, встановити мир і повернути території.</p>
      <p>"Президент їде на зустріч у Парижі з абсолютно нормальним порядком денним", - сказав Кулеба.</p>
      <p>Нагадаємо, сьогодні, 9 грудня, відбудеться зустріч Президента України Володимира Зеленського із своїми колегами з Франції, Німеччини та Росії в рамках “<a href="https://www.unn.com.ua/uk/news/1840208-samit-normandskoyi-chetvirki-proyde-sogodni-u-parizhi">нормандського формату</a>” у Парижі.</p>
      <p>Раніше <b>УНН</b> повідомляв,що, за інформацією пресслужби Президента, <a href="https://www.unn.com.ua/uk/news/1840101-u-zelenskogo-nazvali-tri-klyuchovi-temi-dlya-obgovorennya-na-normandskiy-zustrichi">Зеленський</a> на зустрічі у Парижі буде першочергово порушувати питання стосовно термінів і умов повернення полонених, припинення вогню та виведення бандформувань з території Донбасу.</p>
    </article>
  </body>
</html>