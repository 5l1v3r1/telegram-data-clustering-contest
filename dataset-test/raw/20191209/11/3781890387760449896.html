<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/746063"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T11:22:00+00:00"/>
    <meta property="og:title" content="เผยโฉมคณะรัฐมนตรีชุดใหม่ของฟินแลนด์"/>
    <meta property="og:description" content="นายกรัฐมนตรีคนใหม่ของฟินแลนด์ซึ่งจะได้เป็นนายกรัฐมนตรีที่อายุน้อยที่สุดในโลกด้วย จะมีหญิงสาวที่อายุน้อยกว่าเธอ 2 ปีมารับตำแหน่งรัฐมนตรีคลังคนใหม่ในคณะรัฐมนตรีของเธอซึ่งเตรียมจะประกาศในสัปดาห์นี้ หลังการเปลี่ยนแปลงทางการเมืองในประเทศ"/>
  </head>
  <body>
    <article>
      <h1>เผยโฉมคณะรัฐมนตรีชุดใหม่ของฟินแลนด์</h1>
      <address>
        <time datetime="2019-12-09T11:22:00+00:00">09 Dec 2019, 11:22</time>
      </address>
      <slideshow>
        <figure>
          <img src="https://www.dailynews.co.th/admin/upload/20191209/news_QWCbVeVNZQ183433_533.jpg?v=201912100711"/>
        </figure>
        <figure>
          <img src="https://www.dailynews.co.th/admin/upload/20191209/news_lAJjkqqbpF183435_533.jpg?v=201912100711"/>
        </figure>
      </slideshow>
      <p>
        <b>นายกรัฐมนตรีคนใหม่ของฟินแลนด์ซึ่งจะได้เป็นนายกรัฐมนตรีที่อายุน้อยที่สุดในโลกด้วย จะมีหญิงสาวที่อายุน้อยกว่าเธอ 2 ปีมารับตำแหน่งรัฐมนตรีคลังคนใหม่ในคณะรัฐมนตรีของเธอซึ่งเตรียมจะประกาศในสัปดาห์นี้ หลังการเปลี่ยนแปลงทางการเมืองในประเทศ</b>
      </p>
      <p>สำนักข่าวรอยเตอร์รายงานจากประเทศฟินแลนด์เมื่อวันที่ 9 ธ.ค.ว่า นางซานนา มาริน วัย 34 ปีจากพรรคสังคมประชาธิปัตย์ ได้รับการเสนอชื่อเมื่อวันอาทิตย์ที่ผ่านมาให้เป็นนายกรัฐมนตรีคนใหม่ของฟินแลนด์ ซึ่งเธอจะได้เป็นนายกรัฐมนตรีที่อายุน้อยที่สุดในโลกด้วย ในวัยเพียง 34 ปีเท่านั้น ขณะที่น.ส.แคทรี คุลมุนี วัย 32 ปี หัวหน้าพรรคสายกลาง ก็จะเข้ารับตำแหน่งเป็นรัฐมนตรีคลังคนใหม่ ในคณะรัฐมนตรีชุดใหม่ของฟินแลนด์ภายใต้การนำของนางมารินที่จะประกาศรายชื่อคณะรัฐมนตรีในสัปดาห์นี้<br/>คณะรัฐมนตรีชุดที่แล้วของฟินแลนด์ได้ประกาศลาออกไปเมื่อสัปดาห์ที่แล้ว เพราะพรรคสายกลางได้ถอนตัวเพราะหมดความไว้วางใจในตัวนายกรัฐมนตรีอันต์ตี รินเน จากพรรคสังคมประชาธิปัตย์ เพราะไม่สามารถรับมือกับการผละงานประท้วงของหน่วยงานการไปรษณีย์ได้<br/>คณะรัฐบาลผสมชุดก่อนซึ่งนำโดย 5 พรรคการเมือง ซี่งในจำนวนนี้ 4 พรรคมีหัวหน้าเป็นผู้หญิง จึงตัดสินใจที่จะร่วมกันเป็นคณะรัฐบาลผสมต่อไป เดินหน้าบริหารประเทศด้วยนโยบายเดิม แต่ต้องปรับคณะรัฐมนตรีใหม่ ซึ่งก็ได้นางมารินอดีตรัฐมนตรีคมนาคมมาทำหน้าที่เป็นหัวหน้าคณะรัฐบาลคนใหม่ ส่วนนายรินเนก็ยังดำรงตำแหน่งหัวหน้าพรรคสังคมประชาธิปัตย์ต่อไป จนกว่าจะมีการเลือกตั้งหัวหน้าพรรคคนใหม่ในเดือนมิ.ย.ปีหน้า<br/>ส่วนแกนนำคนอื่นๆในคณะรัฐบาลผสมชุดใหม่นั้นก็จะมีนางมาเรีย โอฮิซาโล หัวหน้าพรรคกรีน วัย 34 ปี เป็นรัฐมนตรีมหาดไทย ตำแหน่งเดิมเช่นเดียวกับนางลี แอน์เดอร์สัน วัย 32 ปีจากพรรคพันธมิตรฝ่ายซ้ายเป็นรัฐมนตรีศึกษาธิการและนางแอนนา-มาจา เฮนริคสัน จากพรรคประชาชนสวีดิช วัย 55 ปี เป็นรัฐมนตรียุติธรรม<br/><br/>เครดิตภาพREUTERS<br/><br/> </p>
    </article>
  </body>
</html>