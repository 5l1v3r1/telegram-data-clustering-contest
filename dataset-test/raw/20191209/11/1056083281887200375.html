<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813507/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%DA%A9%D9%85%D8%A8%D8%A7%DB%8C%D9%86-%D8%A2%D8%B1-%DB%B5%DB%B7%DB%B4%DB%B0-%D8%AF%D8%B1-%D8%B3%D8%A7%D9%84-%D8%A2%DB%8C%D9%86%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:57:05+00:00"/>
    <meta property="og:title" content="رونمایی از کمباین آر- ۵۷۴۰ در سال آینده"/>
    <meta property="og:description" content="ایسنا/مرکزی مدیرعامل شرکت کمباین سازی ایران گفت: سال آینده محصول جدید کمباین آر- ۵۷۴۰ که یک کمباین نیمه سنگین و مورد نیاز کشور است، رونمایی خواهد شد."/>
  </head>
  <body>
    <article>
      <h6 class="kicker">مدیرعامل کمباین سازی ایران خبر داد:</h6>
      <h1>رونمایی از کمباین آر- ۵۷۴۰ در سال آینده</h1>
      <address><time datetime="2019-12-09T11:57:05+00:00">09 Dec 2019, 11:57</time> by <a rel="author">شقایق ابراهیمی</a></address>
      <p>ایسنا/مرکزی مدیرعامل شرکت کمباین سازی ایران گفت: سال آینده محصول جدید کمباین آر- ۵۷۴۰ که یک کمباین نیمه سنگین و مورد نیاز کشور است، رونمایی خواهد شد.</p>
      <p>علی‌اصغر حمیدی فرد در آیین رونمایی و افتتاح خط تولید کمباین برنج در شرکت کمباین سازی ایران اظهار کرد: هر بنگاه اقتصادی برای ادامه راه و فعالیت خود در شرایط فعلی باید فضای خود را رصد کرده و نقاط قوت و ضعف را بررسی و مسیر مناسب را با برنامه‌ریزی مشخص کند.</p>
      <p>وی افزود: سند استراتژیک شرکت کمباین سازی با توجه به انتظارات ذی‌نفعان تدوین شده و با توجه به حضور تمام ذی‌نفعان در این آیین، فرصت خوبی برای تدوین شرایط و برنامه ها در اختیار گذاشته شده است. با مساعدت و توجه سهامدار اصلی(آستان قدس رضوی) و کارفرما و از طرفی بانک‌ها که مسیر خط اعتباری را برای مشتریان ما فراهم می‌کنند امروز کمباین سازی به درخت تنومندی در حوزه تولید تبدیل شده و با همت کارکنان، این درخت به صورت مداوم تقویت شده است.</p>
      <p>مدیرعامل شرکت کمباین سازی ایران تصریح کرد: با موفقیت‌های کسب شده در سال ۹۶ ثابت شد که کمباین سازی ایران، نیاز سالانه کشور به کمباین را تامین می‌کند به طوری که در حوزه کشاورزی و کمباین سبک، کشور دیگر مشکلی ندارد البته جای بهبود وجود دارد، اما احساس نیاز در این زمینه در کشور وجود ندارد.</p>
      <p>حمیدی فرد بیان کرد: تولید، یکی از قطعه‌های پازل‌ سند استراتژیک کمباین سازی است و با توجه به نوع نگرش و جدیت سازمان اقتصادی آستان قدس و مسئولیت شرکت کمباین سازی در برنامه‌های کلان سازمان اقتصادی، نوآوری و تحقیقات به فعالیت‌های شرکت اضافه شده است.</p>
      <p>وی ادامه داد: کمیته نوآوری از سال گذشته فعالیت خود را شروع کرده و با رهنمودهای وزارت جهاد کشاورزی،  محصولات مختلفی را بررسی کرده و تلاش شده تا هر محصولی در این رابطه در این کمیته مورد بررسی قرار گرفته و به تولید و تجاری سازی برسد.</p>
      <p> مدیرعامل شرکت کمباین سازی ایران کمباین برنج را اولین نمونه محصولات  این کمیته دانست و گفت: پس از یکسال تلاش و تست کمباین برنج در مزارع و نمونه‌سازی، امروز شاهد افتتاح خط تولید این کمباین در کارخانه کمباین سازی ایران هستیم.</p>
      <p>حمیدی فرد بیان کرد: با توجه به نامگذاری سال جاری از سوی مقام معظم رهبری تحت عنوان رونق تولید و تاکید ایشان بر لزوم حمایت از تولید ملی و کالای ایرانی، کمباین برنج به عنوان محصول جدید کمباین سازی بومی سازی شده و نیازمند حمایت دولت در زمینه جلوگیری از واردات کمباین برنج، حمایت بانک‌ها و نیاز به سرمایه گردش است.</p>
      <p>وی با بیان اینکه قول می‌دهیم هر سال یک محصول توسط کمباین سازی به محصولات و صنعت کشاورزی اضافه شود، تاکید کرد: در این راستا سال آینده محصول جدید  کمباین آر- ۵۷۴۰  که یک کمباین نیمه سنگین و مورد نیاز کشور است، رونمایی خواهد شد.</p>
      <p>انتهای پیام</p>
    </article>
  </body>
</html>