<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/serdar-ortac-ekonomi-daha-kotu-olabilirdi-iyi-ki-erdogan-var-259683h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-12-09T11:12:00+00:00"/>
    <meta property="og:title" content="Serdar Ortaç: &quot;Ekonomi daha kötü olabilirdi. İyi ki Erdoğan var&quot;"/>
    <meta property="og:description" content="Serdar Ortaç, Cumhurbaşkanı Tayyip Erdoğan'a olan sevgisi nedeniyle tepki gördüğünü öne sürdü ve &quot;Ülkemize katkısını nasıl göremiyorlar? Yatırımlar hayat kalitemi artırdı. Ekonomi daha da kötü olabilirdi. İyi ki Erdoğan var. Şükredelim&quot; dedi."/>
  </head>
  <body>
    <article>
      <h1>Serdar Ortaç: "Ekonomi daha kötü olabilirdi. İyi ki Erdoğan var"</h1>
      <address><time datetime="2019-12-09T11:12:00+00:00">09 Dec 2019, 11:12</time> by <a rel="author">Yeni Çağ Gazetesi</a></address>
      <p>
        <b>Serdar Ortaç, Cumhurbaşkanı Tayyip Erdoğan'a olan sevgisi nedeniyle tepki gördüğünü öne sürdü ve "Ülkemize katkısını nasıl göremiyorlar? Yatırımlar hayat kalitemi artırdı. Ekonomi daha da kötü olabilirdi. İyi ki Erdoğan var. Şükredelim" dedi.</b>
      </p>
      <p>Şarkıcı Serdar Ortaç, AKP'nin yayın organı Sabah'a verdiği röportajda Cumhurbaşkanı Recep Tayyip Erdoğan'ı çok sevdiği için linç edildiğini öne sürdü.</p>
      <p>"Erdoğan sevgimden muhalifler beni sosyal medyada linç ediyor" iddiasında bulunan Ortaç, Erdoğan'ın Türkiye'deki tek lider olduğunu savundu.</p>
      <p>Ortaç, şöyle konuştu:</p>
      <p>"Türkiye dünyada yükselişte, değerini bilmeliyiz. Bunda Erdoğan'ın katkısı çok. Kusura bakmasın kimse ama şu anda Türkiye'de lider olarak bir tek Erdoğan var bana göre. Dünyada da bir-iki liderden biri. Bu benim düşüncem. Herkesin görüşüne de, eleştirisine de saygı duyuyorum"</p>
      <p>
        <b>'EKONOMİ DAHA KÖTÜ OLABİLİRDİ'</b>
      </p>
      <p>Türkiye'nin ekonomisine de değinen Ortaç, "Ekonomi kötü, kimsede para yok' diyorlar. Bırakalım Allah aşkına bu kötümserliği. Piyasa kötü diye yakınıyorlar, ya daha da kötüsü olabilirdi. Eskiyi hatırla. İnsanlar tüp gaz kuyruğuna girerdi. Ben hatırlıyorum o eski dönemleri. Şimdi çok şükür bunları yaşamıyoruz. Biraz şükretmeyi bilmeliyiz" dedi.</p>
      <p>
        <b>"TÜRKİYE'DE TEK LİDER ERDOĞAN"</b>
      </p>
      <p>'Hem Atatürk'ü, hem de Erdoğan'ı seviyorum' açıklaması yüzünden linç edildiğini dile getiren Ortaç, şunları söyledi:</p>
      <p>"Sosyal medyada muhalifler tarafından linç edildim. 'Buna bir daha reklam vermeyin' diye paylaşım yapanlar bile oldu. Ne istiyorsunuz ekmek paramdan? Sırf düşüncemi dile getirdim diye böyle de yapılmaz. Benim ofisimi görüyorsun, duvarımda Atatürk'ün resmi var. Ona olan sevgim ve saygım sonsuz... Atatürk; cumhuriyetimizin kurucusu, büyük önder. Cumhurbaşkanımızı da hem kişiliğinden, hem de icraatlarından, hem de politikalarından dolayı çok seviyor ve takdir ediyorum. Ne var bunda? Erdoğan'ın ülkemize katkısını nasıl göremiyorlar? Muhalifler 'Yolla, otobanla, köprü ile ölçmeyin' diyorlar Erdoğan'ın yaptıklarını. Ne ile ölçeceğiz? Benim hayat kalitemi artırdı mı bu yatırımlar? Evet, rahat yaşamam için gerekli bunlar. Anadolu tarafına geçince Avrupa'daymışım gibi geliyor. Türkiye dünyada yükselişte, değerini bilmeliyiz. Bunda Erdoğan'ın katkısı çok. Kusura bakmasın kimse ama şu anda Türkiye'de lider olarak bir tek Erdoğan var bana göre. Dünyada da bir-iki liderden biri. Bu benim düşüncem. Herkesin görüşüne de, eleştirisine de saygı duyuyorum."</p>
      <related>
        <a href="https://www.yenicaggazetesi.com.tr/cumhur-ittifakinda-yeni-parti-krizi-259295h.htm"/>
        <a href="https://www.yenicaggazetesi.com.tr/beyaz-tv-sunucusu-ece-erkenden-elektrik-faturasi-isyani-258853h.htm"/>
        <a href="https://www.yenicaggazetesi.com.tr/akpli-habibe-ocal-tepkilere-dayanamayarak-tweetini-sildi-258883h.htm"/>
        <a href="https://www.yenicaggazetesi.com.tr/samil-tayyardan-akpli-vekillere-termik-santral-tepkisi-258840h.htm"/>
      </related>
    </article>
  </body>
</html>