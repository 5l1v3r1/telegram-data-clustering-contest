<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/12/09/mindennek_vege_street_fighterbol_erkezett_karakter_gyozott_a_legrangosabb_tekken-versenysorozat_dontojeben/"/>
    <meta property="og:site_name" content="Index.hu"/>
    <meta property="article:published_time" content="2019-12-09T11:49:14+00:00"/>
    <meta property="og:title" content="Mindennek vége, Street Fighterből érkezett karakter győzött a legrangosabb Tekken-versenysorozat döntőjében"/>
    <meta property="og:description" content="Mindeközben - Vasárnap a thaiföldi Bangkokban rendezték meg a Tekken World Tour (TWT) névre hallgató sorozat döntőjét, ahol a világ 20..."/>
  </head>
  <body>
    <article>
      <h1>Mindennek vége, Street Fighterből érkezett karakter győzött a legrangosabb Tekken-versenysorozat döntőjében</h1>
      <address><time datetime="2019-12-09T11:49:14+00:00">09 Dec 2019, 11:49</time> by <a rel="author" href="https://index.hu/szerzo/flachner_balazs" target="_blank">Flachner Balázs</a></address>
      <p>Vasárnap a thaiföldi Bangkokban rendezték meg a Tekken World Tour (TWT) névre hallgató sorozat döntőjét, ahol a világ 20 legjobb Tekken-játékosa csapott össze a végső győzelemért. Ha valaki nem követi aktívan a szcénát, annak nyilván fogalma sincs arról, hogy ez miért érdekes, attól viszont még az alkalmi játékosoknak is felszaladhat a szemöldöke, hogy a végső győztes Yuta “Chikurin” Take</p>
      <aside>a Street Fighter-sorozatból ismert Akumával nyerte meg a döntőt.</aside>
      <figure>
        <img src="https://kep.cdn.indexvas.hu/1/0/3068/30689/306892/30689239_d364af306922e11078a23bc394609593_wm.jpg"/>
      </figure>
      <p>A dolog persze akármilyen szomorú is, csak első ránézésre meglepő. Akuma volt az első licencelt karakter, aki bekerült a Tekken 7-be, a sztoriban is központi szerepet játszik, a jelenlegi szezonban pedig annyira domináns volt, hogy tulajdonképpen az lett volna a csoda, ha nem kerül elő a TWT-döntőben.</p>
      <p>Az egészben egy csavar azért így is volt: Bangkokban két olyan játékos volt, akik kizárólag Akumával játszanak (a francia Super Akouma és a pakisztáni Awais Honey), de egyikük sem jutott a legjobb nyolc közé, Chikurin pedig szó szerint a semmiből húzta elő a karaktert Ulsan ellen a döntőben.</p>
      <figure>
        <iframe src="https://www.youtube.com/embed/FPBMOreJ-Ko" width="1060" height="606" data-service="Youtube" scrolling="no"/>
      </figure>
      <p>Később kiderült, hogy Chikurin rengeteget gyakorolt Akumával, amit kifejezetten Ulsan ellen tartogatott, és hát láthatóan be is jött a dolog, szoros szettekben ugyan, de 3-0– verte meg dél-koreai ellenfelét. A legjobb 8 meccseit <a href="https://youtu.be/KYtsgv16pMk">itt lehet visszanézni</a>, ha valaki kedvet kapott hozzá.</p>
    </article>
  </body>
</html>