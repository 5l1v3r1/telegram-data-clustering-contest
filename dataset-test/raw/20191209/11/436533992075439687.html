<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/Culture/268524.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-12-09T11:11:00+00:00"/>
    <meta property="og:title" content="Епіфаній у Чернігові освятив унікальну ікону Покрови Пресвятої Богородиці"/>
    <meta property="og:description" content="Предстоятель ПЦУ митрополит Київський і всієї України Епіфаній у Чернігові освятив унікальну ікону Покрови Пресвятої Богородиці захисників України, створену чернігівськими іконописцями."/>
  </head>
  <body>
    <article>
      <h1>Епіфаній у Чернігові освятив унікальну ікону Покрови Пресвятої Богородиці</h1>
      <address>
        <time datetime="2019-12-09T11:11:00+00:00">09 Dec 2019, 11:11</time>
      </address>
      <p>
        <b>Предстоятель ПЦУ митрополит Київський і всієї України Епіфаній у Чернігові освятив унікальну ікону Покрови Пресвятої Богородиці захисників України, створену чернігівськими іконописцями.</b>
      </p>
      <p>Захід пройшов у Катерининській церкві після Божественної літургії з нагоди відзначення храмового свята - Дня святої великомучениці Катерини та пам'яті святого Меркурія, мощі якого зберігаються в цьому храмі, повідомляє кореспондент Укрінформу.</p>
      <p><i>"Ця ікона присвячена нашим українським воїнам - захисникам нашої Батьківщини. На ній зображені Богородиця, яка покриває всіх наших військовослужбовців, а також святі, які свого часу були воїнами і яких ми інколи зображуємо на іконах зі зброєю - мечем, списом, тобто ті, хто відіграв важливу роль в історії. Подібної ікони в Україні немає, тому вона - унікальна",</i> - <a href="https://www.ukrinform.ua/rubric-regions/2833293-epifanij-u-cernigovi-osvativ-unikalnu-ikonu-pokrovi-presvatoi-bogorodici.html">наголосив Епіфаній</a>.</p>
      <p>Поруч з іконою, додав він, розміщені списки новітніх Героїв - уродженців Чернігівщини, які віддали своє життя за Україну в останні роки. Це дозволить постійно за них молитися і таким чином дякувати їм.</p>
      <p><i>"Ми знайшли таку форму, щоб і імена були записані для вічного поминання, і щоб ікона символічно</i> нагадувала про подвиг наших воїнів-захисників, завдяки яким ми можемо мирно молитися і жити", - зауважив керівник Чернігівської єпархії ПЦУ, архієпископ Чернігівський і Ніжинський Євстратій (Зоря).</p>
      <p>Він додав, що і ікона, і дерев’яний різьблений кіот для неї були виготовлені за пожертви.</p>
      <p>За словами настоятеля Катерининського храму отця Романа (Кіника), написали нову ікону чернігівські професійні іконописці Володимир Герасименко та Марина Кондратенко. Робота виконана за всіма церковними канонами.</p>
      <p>Після літургії, освячення ікони, вшанування грамотами загиблих воїнів (посмертно) та волонтерів, які зараз надають допомогу військовим, митрополит Епіфаній освятив козацький куліш. Ними представники козацької громади Чернігова пригощали всіх охочих.</p>
      <p>Окрім того, Предстоятелю ПЦУ подарували монету номіналом 10 грн із зображенням Катерининського храму.</p>
      <p><i>"Це - 10 гривень, які викарбував Національний банк України за ініціативи православної козацької громади, з зображенням Катерининської церкви - козацького кафедрального собору. Але тут є одна невеличка особливість. На цій монеті зображений не тільки сучасний кафедральний собор української церкви, а і перший, який був у Чернігові 1027 років тому. Тобто, чітко видно спадкоємність. Ми - та стара справжня українська церква",</i> - сказав, вручаючи символічний подарунок, представник козацької православної громади Катерининського храму Андрій Лісовий.</p>
      <p>Він зазначив, що присутність митрополита в церкві та участь у Божественній літургії - велика честь для парафіян, і монета вручається на згадку про цю подію.</p>
      <p>Чернігівський храм св. вмч. Катерини є найвизначнішою в Україні пам’яткою стилю українського (козацького) відродження ХVІІ-ХVІІІ ст., що збереглася в автентичному вигляді. Свого часу її збудували на честь перемоги козаків Чернігівського полку під час штурму турецької фортеці Азов у 1696 році. Освячення храму відбулося в 1715 році.</p>
      <p>У Чернігові митрополит Епіфаній перебував з нагоди відзначення Дня св. вмч Катерини та св. Меркурія. Це був перший візит Предстоятеля ПЦУ до Чернігова.</p>
    </article>
  </body>
</html>