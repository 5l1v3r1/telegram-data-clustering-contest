<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/handbalistii-de-la-csm-oradea-au-castigat-clar-derby-ul-cu-universitatea-craiova-si-ierneaza-pe-primul-loc-153324.html"/>
    <meta property="og:site_name" content="Bihoreanul"/>
    <meta property="article:published_time" content="2019-12-09T11:14:00+00:00"/>
    <meta property="og:title" content="Handbaliştii de la CSM Oradea au câştigat clar derby-ul cu Universitatea Craiova şi iernează pe primul loc"/>
    <meta property="og:description" content="Echipa de handbal masculin CSM Oradea a încheiat prima jumătate a campionatului Diviziei A, Seria D, cu o victorie importantă, repurtată, duminică, pe teren propriu, în faţa formaţiei de pe locul II, Universitatea Craiova, cu scorul de 38-31. Elevii antrenorului George Tăutu intră în pauza competiţională de pe primul loc, cu şase puncte mai mult decât principala urmăritoare."/>
  </head>
  <body>
    <article>
      <h1>Handbaliştii de la CSM Oradea au câştigat clar derby-ul cu Universitatea Craiova şi iernează pe primul loc</h1>
      <address><time datetime="2019-12-09T11:14:00+00:00">09 Dec 2019, 11:14</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/handbal-minge-meci-09122019.jpg"/>
        <figcaption>(foto: arhivă, credit: Roby Boroş)</figcaption>
      </figure>
      <p>
        <b>Handbaliştii de la CSM Oradea au încheiat cu o victorie importantă parcursul din prima jumătate a campionatului Diviziei A, Seria D.</b>
      </p>
      <p>Bihorenii au primit la Arena Antonio Alexe replica formaţiei Universitatea Craiova, echipa situată pe locul II, într-un meci care s-a constituit a fi derby-ul seriei şi pe care l-au câştigat cu scorul de 38-31.</p>
      <p>Elevii antrenorului George Tăutu au condus în permanenţă pe tabela de marcaj, ba mai mult s-au desprins la şase goluri avantaj la jumătatea primei reprize, scor 12-6. A urmat apoi un recul în jocul lor, craiovenii s-au apropiat la două goluri, în minutul 22, scor 14-12, dar finalul de primă repriză a fost controlat din nou de "roş-albaştri", care au intrat în pauză cu un avantaj de şase goluri, scor 20-14.</p>
      <p>Şi repriza a doua a fost controlată de CSM, care a ajuns să conducă la o diferenţă de nouă goluri, cu scorul de 31-22, în minutul 48, dar pe final au mai redus tempoul, permiţând oltenilor să reducă din handicap.</p>
      <p>Astfel, rezultatul final a fost 38-31 pentru CSM Oradea, care s-a distanţat în fruntea clasamentului, la şase puncte, de principala urmăritoare, CS Universitatea Craiova.</p>
      <p>"A fost un meci la care speram să avem această atitudine. Am pregătit toată săptămâna acest meci, băieţii au fost foarte conectaţi la joc. Mă bucur că am avut diferenţa aceasta, deşi am avut şi o diferenţă mai mare. Este pentru prima oară când pot să spun că băieţii au ascultat tot ce am făcut la antrenament. Am fost motivaţi, determinaţi şi n-am avut în gând decât victoria", a spus după joc antrenorul echipei CSM, George Tăutu.</p>
      <p>Principalii marcatori ai echipei orădene au fost în acest meci Benjamin Szabo, cu 9 goluri. L-au urmat Devid Munea, cu 8 reuşite, Ghiţă Mateaş, cu 7 goluri, Petre Pomian cu 4, Adrian Mihailescu şi Paul Oarga cu câte 3 goluri fiecare, Radu Răzvan Radu, cu 2 goluri, Alexandru Potera şi George Costea, cu câte un gol.</p>
      <p>După această partidă, CSM Oradea totalizează 31 de puncte şi va intra în pauza competiţională de pe primul loc.</p>
      <p>A doua jumătate a competiţiei va debuta pe data de 26 ianuarie.</p>
    </article>
  </body>
</html>