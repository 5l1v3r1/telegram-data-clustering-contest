<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/v-ghettu-se-zmenili-majitele-domu-radni-schvalili-pokutu-20191209.html"/>
    <meta property="og:site_name" content="Deník.cz"/>
    <meta property="article:published_time" content="2019-12-09T11:46:00+00:00"/>
    <meta property="og:title" content="V ghettu Červený kříž se změnili majitelé domů, radní schválili pokutu!"/>
    <meta property="og:description" content="Provozovatel úspěšných hamburgerových bister Jozef Bardík dal ruce pryč od devíti činžáků v kolonii Červený kříž v Maruiánských horách obývané těmi nejnepřizpůsobivějšími. Jenže takovým způsobem, že po něm teď bude chtít obvod vymáhat téměř čtyři miliony korun.  "/>
  </head>
  <body>
    <article>
      <h1>V ghettu Červený kříž se změnili majitelé domů, radní schválili pokutu!</h1>
      <address><time datetime="2019-12-09T11:46:00+00:00">09 Dec 2019, 11:46</time> by <a rel="author">Radek Luksza</a></address>
      <p>Podle informací z úřadu Mariánských Hor a Hulvák se v katastru objevil jako vlastník pěti domů jistý podnikatel (odkoupil si je) a čtyři další daroval Bardík sestře. „„Neumožnil nám ale využít předkupního práva, což je stanoveno v kupní smlouvě s obvodem, a také na sestru nepřevedl ani všechny své závazky z této smlouvy vyplývající,“ sdělil starosta Patrik Hujdus.</p>
      <p>Právníci mariánskohorsko-hulvácké radnice zjistili, že do smlouvy u darovaných – tedy sestřiných – objektů Bardík nezanesl formuli zavazující ho k tomu, že domy po dobu trvání předkupního práva nebudou sloužit „jako ubytovny a jiné ubytovací či bytové prostory podobného charakteru“. Nesmí v nich být ani kasina, herny, noční kluby, sex-shopy, a to ani jako součástí restaurací.</p>
      <figure>
        <img src="https://g.denik.cz/57/f9/ostrava-marianske-hory-osada-cerveny-kriz-14_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/serial-deniku-doma-veleuspesny-podnikatel-u-nas-proklinany-majitel-ghetta-20191111.html">Úspěšný, ale v Ostravě proklínaný. Co zamýšlí podnikatel s kolonií Červený kříž? Přečíst článek ›</a>
      </aside>
      <p>„Měl povinnost na třetí osobu, tedy sestru, přenést i tento závazek garantující obvodu, že v lokalitě nebude provozovat aktivity, které si nepřejeme,“ líčil starosta s tím, že šlo o faktické porušení kupní smlouvy. V ní se slovenský podnikatel upsal ke smluvní pokutě ve výši šedesáti procent ceny domů dané znaleckými posudky. Radní tak ihned schválili zaslání výzvy k jejímu zaplacení!</p>
      <p>Seriál Deníku: <a href="https://moravskoslezsky.denik.cz/tema/ostudy-ostravy201612.html"><b>Ostudy Ostravy</b></a></p>
      <p>„Není to nějaká hloupost? Překvapilo mne to, takovou pokutu není možné udělit! Má sestra Lenka i Braňo Polák, kterému jsem domy prodával, jsou od počátku součástí projektu. Stejně jako pozdější převod objektů,“ reagoval Bardík. Oba noví majitelé části kolonie Červený kříž se podle něho stali podílníky v souladu s původním záměrem.</p>
      <figure>
        <img src="https://g.denik.cz/57/ed/ostrava-geto-cihelni-jilova-spodni-44_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/ostravska-ghetta-kde-je-v-kurzu-pervitin-a-hoste-se-boji-vychazet-z-hotelu-20190807.html">Ghetta v Ostravě: Kde je v kurzu pervitin a lidé se bojí vycházet z hotelu? Přečíst článek ›</a>
      </aside>
      <p>O pokutě budou muset rozhodnout v tomto týdnu ještě zastupitelé obvodu. „Chápeme pana Bardíka, že má teď jistě spoustu práce s řetězcem Regal Burger. Umíme si ale také představit, že si nechce kazit pověst vlastnictvím sociálně vyloučené lokality. Kde je skladba obyvatel a jí odpovídající problémy daleko horší, než, když byl Červený kříž obecní,“ řekl starosta.</p>
      <figure>
        <img src="https://g.denik.cz/57/ef/ostrava-marianske-hory-osada-cerveny-kriz-21_denik-630.jpg"/>
      </figure>
      <p>Domy v ulicích Bílé, Cottonovy a Hany Kvapilové nepatřily ani v té době k zrovna výstavní lokalitě, nicméně v současnosti se změnily ve skutečné ghetto. Sestěhovali se tam lidé, jejichž společenské a kulturní návyky obtěžují (nepořádek, hlučnost) i ohrožují (kriminalita, drogy) okolí. Podle původního projektu se ale Červený kříž měl po revitalizaci stát „studentským městečkem“…</p>
      <figure>
        <img src="https://g.denik.cz/57/29/tramvaj-mhd-ova-ilu-zastavka20151_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/pozor-zmena-ostravsky-dopravni-podnik-musi-prejmenovat-asi-200-zastavek-20191208.html">Pozor změna! Ostravský dopravní podnik musí přejmenovat asi 200 zastávek! Přečíst článek ›</a>
      </aside>
      <p>Z listopadového vyjádření Bardíka vyplývá, že ostravský projekt stále běží a domy se postupně renovují. Bydlení pro studenty bude méně, zato přibudou startovací byty pro mladé rodiny. „Rekonstrukci chceme ukončit v letech 2021 až 2022,“ tvrdí slovenský podnikatel. Opoždění oproti plánu vysvětluje „byrokracií“ a potížemi se zajištěním prací na pozemcích obvodu.</p>
      <p>Bardík se každopádně nezná k byznysu z chudobou: „Kdyby tam nebyla asi třetina budov prázdných a v rekonstrukci a nedržely se snížené nájmy pro původní obyvatele, tak bych to spojení chápal. Ale reálně je příjem z lokality přibližně na třetině toho, co by bylo možné vybírat, když by se neuplatňoval rozumný přístup k lidem.“</p>
      <figure>
        <img src="https://g.denik.cz/57/a5/ostrava-sklepy-kradeze_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zlociny-a-soudy/zlodej-kradl-na-co-prisel-zmizely-peprenky-pivo-i-golfove-boty-20191209.html">Zloděj kradl, na co přišel. Zmizely pepřenky, pivo i golfové boty Přečíst článek ›</a>
      </aside>
      <figure>
        <img src="https://g.denik.cz/57/9a/201912vrat-plantaz-vanocni-strom-11_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/stromky-z-plantaze-prvni-den-prodeje-a-jedlicky-uz-dochazeji-20191231.html">Stromky z plantáže: První den prodeje a jedličky už docházejí! Přečíst článek ›</a>
      </aside>
    </article>
  </body>
</html>