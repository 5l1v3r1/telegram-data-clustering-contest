<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/skane/17-skaningar-lurade-i-jatteharva-lurades-pa-miljontals-kronor"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T11:16:18+00:00"/>
    <meta property="og:title" content="Flera skåningar lurade i jättehärva – blåstes på miljontals kronor"/>
    <meta property="og:description" content="En 31-årig man har enligt åtalet lurat till sig närmare 90 miljoner kronor av 96 personer från främst södra Sverige. På måndagen inleddes rättegången i Karlskrona där de drabbade ska få sina fall prövade. Två av dem är ett skånskt brödrarpar som lurades att ta lån på närmare 2 miljoner kronor."/>
  </head>
  <body>
    <article>
      <h1>Flera skåningar lurade i jättehärva – blåstes på miljontals kronor</h1>
      <address><time datetime="2019-12-09T11:16:18+00:00">09 Dec 2019, 11:16</time> by <a rel="author">Natalie Medic</a></address>
      <slideshow>
        <figure>
          <img src="https://www.svtstatic.se/image/wide/992/24779402/1575890529"/>
          <figcaption>Flera skåningar finns bland de lurade i jättehärvan där<cite>Foto: Polisen/SVT</cite></figcaption>
        </figure>
        <figure>
          <img src="https://www.svtstatic.se/image/wide/992/24779066/1575888070"/>
          <figcaption>Den bedragna skåningen lurades att ta kreditlån på närmare en halv miljon kronor, men när vinsten skulle betalas ut kom den misstänkte bedragaren med undanflykter.<cite>Foto: Polisens förundersökning</cite></figcaption>
        </figure>
      </slideshow>
      <p>
        <b>En 31-årig man har enligt åtalet lurat till sig närmare 90 miljoner kronor av 96 personer från främst södra Sverige. På måndagen inleddes rättegången i Karlskrona där de drabbade ska få sina fall prövade. Två av dem är ett skånskt brödrarpar som lurades att ta lån på närmare 2 miljoner kronor. </b>
        <b>En 31-årig man har enligt åtalet lurat till sig närmare 90 miljoner kronor av 96 personer från främst södra Sverige. På måndagen inleddes rättegången i Karlskrona där de drabbade ska få sina fall prövade. Två av dem är ett skånskt brödrarpar som lurades att ta lån på närmare 2 miljoner kronor.</b>
      </p>
      <p><a href="https://www.svt.se/nyheter/lokalt/blekinge/nu-inleds-rattegangen-mot-misstankte-storbedragaren">På måndagen inleddes rättegången mot en 31-årig man</a> som misstänks ha lurat 96 personer på närmare 90 miljoner kronor i investeringsbedrägerier.</p>
      <p>Av offren är ett 20-tal från Skåne.</p>
      <h3>Brödrarpar tog lån på 2 miljoner</h3>
      <p>Det var i början av året 2016 som två skånska bröder i 25-årsåldern kontaktades av den 31-årige misstänkte bedragaren. Den ena av dem fick löfte om en vinst på 200 000 kronor plus pengarna tillbaka om han lånade ut 1,5 miljoner kronor till bedragarens bolag.</p>
      <p>Den andra skulle få 85 000 kronor i vinst om han betalade 440 000 kronor.</p>
      <p>För att få råd med investeringarna tog bröderna lån hos ett tiotal olika kreditbanker.</p>
      <p>Enligt löftet skulle pengarna och vinsten betalas tillbaka inom några månader.</p>
      <p>– Han sade att desto mer jag investerade desto mer skulle jag få i bonus, sa en av bröderna i polisförhör.</p>
      <p>Upplägget var att bedragaren skulle få bonus på köpta elektronikvaror, och att bonusen skulle vara kvar även om man gjorde ett återköp av varorna. Bonusen skulle de sedan dela på.</p>
      <h3>Sålde huset för att ha råd</h3>
      <p>Men pengarna kom aldrig tillbaka. Under flera månader gjorde bröderna påstötningar hos bedragaren, utan resultat.</p>
      <p>– Han sade ibland att han inte hann, hans swish var full, att han jobbat sent, varit iväg på semester i Spanien och jobbresa i Luxemburg, berättar den ena brodern i förhör.</p>
      <figure>
        <img src="https://www.svtstatic.se/image/wide/992/24779066/1575888070"/>
        <figcaption>Den bedragna skåningen lurades att ta kreditlån på närmare en halv miljon kronor, men när vinsten skulle betalas ut kom den misstänkte bedragaren med undanflykter.<cite>Foto: Polisens förundersökning</cite></figcaption>
      </figure>
      <p>Bedrägeriet har fått ekonomiska konsekvenser för de drabbade. Den ena brodern lyckades lösa alla lån året efter.</p>
      <p>– Jag sålde mitt hus och min bil för att kunna göra detta, berättar han.</p>
      <p>Den andra som tog ett betydligt större lån riskerade att hamna hos Kronofogden och har fått bilen utmätt.</p>
      <h3>Skulle bli affärspartners i fastighetsköp</h3>
      <p>En annan skånsk man i 40-årsåldern lurades att tro att han och bedragaren skulle bli affärspartners. Han tog ett lån på nästan 1,4 miljoner kronor. Pengarna skulle 31-åringen investera i fastigheter utomlands, i en elektronikbutik och på bilimport. Vinsten på 230 000 kronor skulle skåningen få tillbaka inom några månader.</p>
      <p>Men även i detta fall förhalades återbetalningen och någon vinst utbetalades aldrig.</p>
      <p>Och chansen att alla får tillbaka sina pengar är små. <a href="https://www.svt.se/nyheter/lokalt/blekinge/aklagaren-kan-fa-tillbaka-mindre-an-halften-av-vad-de-lanat-ut">Trots beslag som lyxbilar, dyra klockor och villor räknar åklagaren med att målsägandena inte kommer få tillbaka alla pengar de lånat ut</a> till den misstänkta storbedragaren. Totalt har beslag värt cirka 45 miljoner kronor gjorts. <br/>– Min gissning är att de kanske får tillbaka mindre än hälften av vad man har lånat ut, sa Kjell Jannesson, åklagare till SVT.</p>
      <p>Den åtalade 31-åringen har konsekvent nekat till misstankarna.</p>
      <related>
        <h4>Relaterat</h4>
        <a href="https://www.svt.se/nyheter/lokalt/blekinge/misstankt-storbedragare-detta-har-hant"/>
        <a href="https://www.svt.se/nyheter/lokalt/blekinge/nu-inleds-rattegangen-mot-misstankte-storbedragaren"/>
        <a href="https://www.svt.se/nyheter/lokalt/jonkoping/rattegangen-mot-storbedragaren-inleds"/>
      </related>
    </article>
  </body>
</html>