<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018079/%D9%81%D8%B1%DB%8C%D8%A8%D8%A7-%D9%81%D8%AA%D8%AD%DB%8C-%D8%A8%D9%87-%D8%A7%D9%86%D8%AA%D9%87%D8%A7%DB%8C-%D8%AE%D8%B7-%D8%B1%D8%B3%DB%8C%D8%AF%D9%87-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T11:08:28+00:00"/>
    <meta property="og:title" content="فریبا: فتحی به انتهای خط رسیده است"/>
    <meta property="og:description" content="پیشکسوت تیم فوتبال استقلال گفت: در بازی امروز مهم نیست که چه کسی روی نیمکت می‌نشیند، مهم این است که تیم باید برود و پیکان را ببرد."/>
  </head>
  <body>
    <article>
      <h1>فریبا: فتحی به انتهای خط رسیده است</h1>
      <address>
        <time datetime="2019-12-09T11:08:28+00:00">09 Dec 2019, 11:08</time>
      </address>
      <p>
        <i>پیشکسوت تیم فوتبال استقلال گفت: در بازی امروز مهم نیست که چه کسی روی نیمکت می‌نشیند، مهم این است که تیم باید برود و پیکان را ببرد.</i>
      </p>
      <p>به گزارش مشرق، <b>بهتاش فریبا</b> در مورد شرایط حال حاضر <b>استقلال </b>با ترک ایران توسط <b>استراماچونی </b>اظهار داشت: از یک ماه پیش هر صحبتی کردم مبنی بر این بوده که باید پول استراماچونی را جور کنند و به او پرداخت کنند. از دیروز که اخبار را شنیدم و دیدم که این مربی رفته است، شوکه شدم. </p>
      <p>فریبا افزود: یعنی چه که یک باشگاه نمی‌تواند شرایطی را فراهم کند تا سرمربی بماند؟ قانون این اجازه را به او می‌دهد که اگر دو ماه دریافتی نداشته باشد، بتواند یک‌طرفه فسخ کند و برود. آنطور که شنیده‌ام در ایتالیا هم برای او مشکلی پیش آمده که کاری به آن ندارم اما به هر حال آقای فتحی به انتهای خط رسیده است. باید شرایطی فراهم می‌کردند که او از ایران نرود. قرار بود امروز صبح شرایط را فراهم کنند،‌ اما متأسفانه استراماچونی رفته و نمی‌دانم چه اتفاقی خواهد افتاد. </p>
      <p>پیشکسوت استقلال تصریح کرد: هوادار زجر می‌کشد و ناراحت است. بعد از مدتها تیم به صدر جدول رسیده، خوب بازی می‌کند و خوب گل می‌زند. ما خودمان به عنوان پیشکسوت این تیم دست و پایمان می‌لرزد که چه اتفاقی خواهد افتاد. هوادار خیلی بلا به سرش آمده، حالا که تیم در شرایطی قرار گرفته که می‌توانیم قهرمان شویم باید تصمیم عاجل بگیرند، وزارت ورزش ورود کند و شرایط را درست کند. </p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1018076/%D8%B2%D8%B1%DB%8C%D9%86%DA%86%D9%87-%D8%A7%D8%B2-%D8%A7%D8%B3%D8%AA%D9%82%D9%84%D8%A7%D9%84-%D9%85%DB%8C-%D8%B1%D9%88%D9%85-%D8%A7%D8%B3%D8%AA%D8%B9%D9%81%D8%A7%DB%8C%D9%85-%D8%A8%D8%B9%D8%AF-%D8%A7%D8%B2-%D8%A8%D8%A7%D8%B2%DB%8C-%D8%A8%D8%A7-%D8%B4%D9%87%D8%B1-%D8%AE%D9%88%D8%AF%D8%B1%D9%88">زرینچه: از <i>استقلال</i> می‌روم/ استعفایم بعد از بازی با شهر خودرو بود</a>
      </blockquote>
      <p>وی در خصوص بازی امروز استقلال مقابل پیکان عنوان کرد: در بازی امروز مهم نیست که چه کسی روی نیمکت می‌نشیند، مهم این است که تیم باید برود و پیکان را ببرد. تفکر استراماچونی به این زودی‌ها از تیم دور نمی‌شود. به یک مدیریت درون زمین نیاز است و به اعتقاد من بازیکنان باتجربه‌ای مثل ووریا غفوری، روزبه چشمی، علی کریمی و همچنین سیدحسین حسینی می‌توانند وظیفه‌شان را انجام دهند و تیم را جمع و جور کنند تا تیم به روند رو به رشد خودش ادامه بدهد.</p>
      <p>فریبا ادامه داد: سعی می‌کنم امروز به ورزشگاه بروم با اینکه نوبت دکتر دارم. وظیفه ما این است که با هوادار همدلی کنیم. ما هم با ناراحتی آنها ناراحت هستیم. اگر تجربه بزرگترها به کمک تیم نیاید، تیم از امروز وارد چالش جدی‌ای خواهد شد. خواهشم از هواداران این است که بروند و مانند بازی مقابل پدیده تیم را تشویق  و حمایت کنند.</p>
      <p>پیشکسوت استقلال در مورد اینکه در صورت تغییر مدیرعامل آیا کسی هست که بتواند شرایط را درست کند،گفت: کار آسانی نیست و بسیار سخت است. در زمانی سختی‌ها به آدم باتجربه نیاز است. من فکر می‌کنم علی فتح‌الله‌زاده با توجه به ارتباطاتی که دارد و آن چک‌های معروفی که خرج می‌کند،  بتواند تیم را جمع کند.</p>
      <p>وی در مورد اینکه آیا ممکن است مدیریت جدید بتواند استراماچونی را از تصمیمی که گرفته منصرف کند، تاکید کرد:‌ اگر شرایط فقط به خاطر پول ندادن باشد و او به خاطر همین رفته باشد، قطعا فردی مانند فتح‌الله می‌تواند او را برگرداند،‌ اما اگر مسائل جانبی هم مطرح باشد، باید ببینیم چه اتفاقی خواهد افتاد، اما در مجموع فکر می‌کنم فتح‌الله زاده می‌تواند برای جمع کردن این اوضاع کمک کند. </p>
      <p>فریبا ضمن اشاره به حضور هواداران در بازی امروز تصریح کرد:‌ از هواداران خواهش می‌ کنم امروز به ورزشگاه بروند. این یک هفته را صبر کنند. ما هم مثل آنها در شوک هستیم، اگر امروز این پله را به خوبی رد کنیم، در آینده می‌تواند اتفاقات خوبی برای تیم بیفتد. </p>
      <p>منبع: فارس</p>
    </article>
  </body>
</html>