<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055394/article/epikairothta/a8lhtismos/wada-apokleismos-ths-rwsias-apo-toys-olympiakoys-agwnes-toy-tokio"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T11:19:57+00:00"/>
    <meta property="og:title" content="WADA: Αποκλεισμός της Ρωσίας από τους Ολυμπιακούς αγώνες του Τόκιο"/>
    <meta property="og:description" content="Ο παγκόσμιος οργανισμός για την καταπολέμηση του ντόπινγκ (WADA) ανακοίνωσε ότι η χώρα τιμωρείται με αποκλεισμό από φιλοξενία αθλητικών γεγονότων για τέσσερα χρόνια."/>
  </head>
  <body>
    <article>
      <h1>WADA: Αποκλεισμός της Ρωσίας από τους Ολυμπιακούς αγώνες του Τόκιο</h1>
      <address>
        <time datetime="2019-12-09T11:19:57+00:00">09 Dec 2019, 11:19</time>
      </address>
      <p>Η Ρωσία αποκλείστηκε από τους Ολυμπιακούς αγώνες του Τόκιο (2020) και τους Χειμερινούς Ολυμπιακούς του Πεκίνου (2022), μετά από την απόφαση του παγκόσμιου οργανισμού για την καταπολέμηση του ντόπινγκ (WADA), ο οποίος υποστήριξε πως δεν είναι έγκυρα τα δεδομένα από τους ελέγχους, που διαβίβασε το εργαστήριο της Μόσχας, προκειμένου να ριχτεί φως στο διεφθαρμένο σύστημα ντόπινγκ, που ξέσπασε στη χώρα μεταξύ 2011 και 2015. </p>
      <p>Ο WADA ανακοίνωσε ότι η ρωσική υπηρεσία κατά του ντόπινγκ (Rusada) δεν συμμορφώθηκε με τις υποδείξεις, όσον αφορά τα στοιχεία που δίνουν τα εργαστήριά της, και έτσι η χώρα τιμωρείται με αποκλεισμό από φιλοξενία αθλητικών γεγονότων για τέσσερα χρόνια, όπως σχετικά μετέδωσε το ρωσικό πρακτορείο ειδήσεων «TASS».</p>
      <p>Η απόφαση της WADA ήταν ομόφωνη, όπως σχετικά δήλωσε ο εκπρόσωπος του διεθνή οργανισμού. Η Ολυμπιακή επιτροπή της Rusada αναμένεται να προσφύγει στο διεθνές αθλητικό δικαστήριο της Λωζάνης (CAS) για την ακύρωση της απόφασης αυτής.</p>
      <p>Να σημειωθεί πως η απόφαση της WADA αφήνει «παράθυρο» για συμμετοχή Ρώσων αθλητών/τριών στο Τόκιο, αλλά και σε άλλες διεθνείς διοργανώσεις, όχι όμως υπό τη σημαία της χώρας, αλλά ως ουδέτεροι.</p>
      <p>Πηγή: ΑΠΕ - ΜΠΕ</p>
    </article>
  </body>
</html>