<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483345"/>
    <meta property="og:site_name" content="طرفداری"/>
    <meta property="article:published_time" content="2019-12-09T11:42:48+00:00"/>
    <meta property="og:title" content="مجید جلالی: اگر در فدراسیون تصمیم گیرنده بودم یحیی گل محمدی را سرمربی تیم ملی می کردم؛ دیدار سختی مقابل پرسپولیس داریم"/>
    <meta property="og:description" content="طرفداری- مجید جلالی در نشست قبل از بازی تیمش با پرسپولیس در حضور خبرنگاران گفت: ما در خیلی از زمینه‌ها پیشرفت کرده‌ایم اما نیازمند نتیجه گیری هستیم که امیدوارم هر چه زودتر به خواسته‌های مان برسیم. وی افزود:"/>
  </head>
  <body>
    <article>
      <h1>مجید جلالی: اگر در فدراسیون تصمیم گیرنده بودم یحیی گل محمدی را سرمربی تیم ملی می کردم؛ دیدار سختی مقابل پرسپولیس داریم</h1>
      <address><time datetime="2019-12-09T11:42:48+00:00">09 Dec 2019, 11:42</time> by <a rel="author" href="https://www.tarafdari.com/%D9%85%D8%B9%D8%B1%D8%A7%D8%AC-%D8%B4%DB%8C%D8%AE%DB%8C/313847" target="_blank">معراج شیخی</a></address>
      <pre>جلالی معتقد است که گل گهر کار سختی مقابل پرسپولیس دارد.</pre>
      <p><a href="https://www.tarafdari.com/">طرفداری</a>- مجید جلالی در نشست قبل از بازی تیمش با پرسپولیس در حضور خبرنگاران گفت:</p>
      <blockquote>ما در خیلی از زمینه‌ها پیشرفت کرده‌ایم اما نیازمند نتیجه گیری هستیم که امیدوارم هر چه زودتر به خواسته‌های مان برسیم.</blockquote>
      <p>وی افزود:</p>
      <blockquote>ما تلاش‌های زیادی را انجام می‌دهیم که پیشرفت در آن کاملا مشهود بوده اما تا زمانی که اگر این تلاش‌ها با نتیجه گیری همراه نباشد قاعدتا به چشم نخواهد آمد. فردا با یک تیم بزرگ و پرمهره بازی داریم تیمی که همه نفراتش خطرناک هستند. از مهدی ترابی گرفته که تعجب می‌کنم چرا در دو بازی اخیر تیم ملی حضور نداشت تا نفراتی مثل شیری، نعمتی، ذبیح خواه، احمدزاده و ... که باید روبروی آنها بسیار سنجیده و کم اشتباه عمل کنیم که امیدوارم فردا تیم من همین‌طور عمل کند.</blockquote>
      <p>سرمربی تیم فوتبال گل‌گهر سیرجان در پاسخ به این سوال که آیا این باشگاه با آدوین منشا وارد مذاکره شده است و پروسه جذب بازیکن خارجی در این باشگاه چطور خواهد بود، گفت:</p>
      <blockquote>با منشا صحبت کرده‌ایم اما هنوز هیچ چیز مشخص نیست. یک سری بازیکن خارجی نیز قرار است در تمرینات ما شرکت کنند، یک بازیکن از بورکینافاسو به ایران آمده و روز چهارشنبه دو بازیکن دیگر خواهند آمد. لازم است که بدانید آنها با هزینه خودشان به ایران آمده و در تمرینات شرکت خواهند کرد تا اگر مورد تأیید قرار گرفتند جذب شوند. نفرات خارجی که از تیم‌مان کنار گذاشتیم به این خاطر بود که به کارمان نمی‌آمدند.</blockquote>
      <p>جلالی در واکنش به سوال یکی از خبرنگاران مبنی بر اینکه آیا به نظر او مربی ایرانی برای تیم ملی بهتر است یا خیر، عنوان کرد:</p>
      <blockquote>من اگر در فدراسیون تصمیم گیرنده باشم بدون فوت وقت یحیی گل‌محمدی را سرمربی تیم ملی می‌کردم و همه جوره او را مورد حمایت خود قرار می‌دادم. فکر می‌کنم وقتش رسیده باشد تا مربی داخلی‌گریزی را تمام کنیم و به مربیان خودمان اعتماد کنیم.</blockquote>
      <p>وی راجع به اینکه چرا مربیان ایرانی برای سرمربی تیم ملی تحت فشار قرار می‌گیرند اما مربیان خارجی نه، یادآور شد:</p>
      <blockquote>شما اگر به گذشته برگردید خواهید دید که در 15 سال گذشته با برنامه‌ای برای مربی داخلی گریزی طراحی شده و همچنان ادامه دارد. در این زمینه ما خودمان مقصر هستیم. شرایطی را بوجود آورده‌ایم که افکار عمومی فکر کنند مربی خارجی بهتر باشد. تأکید می‌کنم همه این مسائل برنامه ریزی شده است و اگر من مسئولیت داشتم همین فردا گل‌محمدی را سرمربی تیم ملی کرده و مثل کوه پشت او می‌ایستادم.</blockquote>
      <p>به نقل از تسنیم، سرمربی تیم فوتبال گل‌گهر سیرجان در پایان در خصوص اینکه چرا باشگاه‌های ما به دنبال جذب بازیکن بی کیفیت خارجی هستند عنوان کرد:</p>
      <blockquote>شما خودتان می‌دانید و من پاسخی ندارم</blockquote>
    </article>
  </body>
</html>