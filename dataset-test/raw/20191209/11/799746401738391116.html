<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104013/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T11:30:48+00:00"/>
    <meta property="og:title" content="&quot;Гуцульська овеча бриндзя&quot; стала першим українським географічним зазначенням"/>
    <meta property="og:description" content="Міністерство розвитку економки, торгівлі та сільського господарства України 11 листопада видало посвідчення про реєстрацію права на використання зареєстрованого зазначення походження товару щодо сиру “Гуцульська овеча бриндзя”."/>
  </head>
  <body>
    <article>
      <h1>"Гуцульська овеча бриндзя" стала першим українським географічним зазначенням</h1>
      <address>
        <time datetime="2019-12-09T11:30:48+00:00">09 Dec 2019, 11:30</time>
      </address>
      <p>Міністерство розвитку економки, торгівлі та сільського господарства України 11 листопада видало посвідчення про реєстрацію права на використання зареєстрованого зазначення походження товару щодо сиру "Гуцульська овеча бриндзя".</p>
      <p>Про це повідомляє "Європейська правда" з посиланням на <a href="https://ua.interfax.com.ua/">"Інтерфакс-Україна".</a></p>
      <p>Згідно з даними інформаційно-аналітичного порталу АПК України, "Гуцульська овеча бриндзя" - це перше українське географічне зазначення, яке відповідає європейським вимогам до реєстрації та має право на визнання в ЄС.</p>
      <p>Заявку на реєстрацію географічного зазначення подала до Мінекономіки громадська спілка "Асоціація виробників традиційних карпатських високогірних сирів" 19 грудня 2018 року.</p>
      <p>"Гуцульська овеча бриндзя" виготовляється на літніх високогірних пасовищах Карпат із гірського овечого молока відповідно до традицій, які беруть свій початок з XV століття. Зона виробництва продукту охоплює Закарпатську, Івано-Франківську та частину Чернівецької області.</p>
      <p>Як повідомлялося, президент України Володимир Зеленський 9 жовтня 2019 року<a href="https://www.eurointegration.com.ua/news/2019/10/9/7101722/"><b> підписав закон</b></a> "Про внесення змін до деяких законодавчих актів України щодо вдосконалення правової охорони географічних зазначень" (№123-ІХ), ухвалений Верховною радою 20 вересня (законопроект №1065). Впровадження закону сприятиме адаптації актів національного законодавства до права Європейського Союзу, а також виконанню зобов'язань, узятих Україною відповідно до Угоди про асоціацію з ЄС.</p>
    </article>
  </body>
</html>