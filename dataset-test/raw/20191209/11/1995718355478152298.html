<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/153816-sprava-usogo-zhyttia-cholovik-z-izrailyu-znajshov-mogylu-svogo-didusia-na-volyni"/>
    <meta property="og:site_name" content="ВолиньPost"/>
    <meta property="article:published_time" content="2019-12-09T11:17:00+00:00"/>
    <meta property="og:title" content="«Справа усього життя»: чоловік з Ізраїлю знайшов могилу свого дідуся на Волині"/>
    <meta property="og:description" content="Родина з далекого Ізраїлю роками шукала могилу полеглого в бою Афаіла Гнітмана."/>
  </head>
  <body>
    <article>
      <h1>«Справа усього життя»: чоловік з Ізраїлю знайшов могилу свого дідуся на Волині</h1>
      <address>
        <time datetime="2019-12-09T11:17:00+00:00">09 Dec 2019, 11:17</time>
      </address>
      <p>Родина з далекого Ізраїлю роками шукала могилу полеглого в бою <b>Афаіла Гнітмана </b>.<br/><br/>І от нещодавно внук убієнного приклонився до місця спочинку свого дідуся, - пише <a href="http://novezittya.in.ua/khoroshi-podiji/4240-podolav-bilshe-dvokh-tysiach-kilometriv-aby-pryklonytysia-do-mistsia-spochynku-didusia?fbclid=IwAR0-rJLgxQGsKh4C6HCCGYxW9SeeqIub2OknIeY4_mjIC6HWph8FLsMf7So">"Нове життя"</a>.<br/><br/>У роки Другої світової житель Хабаровського краю <b>Афаіл Лейбович</b>служив у 160 Брестській дивізії, яка визволяла правобережну частину долини річки Прип’ять, у тому числі й селище Любешів. Кровопролитні бої розпочалися у селі Люб’язь, яке із першої половини березня 1944 року фашисти зробили своїм укріпленим бастіоном. Афаіл Гнітман був убитий 16 березня 1944 року. У повідомленні про захоронення йдеться, що він похований у селі Зарудче. Тож роками родина убієнного воїна, котра проживає в Ізраїлі, намагалася відшукати місце, де похований їхній батько й дідусь.<br/><br/>Доля склалася так, що свого часу внук загиблого В’ячеслав познайомився з уродженкою міста Ківерці, котра виїхала в Ізраїль на заробітки. Саме вона, приїжджаючи чотири року тому в Україну, відвідала Любешів, аби бодай щось дізнатися про загиблого. Після знайомства із місцевим істориком <b>Степаном Оласюком</b>, котрий розповів про бій за селом Люб’язь (де, власне, й обірвалося життя Афаіла Лейбовича), справа зрушила з місця. Побувала жінка і на Братській могилі в селі Зарудче, от тільки ніде прізвища Гнітман не значилося. Відвідала пані Людмила Любешів і два роки тому, але так і не дізналася нічого нового.<br/><br/>Переконалися ж рідні у тому, що Афаіл Гнітман все-таки похований у цій могилі на зарудчівському кладовищі лише після того, коли для внука загиблого <b>В’ячеслава Гнітмана</b> прийшла офіційна відповідь з Міністерства оборони. В ній чітко зазначалося, що дідусь разом з іншими убієнними воїнами похований в Братській могилі на зарудчівському кладовищі.<br/><br/>І ось нещодавно пан В’ячеслав перший раз у житті ступив на українську землю. У п’ятницю він приїхав у Любешів, аби здійснити мрію свого тата й виконати справу його життя – приклонитися до дідусевої могили.<br/><br/>Зворушливим та емоційним був візит до Братської могили. Пан В’ячеслав запалив лампадку, поставив до підніжжя пам’ятника квіти, доторкнувся рукою до холодного граніту й тихенько стояв, опустивши голову. Він стояв біля останнього місця спочинку свого рідного дідуся, обличчя якого, молодого й красивого, бачив лише на єдиній збереженій фотографії, і повірити не міг, що нарешті мрія їхньої родини здійснилася. Затим прочитав молитву і за єврейською традицією поклав до підніжжя пам’ятника камінь, а ще взяв трішки землі, аби завезти із собою додому в Ізраїль.<br/><br/>Заочним учасником цієї зворушливої зустрічі був і син убієнного Афаіла Лейбовича, котрий за усім спостерігав з далекого Ізраїлю через відеодзвінок. Він не міг стримати сліз, адже при солідному віці (на життєвому рахунку вже 82) й сам мріє побувати біля цієї могили, аби віддати шану своєму батькові, котрий так і не повернувся з війни.</p>
      <figure>
        <img src="http://www.volynpost.com/img/modules/news/9/7c/ca86434ba788fc5281a9bb0a0aa187c9/cb-01ee7eb5e700740edc6a28941fb7e221.jpg"/>
      </figure>
    </article>
  </body>
</html>