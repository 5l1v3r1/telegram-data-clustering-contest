<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/giorgia_meloni_mes-6704340/news/2019-12-09/"/>
    <meta property="og:site_name" content="Agi"/>
    <meta property="article:published_time" content="2019-12-09T11:34:00+00:00"/>
    <meta property="og:title" content="&quot;Blocchiamo il Mes. Il centrodestra unito può convincere i 5S&quot;, dice Meloni"/>
    <meta property="og:description" content="La leader di Fratelli d'Italia osserva che i pentastellati &quot;nel loro programma elettorale del 2018 sostenevano il superamento del fondo salva-Stati, quello originario&quot;"/>
  </head>
  <body>
    <article>
      <h1>"Blocchiamo il Mes. Il centrodestra unito può convincere i 5S", dice Meloni</h1>
      <h2>La leader di Fratelli d'Italia osserva che i pentastellati "nel loro programma elettorale del 2018 sostenevano il superamento del fondo salva-Stati, quello originario"</h2>
      <address><time datetime="2019-12-09T11:34:00+00:00">09 Dec 2019, 11:34</time> by <a rel="author">AGI - Agenzia Giornalistica Italia</a></address>
      <p>Sul <b>Mes</b> <b>Giorgia Meloni</b> ha un piano. E propone a Salvini e Berlusconi di presentare una risoluzione Parlamentare che impegni il governo a non sottoscrivere la riforma del Mes. E in un’intervista a La Stampa la presidente di <b>Fratelli d’Italia</b> spiega, rispondendo al <b>ministro Gualtieri</b> che l’attacca accusandola di fare, insieme a Salvini, “del terrorismo” in materia di <b>salva-Stati</b>, di aspettarsi che “qualcuno risponda alle mie osservazioni senza dire che siamo terroristi e nazionalisti che portano alla guerra”, perché si chiede: “È vero o non è vero che con la riforma il Mes diventa sempre più un fondo salva-banche, e che le banche oggi più in difficoltà sono quelle tedesche, le più esposte sui derivati?”.</p>
      <p>Poi Meloni osserva che semmai dovrebbe essere il premier che “dovrebbe stupirsi di quel signore che aveva accanto, <b>Di Maio</b>: anche lui ha sollevato molti dubbi sul Mes. Voglio ricordare che i 5 Stelle nel loro programma elettorale del 2018 sostenevano il superamento del fondo salva-Stati, quello originario. Ora invece stanno votando la riforma del Mes”, osserva Meloni.</p>
      <p>La leader di Fratelli d'Italia spiega: pertanto il prossimo mercoledì, “noi presentiamo la nostra risoluzione ma propongo ai gruppi di Lega e Fi di presentarne una comune del per impegnare il governo a non firmare la riforma del Mes. Confido che molti grillini la votino. Spero che ci sia ancora qualcuno nei 5 Stelle disponibile a non svendere tutto quello che ha detto per anni e si ribelli".</p>
      <p>Meloni punta dunque a spaccare il fronte governativo e separare il grano dal loglio, i griullini appiattiti su Conte da quelli ribelli al capo del governo. Ma se molti grillini dovessero confluire nella risoluzione <b>FdI-Lega-FI,</b> potrebbe essere l’apertura della crisi di governo, osserva il quotidiano, al quale Meloni risponde che il centrodestra ha tutte le carte in regola ed è pronto per affrontare la prova di governo: “ll programma lo avevamo già scritto per buona parte nel 2018 - spiega -, certo, va aggiornato ma sulle grandi questioni siamo d'accordo. Tra di noi c'è una compatibilità di base, una visione comune, sicuramente maggiore a quella della vecchia maggioranza M5S-Lega e dell'attuale”. Quanto alla squadra di governo, “ognuno sta lavorando alla sua” assicura Giorgia Meloni.</p>
    </article>
  </body>
</html>