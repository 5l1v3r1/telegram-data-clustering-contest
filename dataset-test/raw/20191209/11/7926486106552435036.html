<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018088/%D8%AB%D8%A8%D8%A7%D8%AA-%D8%B1%D8%A7-%D8%A8%D9%87-%D8%A8%D8%A7%D8%B2%D8%A7%D8%B1-%D8%A7%D8%B1%D8%B2-%D8%A8%D8%B1%D9%85%DB%8C-%DA%AF%D8%B1%D8%AF%D8%A7%D9%86%DB%8C%D9%85-%D8%B4%D8%A8%DA%A9%D9%87-%D9%87%D8%A7%DB%8C%DB%8C-%D8%AF%D8%B1-%D8%AE%D8%A7%D8%B1%D8%AC-%D8%A7%D8%B2-%DA%A9%D8%B4%D9%88%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T11:48:09+00:00"/>
    <meta property="og:title" content="ثبات را به بازار ارز برمی گردانیم/ شبکه‌هایی در خارج از کشور برای افزایش نرخ ارز تلاش می‌کنند"/>
    <meta property="og:description" content="رئیس کل بانک مرکزی با بیان این که با موضوع نرخ ارز و نوسانات آن هیجانی برخورد نمی‌کنیم و ثبات را به بازار ارز برمی گردانیم گفت: بر اساس اطلاعات ما شبکه‌هایی در خارج از کشور برای افزایش نرخ ارز تلاش می‌کنند."/>
  </head>
  <body>
    <article>
      <h1>ثبات را به بازار ارز برمی گردانیم/ شبکه‌هایی در خارج از کشور برای افزایش نرخ ارز تلاش می‌کنند</h1>
      <h2>همتی:</h2>
      <address>
        <time datetime="2019-12-09T11:48:09+00:00">09 Dec 2019, 11:48</time>
      </address>
      <p>
        <i>رئیس کل بانک مرکزی با بیان این که با موضوع نرخ ارز و نوسانات آن هیجانی برخورد نمی‌کنیم و ثبات را به بازار ارز برمی گردانیم گفت: بر اساس اطلاعات ما شبکه‌هایی در خارج از کشور برای افزایش نرخ ارز تلاش می‌کنند.</i>
      </p>
      <p>به گزارش مشرق، عبدالناصر همتی در خصوص نوسانات اخیر نرخ ارز گفت: صبر ما زیاد است و همانطور که در یک سال گذشته نرخ ارز را کنترل کردیم و متناسب با ارزش ذاتی آن نرخ‌ها تعدیل شد، اکنون نیز این تلاش را برای بازگرداندن ثبات به بازار ادامه می‌دهیم و امیدواری زیادی وجود دارد که شرایط به روال طبیعی گذشته باز گردد.</p>
      <p>رئیس کل بانک مرکزی گفت: با موضوع نرخ ارز و نوسانات آن هیجانی برخورد نمی‌کنیم و ثبات را به بازار ارز برمی گردانیم.</p>
      <blockquote>بیشتر بخوانید:<br/><a href="https://www.mashreghnews.ir/news/1018095/%D9%81%DB%8C%D9%84%D9%85-%D8%AF%D9%84%D8%A7%DB%8C%D9%84-%D8%A8%DB%8C-%D8%AB%D8%A8%D8%A7%D8%AA%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%D8%A7%D8%B1%D8%B2">فیلم/ دلایل بی‌ثباتی در بازار ارز<br/></a><a href="https://www.mashreghnews.ir/news/1017025/%D8%AA%D9%88%D8%B5%DB%8C%D9%87-%D9%87%D9%85%D8%AA%DB%8C-%D8%A8%D9%87-%D9%85%D8%B1%D8%AF%D9%85-%D8%AF%D8%B1%D8%A8%D8%A7%D8%B1%D9%87-%D8%B1%DB%8C%D8%B3%DA%A9-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%D8%A7%D8%B1%D8%B2">توصیه <i>همتی</i> به مردم درباره ریسک سرمایه گذاری در بازار ارز</a></blockquote>
      <p>وی گفت: شوک قیمتی بنزین و فضای روانی که از داخل و خارج از کشور بر اقتصاد حاکم شد بخشی از علت این افزایش قیمت ارز بود و از طرف دیگر فضاسازی که درباره لایحه بودجه سال آینده از دیروز انجام شد و تلاش کردند بگویند بودجه مشکل دارد و اقتصاد را پولی می‌کند، شوک‌هایی است که طرفداران بالا بردن نرخ ارز آن را ایجاد می‌کنند.</p>
      <p>وی افزود: بر اساس اطلاعات ما شبکه‌هایی در خارج از کشور نیز برای افزایش نرخ ارز تلاش می‌کنند.</p>
      <p>همتی گفت: بی‌ثباتی در عراق نیز در این زمینه بی‌تاثیر نبوده و کمی میزان صادرات ما را مختل کرده است علاوه بر اینکه در پایان سال میلادی تسویه حساب شرکت‌ها با طرف‌های خارجی شدید است و همین موضوع تقاضا را افزایش می‌دهد.</p>
      <p>رئیس کل بانک مرکزی در خصوص حمایت از شرکت‌های دانش بنیان گفت: سهم این شرکت‌ها در اقتصاد در حال افزایش است و شبکه بانکی نیز تلاش می‌کند که تامین مالی این شرکت‌ها را شتاب دهد.</p>
      <p>وی گفت: در 8 ماه نخست امسال میزان تسهیلات بانکی برای شرکت‌های دانش بنیان با 52 درصد رشد به هفت هزار میلیارد تومان رسیده است.</p>
      <p>وی افزود: در خصوص کالاهایی مانند دارو و تجهیزات پزشکی سالانه سه و نیم میلیارد دلار واردات با ارز 4200 تومانی داریم که می‌توانیم با کمک شرکت‌های دانش‌بنیان برای قطع وابستگی به این واردات قدم برداریم.</p>
      <p>منبع: تسنیم</p>
    </article>
  </body>
</html>