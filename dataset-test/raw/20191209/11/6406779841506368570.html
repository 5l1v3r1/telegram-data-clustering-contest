<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/binnenland/mannen-nat-en-onderkoeld-uit-trein-gehaald-1.1616154"/>
    <meta property="og:site_name" content="RD.nl"/>
    <meta property="article:published_time" content="2019-12-09T11:53:00+00:00"/>
    <meta property="og:title" content="Mannen nat en onderkoeld uit trein gehaald"/>
    <meta property="og:description" content="De hulpdiensten hebben maandagochtend drie kletsnatte en onderkoelde mannen uit een trein in Venlo gehaald. Volgens de brandweer was een van hen maandagochtend in Eindhoven te water geraakt, en er door twee andere mensen uitgehaald. Het drietal stapte vervolgens op de trein naar Venlo. Daar zijn ze in het ziekenhuis aangehouden door de politie."/>
  </head>
  <body>
    <article>
      <h1>Mannen nat en onderkoeld uit trein gehaald</h1>
      <address><time datetime="2019-12-09T11:53:00+00:00">09 Dec 2019, 11:53</time> by <a rel="author">ANP</a></address>
      <p>
        <b>De hulpdiensten hebben maandagochtend drie kletsnatte en onderkoelde mannen uit een trein in Venlo gehaald. Volgens de brandweer was een van hen maandagochtend in Eindhoven te water geraakt, en er door twee andere mensen uitgehaald. Het drietal stapte vervolgens op de trein naar Venlo. Daar zijn ze in het ziekenhuis aangehouden door de politie.</b>
      </p>
      <p>In de trein werden de kletsnatte mannen volgens de politie onwel. Ze zijn in Venlo uit de trein gehaald en met onderkoelingsverschijnselen naar het ziekenhuis gebracht. Na behandeling heeft de politie hen aangehouden. „Ze worden verdacht van zaken die zich in de nacht van zondag op maandag in Eindhoven hebben afgespeeld”, aldus de woordvoerder van de politie Limburg. Het gaat om een inbraak in Eindhoven. Twee mannen zijn in de boeien geslagen en worden naar Eindhoven gebracht, de derde blijft nog in het ziekenhuis.</p>
      <p>De brandweer heeft in de trein metingen naar gevaarlijke stoffen gedaan, maar daarvan was geen sprake, aldus de woordvoerder.</p>
      <p>Het treinverkeer heeft volgens de hulpdiensten geen verdere vertraging opgelopen.</p>
    </article>
  </body>
</html>