<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/monica-anisie-asteapta-propuneri-si-sugestii-pentru-manualele-de-clasa-a-viii-a_1411182.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T11:43:27+00:00"/>
    <meta property="og:title" content="Monica Anisie aşteaptă propuneri şi sugestii pentru manualele de clasa a VIII-a"/>
    <meta property="og:description" content="Ministrul Educaţiei şi Cercetării, Monica Anisie, aşteaptă, pe pagina de Facebook, propuneri şi sugestii pentru manualele de clasa a VIII-a..."/>
  </head>
  <body>
    <article>
      <h1>Monica Anisie aşteaptă propuneri şi sugestii pentru manualele de clasa a VIII-a</h1>
      <address><time datetime="2019-12-09T11:43:27+00:00">09 Dec 2019, 11:43</time> by <a rel="author">Alexandra Cruceru</a></address>
      <p>Ministrul Educaţiei şi Cercetării, Monica Anisie, aşteaptă, pe pagina de Facebook, propuneri şi sugestii pentru manualele de clasa a VIII-a pentru care a fost lansată icitaţie. Inistrul promite că toate propunerile vor ajunge la editorii cu care va întâlnire miercuri.</p>
      <p>Ministerul Educaţiei şi Cercetării a lansat, săptămâna trecută, procedurile de licitaţie în vederea asigurării manualelor şcolare pentru elevii de clasa a VIII-a în anul şcolar 2020-2021.</p>
      <p>În acest context, ministrul Monica Cristina Anisie invită la dialog toate părţile interesate de calitatea manualelor şcolare.</p>
      <p>”M-ar ajuta opiniile dumneavostră pentru noile manuale de clasa a VIII-a, din anul şcolar 2020-2021, dar nu numai. Vreau să punem la toamnă pe banca elevilor cele mai potrivite şi corecte manuale, cu cele mai bune conţinuturi, pentru copiii noştri. În ultimele zile, am primit nenumărate opinii, propuneri, încurajări, dar şi reproşuri, cu privire la conţinutul manualelor de gimnaziu. Aştept, cu drag, pe pagina de Facebook, propuneri şi sugestii care să contribuie la calitatea conţinutului manualelor pe care copiii dumneavoastră le parcurg, care să îi apropie mai mult de situaţii reale de viaţă”, a transmis Monica Anisie.</p>
      <p>Miercuri, 11 decembrie, la ora 14.00, ministrul Educaţiei se va întâlni cu reprezentanţii editurilor, asociaţiilor de edituri şi ai altor potenţiali ofertanţi, pentru o discuţie pe marginea manualelor de clasa a VIII-a, de anul viitor.</p>
      <p>”Sugestiile dumneavoastră vor ajunge la ei”, a transmis Ministerul Educaţiei şi Cercetării.</p>
      <p>Ministerul Educaţiei şi Cercetării, prin Centrul Naţional de Evaluare şi Examinare (CNEE), în calitate de autoritate contractantă, a lansat, joi,  procedurile de licitaţie în vederea asigurării manualelor şcolare pentru elevii claselor a VIII-a în anul şcolar 2020-2021, se arată într-un comunicat de presă transmis, vineri, de MEC.</p>
      <p>De asemenea, a fost anunţată şi licitaţia al cărei obiectiv îl constituie asigurarea manualelor şcolare pentru o serie de discipline (clasele I-VII), care nu au avut oferte eligibile în cadrul procedurii derulate în acest an.</p>
      <p>În total, este vizată achiziţia de manuale pentru 66 de titluri/discipline, inclusiv pentru elevii minorităţilor naţionale (58 de titluri pentru clasa a VIII-a şi 8 titluri pentru clasele I-VII). Numărul total de exemplare este de 3.739.522 (3.697.917 exemplare - clasa a VIII-a, respectiv 41.605 exemplare - clasele I-VII).</p>
      <p>Calendarul licitaţiei destinate achiziţiei de manuale pentru disciplinele prevăzute în planul-cadru aferent clasei a VIII-a prevede ca termen de încărcare a ofertelor în SEAP data de 3 februarie 2020, în timp ce pentru a doua licitaţie, termenul-limită a fost fixat pentru 6 ianuarie 2020.</p>
    </article>
  </body>
</html>