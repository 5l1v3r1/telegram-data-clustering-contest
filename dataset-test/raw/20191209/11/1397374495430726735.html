<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/rukomet/reci-dragane-cvijic-koje-su-prave-ne-kazem-da-smo-bolje-ali-ne-damo-na-sebe-394956.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-12-09T11:04:00+00:00"/>
    <meta property="og:title" content="Reči Dragane Cvijić koje su prave: &quot;Ne kažem da smo bolje, ali ne damo na sebe!&quot;"/>
    <meta property="og:description" content="Srpska rukometašica Dragana Cvijić rekla je da je ponosna zbog današnje pobede protiv Nemačke na Svetskom prvenstvu u Japanu i navela da je njena ekipa pre svega zbog velikog karaktera i dalje u igri za plasman u kvalifikacije za Olimpijske igre 2020. godine."/>
  </head>
  <body>
    <article>
      <h1>Reči Dragane Cvijić koje su prave: "Ne kažem da smo bolje, ali ne damo na sebe!"</h1>
      <h2>Srpska rukometašica Dragana Cvijić rekla je da je ponosna zbog današnje pobede protiv Nemačke na Svetskom prvenstvu u Japanu i navela da je njena ekipa pre svega zbog velikog karaktera i dalje u igri za plasman u kvalifikacije za Olimpijske igre 2020. godine.</h2>
      <address><time datetime="2019-12-09T11:04:00+00:00">09 Dec 2019, 11:04</time> by <a rel="author">Beta</a></address>
      <p>Srpska rukometašica Dragana Cvijić rekla je da je ponosna zbog današnje pobede protiv Nemačke na Svetskom prvenstvu u Japanu i navela da je njena ekipa pre svega zbog velikog karaktera i dalje u igri za plasman u kvalifikacije za Olimpijske igre 2020. godine.<br/><br/>"<i>Presrećna sam, ovo je moja omiljena pobeda u karijeri. Borile smo se do kraja, znale smo koliki je ulog, koliko znače dva boda. Izdržale smo, verovale smo da možemo da pobedimo, iako je bilo padova u drugom poluvremenu. Snaga tima je danas pobedila, preponosna sam, dale smo više od 100 odsto i zasluženo pobedile</i>", rekla je Cvijić, preneo je Rukometni savez.<br/><br/>Rukometašice Srbije pobedile su Nemačku sa 29:28, u drugom kolu druge faze takmičenja na Svetskom prvenstvu u Kumamotou. Cvijić je bila najefikasnija u srpskom timu sa sedam golova.<br/><br/>Pobedonosni gol postigla je Kristina Liščević iz sedmerca u završnici utakmice. <br/><br/>Srbija sada ima četiri boda na četvrtom mestu, dok Nemačka na prvoj poziciji ima bod više.<br/><br/>"<i>Pokazale smo ogroman karakter, to treba da nas krasi i samo zbog tog karaktera imamo četiri boda. Ne mogu da kažem da smo bolje od Nemačke, Koreje, Danske, ali ne damo na sebe i nećemo dati. Želimo Olimpijske igre više nego išta na svetu. Sad smo opet u igri, ne znam kakav je rasplet, želimo da pobedimo Dansku, da probamo da ih iznenadimo, da igramo našu igru. Ako možemo da ih prebijemo, da uzmemo dva boda, pa kako bude neka bude</i>", rekla je Civijić.<br/><br/>U trećem kolu u sredu od 10 časova Srbija će igrati protiv Danske.</p>
      <p>Izvor: Beta</p>
    </article>
  </body>
</html>