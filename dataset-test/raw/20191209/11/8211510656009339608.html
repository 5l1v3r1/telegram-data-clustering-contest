<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/nuova-mclaren-620r-dedicata-sportivi-570s-gt4-471373.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T11:00:34+00:00"/>
    <meta property="og:title" content="Nuova McLaren 620R, dedicata agli sportivi"/>
    <meta property="og:description" content="Addolcendo la 570S GT4 da corsa, MSO presenta la macchina definitiva per intimidire gli avversari durante i trackday"/>
  </head>
  <body>
    <article>
      <h1>Nuova McLaren 620R, dedicata agli sportivi</h1>
      <h2>Addolcendo la 570S GT4 da corsa, MSO presenta la macchina definitiva per intimidire gli avversari durante i trackday</h2>
      <address><time datetime="2019-12-09T11:00:34+00:00">09 Dec 2019, 11:00</time> by <a rel="author">Lorenzo Moro</a></address>
      <p>Oramai <b>McLaren</b> ci ha abituati a presentare continuamente versioni e serie speciali delle sue belle sportive, al punto che si rischia seriamente di perderne il conto. Oggi, all’inizio della terzultima settimana del 2019, tocca alla <b>grintosa 620R</b>, versione stradale della vettura da corsa 570S GT4.</p>
      <blockquote>
        <a href="https://www.formulapassion.it/automoto/mondoauto/foto-spia-mso-mclaren-senna-lm-woking-470389.html">Foto spia della McLaren Senna LM</a>
      </blockquote>
      <p>La nuova arrivata, spremuta fino <b>612CV</b>, è più potente della 600LT, l’altra vettura preparata da McLaren per allietare i trackday dei suoi ricchi clienti. La potenza generata dal V8 montato in posizione centrale viene trasferita al terreno attraverso un set di pneumatici slick <b>Pirelli P Zero Trofeo R</b>, offerti come optional ma fondamentali per sfruttare al massimo questa macchina una volta fra i cordoli. Le sospensioni sono completamente regolabili e ogni angolo caratteristico (camber, caster e convergenza) è finemente regolabile attraverso i <b>32 clic</b> permessi dagli ammortizzatori. Infine, proprio come sulle auto da corsa, si possono variare a piacimento i<b> tassi di compressione e rimbalzo di ciascuna sospensione</b>, per adattare al massimo l’auto a qualunque circuito si trovi a percorrere.</p>
      <figure>
        <img src="https://www.formulapassion.it/wp-content/uploads/2019/12/mclaren-620R-51-666x375.jpg"/>
      </figure>
      <p>Gli interni della macchina spiccano per la loro <b>estrema essenzialità</b> (sono infatti completamente svuotati di quanto superfluo alla sola guida): mancano infatti accessori come tappetini, aria condizionata, navigatore satellitare e stereo. Se proprio non si potesse fare a meno della musica e non ci si accontentasse di quella del grosso V8, McLaren offre in opzione un impianto<b> super leggero</b> della Bowers &amp; Wilkins. In questo modo la nuova McLaren 620R ferma l’ago della bilancia a 1.282 kg (nemmeno pochi) e la sua produzione sarà limitata a soli 350 esemplari, ognuno dotato di una targhetta identificativa e numerata. <b>Il prezzo? 250.000 monete di Sua Maestà la Regina</b>, oltre 50.000 in più rispetto ad una 600LT ma solo un terzo della Senna, un bell’affare.</p>
      <footer>RIPRODUZIONE RISERVATA</footer>
    </article>
  </body>
</html>