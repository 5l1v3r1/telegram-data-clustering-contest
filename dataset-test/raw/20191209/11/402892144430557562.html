<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/izklaide/299192-jauno-gadu-liepaja-sagaidis-ar-grupam-killer-queen-un-tautumeitas.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T11:23:00+00:00"/>
    <meta property="og:title" content="Jauno gadu Liepājā sagaidīs ar grupām &quot;Killer Queen&quot; un &quot;Tautumeitas&quot;"/>
    <meta property="og:description" content="Šogad jaunais gads Liepājā tiks sagaidīts savijoties latviskām tradīcijām ar leģendāru pasaules roku. 31. decembrī no pulksten 23.00 laukumā pie koncertzāles &quot;Lielais dzintars&quot; norisināsies svētku koncerts, kurā veco gadu pavadīsim latviešu etnogrupas &quot;Tautumeitas&quot; pavadībā un jauno - 2020. gadu iesāksim jaudīgi ar Lielbritānijas tribute* grupu &quot;Killer Queen&quot;."/>
  </head>
  <body>
    <article>
      <h1>Jauno gadu Liepājā sagaidīs ar grupām "Killer Queen" un "Tautumeitas"</h1>
      <address><time datetime="2019-12-09T11:23:00+00:00">09 Dec 2019, 11:23</time> by <a rel="author">©Publicitātes foto</a></address>
      <p>Šogad jaunais gads Liepājā tiks sagaidīts savijoties latviskām tradīcijām ar leģendāru pasaules roku. 31. decembrī no pulksten 23.00 laukumā pie koncertzāles "Lielais dzintars" norisināsies svētku koncerts, kurā veco gadu pavadīsim latviešu etnogrupas "Tautumeitas" pavadībā un jauno - 2020. gadu iesāksim jaudīgi ar Lielbritānijas tribute* grupu "Killer Queen".</p>
      <p>Tautasdziesma ir mūsu tautas identitātes šūpulis, šodiena un pamats rītdienai. Pēdējo stundu pirms gadu mijas pavadīsim sajūtot latviešu tautasdziesmās ierakstīto tūkstošgadu spēku talantīgo "Tautumeitu" izpildījumā. Aicinām ikvienu dziedāt līdzi un ierakstīt arī savā 2020. gada jaunajā kodā visu nepieciešamo - gudrību, pārticību, prāta skaidrību un mīlestību.</p>
      <blockquote>Etnogrupa "Tautumeitas" izveidota 2015. gadā, tās sastāvā ir sešas mūziķes - Asnate Rancāne, Aurēlija Rancāne, Ilona Dzērve, Lauma Bērza, Laura Marta Līcīte un Laura Liepiņa. Plašāku atpazīstamību grupa ieguva 2017. gadā, piedaloties TV šovā "X Faktors", kurā ieguva 4. vietu. Ar savu debijas albumu "Tautumeitas" grupa ieguvusi Mūzikas ierakstu gada balvu kā gada labākais etno un tautas mūzikas albums.</blockquote>
      <p>Savukārt 2020. gada pirmo stundu sāksim ar leģendārām un labi zināmām melodijām. Pēc pusnakts uz skatuves kāps vienas no visu laiku pasaulē veiksmīgākajām un ikoniskākajām - kulta grupas "Queen" vokālie un vizuālie līdzinieki "Killer Queen" no Lielbritānijas, kuri koncertā ar savu enerģiju un visiem pazīstamajiem superhītiem ļaus sajust grandiozo Vemblija stadiona atmosfēru. Grupa ieskandinās Jauno gadu Liepājā un pirmklasīgā šovā dāvās pilsētas iedzīvotājiem pasaulīgu mākslas un mūzikas elpu.</p>
      <p>Grupa "Killer Queen" dibināta 1993. gadā un ir viena no labākajām atdarinātājgrupām visā pasaulē. Solists Patriks Meiers ar savu vokālo tembru, kustībām, uzvedību uz skatuves un autentiskajiem tērpiem ļauj noticēt skatītājiem, ka grupa "Queen" patiesi ir nemirstīga.</p>
      <p>Šķērsot simbolisko tiltu starp latvisko uz pasaulīgo palīdzēs mūzikas un mākslas apvīta liepājniece, dziesminiece un stāstniece Maija Kalniņa.</p>
      <p>Sagaidot Jauno gadu liepājniekus un pilsētas viesus uzrunās Liepājas pilsētas domes priekšsēdētājs Jānis Vilnītis un tieši pusnaktī plānota krāšņa svētku uguņošana.</p>
      <p>Jaunā gada svētku pasākumu organizē Liepājas pilsētas pašvaldības iestāde "Kultūras pārvalde" sadarbībā ar radošo apvienību "Šarmants"</p>
      <p>*Tribute - kāda slavena dziedātāja vokāls un vizuāls līdzinieks</p>
      <p><a href="https://nra.lv/izklaide/299192-jauno-gadu-liepaja-sagaidis-ar-grupam-killer-queen-un-tautumeitas.htm#">Lasīt visu</a>   <a href="https://nra.lv/izklaide/299192-jauno-gadu-liepaja-sagaidis-ar-grupam-killer-queen-un-tautumeitas.htm#"/> <a href="https://nra.lv/izklaide/299192-jauno-gadu-liepaja-sagaidis-ar-grupam-killer-queen-un-tautumeitas.htm#"/> <a href="https://nra.lv/izklaide/299192-jauno-gadu-liepaja-sagaidis-ar-grupam-killer-queen-un-tautumeitas.htm#"/>  </p>
    </article>
  </body>
</html>