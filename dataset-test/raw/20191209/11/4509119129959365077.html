<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055398/article/oikonomia/ellhnikh-oikonomia/bloomberg-to-sxedio-hraklhs-8a-voh8hsei-tis-trapezes"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T11:34:03+00:00"/>
    <meta property="og:title" content="Bloomberg: Το σχέδιο «Ηρακλής» θα βοηθήσει τις τράπεζες"/>
    <meta property="og:description" content="«Πολιτικοί και τραπεζίτες πιστεύουν ότι έχουν βρει τη μαγική θεραπεία για τη μάστιγα των «κόκκινων» δανείων του τραπεζικού συστήματος», σημειώνει ο Τζουλιάνο, προσθέτοντας ότι το σχήμα «Ηρακλής» προβλέπει ένα σύνθετο μείγμα τιτλοποιήσεων και κρατικών εγγυήσεων και έχει σχεδιασθεί με βάση το ιταλικό σχέδιο GACS."/>
  </head>
  <body>
    <article>
      <h1>Bloomberg: Το σχέδιο «Ηρακλής» θα βοηθήσει τις τράπεζες</h1>
      <address>
        <time datetime="2019-12-09T11:34:03+00:00">09 Dec 2019, 11:34</time>
      </address>
      <p>Μετά από μία δεκαετία απαισιοδοξίας, μία νέα αίσθηση ευφορίας υπάρχει στην Αθήνα, αναφέρει άρθρο του Bloomberg, το οποίο εστιάζει στο σχέδιο «Ηρακλής» για την αντιμετώπιση των «κόκκινων» δανείων των ελληνικών τραπεζών.</p>
      <p>Το Χρηματιστήριο αναμένεται να καταγράψει την καλύτερη επίδοση στον κόσμο φέτος, επειδή οι επενδυτές πιστεύουν ότι ο νέος πρωθυπουργός, Κυριάκος Μητσοτάκης, θα υλοποιήσει την υπόσχεσή του να προσελκύσει ξένες επενδύσεις και να δώσει ώθηση στην ανάπτυξη, σημειώνει ο αρθρογράφος του Bloomberg, Φερντινάντο Τζουλιάνο.</p>
      <p>Οι μετοχές με την καλύτερη επίδοση είναι οι τραπεζικές, με τις τιμές τους να έχουν σχεδόν διπλασιασθεί σε λιγότερο από 12 μήνες.</p>
      <p>«Πολιτικοί και τραπεζίτες πιστεύουν ότι έχουν βρει τη μαγική θεραπεία για τη μάστιγα των «κόκκινων» δανείων του τραπεζικού συστήματος», σημειώνει ο Τζουλιάνο, προσθέτοντας ότι το σχήμα «Ηρακλής» προβλέπει ένα σύνθετο μείγμα τιτλοποιήσεων και κρατικών εγγυήσεων και έχει σχεδιασθεί με βάση το ιταλικό σχέδιο GACS.</p>
      <p>«Δεν υπάρχει αμφιβολία ότι ο Ηρακλής θα βοηθήσει τις τράπεζες να εξασφαλίσουν μία καλύτερη τιμή, καθώς θα ξεφορτώνονται τα μη εξυπηρετούμενα δάνειά τους, επιταχύνοντας ένα ξεκαθάρισμα που έχει καθυστερήσει. Δημιουργεί, όμως, έναν όχι ασήμαντο κίνδυνο για τους φορολογούμενους, οι οποίοι θα πληρώσουν τον λογαριασμό, αν τα πράγματα δεν εξελιχθούν σύμφωνα με το σχέδιο. Η κυβέρνηση πρέπει, επίσης, να προχωρήσει την πρότασή της για μεταρρύθμιση των περίπλοκων πτωχευτικών νόμων», σημειώνει ο αρθρογράφος.</p>
      <p>Το κυβερνητικό σχέδιο προβλέπει την έκδοση εγγυήσεων ύψους έως 12 δισ. ευρώ, που μπορούν να χρησιμοποιήσουν οι τράπεζες κατά την τιτλοποίηση των δανείων τους. Το ελληνικό δημόσιο θα εγγυηθεί το «υψηλότερης διαβάθμισης» τμήμα, ενώ το «μεσαίας διαβάθμισης» και της «χαμηλότερης διαβάθμισης» θα έχουν μικρότερη προστασία. Οι τράπεζες σχεδιάζουν να κρατήσουν το «υψηλότερης διαβάθμισης» τμήμα και να πουλήσουν τα άλλα σε επενδυτές. Το σχήμα GACS είχε επιτυχία στην Ιταλία, βοηθώντας να συρρικνωθεί ο όγκος των μη εξυπηρετούμενων δανείων, αναφέρει ο Τζουλιάνο, προσθέτοντας ότι θα ήταν λάθος να υποτεθεί ότι ο Ηρακλής μπορεί να λύσει από μόνος του τα προβλήματα των τραπεζών.</p>
      <p>«Δεν πρέπει να ξεχνά κανείς ότι αφήνει τους φορολογούμενους εκτεθειμένους για το τμήμα «υψηλότερης διαβάθμισης». Πόσο επικίνδυνο είναι αυτό, θα εξαρτηθεί από την ικανότητα των τραπεζών να ανακτήσουν τα ενέχυρα και από την ελληνική οικονομία. Όσο ταχύτερος είναι ο ρυθμός ανάπτυξής της, τόσο πιθανότερο είναι ότι οι φορολογούμενοι θα προστατευθούν».</p>
      <p>
        <sup>Πηγή: ΑΠΕ-ΜΠΕ</sup>
      </p>
    </article>
  </body>
</html>