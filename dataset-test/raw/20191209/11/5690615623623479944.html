<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840257-u-zgorilomu-koledzhi-v-odesi-povnistyu-obstezhili-pidval"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T11:43:00+00:00"/>
    <meta property="og:title" content="У згорілому коледжі в Одесі повністю обстежили підвал"/>
    <meta property="og:description" content="КИЇВ. 9 грудня. УНН. У коледжі в Одесі, де сталася смертельна пожежа, на 11 годину понеділка обстежено усі підвальні приміщення. Про це УНН повідомляє з …"/>
  </head>
  <body>
    <article>
      <h1>У згорілому коледжі в Одесі повністю обстежили підвал</h1>
      <address><time datetime="2019-12-09T11:43:00+00:00">09 Dec 2019, 11:43</time> by <a rel="author">Юлія Шрамко</a></address>
      <p><b>КИЇВ. 9 грудня. УНН. </b>У коледжі в Одесі, де сталася смертельна пожежа, на 11 годину понеділка обстежено усі підвальні приміщення. Про це <b>УНН</b> повідомляє з посиланням на пресслужбу ДСНС України.</p>
      <p>На місці виникнення надзвичайної ситуації, як зазначається, проведено обрушення небезпечних конструкцій на поверхах з 6-го по 3-й праворуч та ліворуч від арочного проходу. "Обстежено усі підвальні приміщення, з яких відкачано 400 куб. м води", - додали у відомстві.</p>
      <p>Також зазначається, що аварійно-рятувальні та інші невідкладні роботи продовжуються. Всього з початку розбирання завалу вивезено 1 тис. 384 куб. м будівельних конструкцій.</p>
      <p>На 11 годину 9 грудня у лікарнях залишається 9 постраждалих внаслідок пожежі.</p>
      <p>Нагадаємо, за даними ДСНС, 4 грудня о 10:12 в Одесі на 3-му поверсі 6-поверхової будівлі Одеського коледжу економіки, права та готельно-ресторанного бізнесу виникла <a href="https://www.unn.com.ua/uk/news/1839353-v-odesi-gorit-koledzh">пожежа</a>. О 14:18 пожежу було локалізовано на площі 4 тис. кв. м. Підрозділами ДСНС врятовано та евакуйовано 40 осіб. Станом на ранок 5 грудня спостерігалося обрушення згорілих будівельних конструкцій всередині будівлі.</p>
      <p>Наразі відомо про 12 загиблих. Першою із підтверджених загиблих є <a href="https://www.unn.com.ua/uk/news/1839549-zelenskiy-u-pozhezhi-v-odesi-odna-zagibla-14-zniklikh-bezvisti-i-27-gospitalizovanikh">студентка</a>, <a href="https://www.unn.com.ua/uk/news/1839701-pozhezha-v-odeskomu-koledzhi-pid-zavalami-viyavili-pershe-tilo">тіло</a> другої загиблої людини знайшли під завалами 5 грудня. Тіла ще <a href="https://www.unn.com.ua/uk/news/1839858-vnaslidok-pozhezhi-u-koledzhi-v-odesi-zaginuli-vzhe-chetvero-lyudey">двох</a> людей під завалами знайшли 6 грудня. 7 грудня знайшли ще три <a href="https://www.unn.com.ua/uk/news/1839958-kilkist-zagiblikh-vnaslidok-pozhezhi-u-koledzhi-v-odesi-zrosla-do-pyati-lyudey">тіла</a>. Також одна людина - <a href="https://www.unn.com.ua/uk/news/1840032-vnaslidok-pozhezhi-v-odeskomu-koledzhi-zaginulo-vzhe-8-lyudey">рятувальник</a> - помер у лікарні. 8 грудня було знайдено ще два <a href="https://www.unn.com.ua/uk/news/1840026-pid-zavalami-v-odeskomu-koledzhi-znayshli-sche-dva-tila">тіла</a> загиблих під завалами. 9 грудня під час розбору завалів виявлено ще <a href="https://www.unn.com.ua/uk/news/1840213-pozhezha-v-odesi-kilkist-zagiblikh-zrosla-do-12-osib">два тіла</a> - одне о о 00:35, інше - о 5:15.</p>
      <p>У ДСНС назвали ймовірну <a href="https://www.unn.com.ua/uk/news/1839506-pozhezha-u-koledzhi-v-odesi-v-dsns-nazvali-ymovirnu-prichinu-tragediyi">причину пожежі</a> у коледжі в Одесі. Відкрито кримінальне <a href="https://www.unn.com.ua/uk/news/1839442-pozhezha-u-koledzhi-v-odesi-vidkrito-kriminalne-provadzhenya">провадження</a>. Поліція має дві версії пожежі у коледжі в Одесі - порушення пожежної безпеки і <a href="https://www.unn.com.ua/uk/news/1839621-politsiya-maye-dvi-versiyi-pozhezhi-u-koledzhi-v-odesi-porushennya-pozhezhnoyi-bezpeki-i-pidpal">підпал</a>. У справі вже є перші <a href="https://www.unn.com.ua/uk/news/1840005-pozhezha-v-odeskomu-koledzhi-vstanovleni-pershi-pidozryuvani">підозрювані</a>.</p>
    </article>
  </body>
</html>