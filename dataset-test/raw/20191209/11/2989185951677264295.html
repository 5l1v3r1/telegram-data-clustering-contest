<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/life/430235-samuel-finci-obasni-zashto-ne-e-balgarski-aktyor"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T11:53:00+00:00"/>
    <meta property="og:title" content="Самуел Финци обясни защо не е български актьор"/>
    <meta property="og:description" content="&quot;Гледам на себе си като на човек от Европа, като на европеец&quot;, казва Финци"/>
  </head>
  <body>
    <article>
      <h1>Самуел Финци обясни защо не е български актьор</h1>
      <address><time datetime="2019-12-09T11:53:00+00:00">09 Dec 2019, 11:53</time> by <a rel="author" href="https://fakti.bg/author/sabina-andreeva" target="_blank">Събина Андреева</a></address>
      <p>Актьорът Самуел Финци, който беше избран да води откриващата церемония и награждаването на предстоящия 70-и фестивал "Берлинале“ не се представя като българин, предава bg voice.</p>
      <p>Пред Дойче Веле синът на Ицхак Финци заяви: "Аз не съм български актьор. Нямам основание да се чувствам горд като българин“. Самуел е роден през 1966 г. в Пловдив и е завършил образованието си в НГДЕК и ВИТИЗ, но през последните 30 години живее в Германия и гради кариера там. В публикациите по повод избора му за водещ на престижното събитие се казва, че той е един от най-търсените актьори в Германия.</p>
      <p>"С основание не ме водят като български актьор – защото аз не съм български актьор. Роден съм в България и съм израснал там, но по-голямата част от живота ми, както сам казахте, премина тук, в немскоезичния свят. Моята кариера като актьор се състоя тук, а не в България. Така че, ако трябва изобщо да се дават такива определения, които аз по принцип не обичам, ако трябва един актьор да се определя според националността си или според етническата си принадлежност, бих казал, че по-скоро съм немски актьор.</p>
      <p>Да, аз идвам от България, но гледам на себе си като на човек от Европа, като на европеец. Светът се развива по този начин. И аз смятам, че вместо да се ограничаваме в малки национални общности, по-добре е да се отваряме, да се събираме с хора от повече места, с различен произход. Така че бих се определил като европеец, макар това да звучи може би леко патетично, ако не и съмнително в контекста на сегашната пропаганда“.</p>
      <p>Самуел Финци припомня, че на сцената в България е играл само в едно представление. Той обаче има участия в доста български <a href="https://bazar.bg/obiavi/filmi">филми</a> ("Хълмът на боровинките“, "Рапсодия в бяло“, "Цветът на хамелеона“, предстоящия "18% сиво“).</p>
      <p>"На снимачната площадка е както навсякъде другаде: когато финансовите възможности са по-големи, всичко изглежда по един начин, когато са по-малки – по друг. Всички филми, в които съм участвал в България, съм ги правил винаги с желание и с удоволствие, като не съм се интересувал от нищо друго… Когато един проект ме интересува, аз го правя, независимо от обстоятелствата“.</p>
    </article>
  </body>
</html>