<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1565126/enwsi-eisaggelewn-i-dikaiosyni-den-prosferetai-ws-pedio-politikis-dielkystindas-metaxy-twn-politikwn-kommatwn"/>
    <meta property="og:site_name" content="NOOZ."/>
    <meta property="article:published_time" content="2019-12-09T11:10:00+00:00"/>
    <meta property="og:title" content="Ένωση Εισαγγελέων: Η Δικαιοσύνη δεν προσφέρεται ως πεδίο πολιτικής διελκυστίνδας μεταξύ των πολιτικών κομμάτων"/>
    <meta property="og:description" content="Ένωση Εισαγγελέων: «Το έργο της ανεξάρτητης Δικαιοσύνης και των λειτουργών της δεν προσφέρεται ως πεδίο πολιτικής διελκυστίνδας μεταξύ των πολιτικών κομμάτων» υπογραμμίζεται σε ομόφωνο ψήφισμα της 35ης τακτικής γενικής συνέλευσης των μελών της Ένωσης Εισαγγελέων Ελλάδος (Ε.Ε.Ε.),"/>
  </head>
  <body>
    <article>
      <h1>Ένωση Εισαγγελέων: Η Δικαιοσύνη δεν προσφέρεται ως πεδίο πολιτικής διελκυστίνδας μεταξύ των πολιτικών κομμάτων</h1>
      <address>
        <time datetime="2019-12-09T11:10:00+00:00">09 Dec 2019, 11:10</time>
      </address>
      <p>
        <b>Ένωση Εισαγγελέων: «Το έργο της ανεξάρτητης Δικαιοσύνης και των λειτουργών της δεν προσφέρεται ως πεδίο πολιτικής διελκυστίνδας μεταξύ των πολιτικών κομμάτων» υπογραμμίζεται σε ομόφωνο ψήφισμα της 35ης τακτικής γενικής συνέλευσης των μελών της Ένωσης Εισαγγελέων Ελλάδος (Ε.Ε.Ε.),</b>
      </p>
      <p>Ένωση Εισαγγελέων: «Το έργο της ανεξάρτητης Δικαιοσύνης και των λειτουργών της δεν προσφέρεται ως πεδίο πολιτικής διελκυστίνδας μεταξύ των πολιτικών κομμάτων» υπογραμμίζεται σε ομόφωνο ψήφισμα της 35ης τακτικής γενικής συνέλευσης των μελών της Ένωσης Εισαγγελέων Ελλάδος (Ε.Ε.Ε.), ενώ επισημαίνεται η «επιτακτική αναγκαιότητα λήψης αποτελεσματικών μέτρων επιτάχυνσης και ποιοτικής αναβάθμισης της Ποινικής Δικαιοσύνης».</p>
      <p>
        <u>Το πλήρες κείμενο του ψηφίσματος της Ε.Ε.Ε. έχει ως εξής:</u>
      </p>
      <p>   «Τα μέλη της Ένωσης Εισαγγελέων Ελλάδος κατά την 35η τακτική γενική συνέλευση που πραγματοποιήθηκε την 8/12/2019 στην αίθουσα τελετών του Δικηγορικού Συλλόγου Αθηνών:</p>
      <p>1) Υπερθεματίζουν σε κάθε μέτρο θωράκισης της ανεξαρτησίας της δικαιοσύνης, πλήρους ισότητας μεταξύ πολιτών και κρατικών αξιωματούχων έναντι αυτής και εδραίωσης της εμπιστοσύνης του πολίτη στον θεσμό της Δικαιοσύνης και του Κράτος Δικαίου.</p>
      <p>2) Αποφασίζουν ομόφωνα ότι οι Έλληνες εισαγγελείς:</p>
      <p>   α) με υψηλό το αίσθημα ευθύνης τους έναντι της κοινωνίας θα συνεχίσουν άοκνα την προσπάθεια βελτίωσης της απονομής της δικαιοσύνης εφαρμόζοντας το Σύνταγμα και τους νόμους,</p>
      <p>   β) θα παρεμβαίνουν με ουσιαστικές προτάσεις σε κάθε νομοθετική πρωτοβουλία που αφορά στην απονομή της δικαιοσύνης και</p>
      <p>   γ) θα συνεχίσουν να διεκδικούν την πραγματική βελτίωση των συνθηκών εκτέλεσης του λειτουργήματός τους μέσα από την υλοποίηση συγκεκριμένων υποχρεώσεων της πολιτείας, αντίθετοι στη συνεχή αναβολή της εκπλήρωσής τους.  </p>
      <p>3) Επαναλαμβάνουν ότι το έργο της ανεξάρτητης δικαιοσύνης και των λειτουργών της δεν προσφέρεται ως πεδίο πολιτικής διελκυστίνδας μεταξύ των πολιτικών κομμάτων.</p>
      <p>4) Διαπιστώνουν εκ νέου την επιτακτική αναγκαιότητα λήψης αποτελεσματικών μέτρων επιτάχυνσης και ποιοτικής αναβάθμισης της ποινικής δικαιοσύνης</p>
      <p>5) Τονίζουν προς πάσα κατεύθυνση:</p>
      <p>   α) την υποχρέωση της πολιτείας για την άμεση αύξηση των οργανικών θέσεων εισαγγελικών λειτουργών και των εισακτέων στην Εθνική Σχολή Δικαστικών Λειτουργών και την πρόσληψη δικαστικών υπαλλήλων και</p>
      <p>   β) την ανάγκη ι) άμεσης λειτουργίας δικαστικής αστυνομίας, ιι) περαιτέρω ενίσχυσης των ελεγκτικών μηχανισμών φορολογικού-οικονομικού ελέγχου, ιιι) ευρείας αποποινικοποίησης ήσσονος βαρύτητας αδικημάτων.</p>
      <p>6) Καλούν την πολιτεία να σταθεί πραγματικός αρωγός στην προσπάθεια αποτελεσματικής απονομής της δικαιοσύνης και με άμεσες νομοθετικές παρεμβάσεις να εκδηλώσει τη βούλησή της προς τον ανωτέρω σκοπό και</p>
      <p>7) Εξουσιοδοτούν το Διοικητικό Συμβούλιο της Ένωσης Εισαγγελέων Ελλάδος να αναλάβει όλες τις αναγκαίες δράσεις για την ανάδειξη και ικανοποίηση των προτάσεων και αιτημάτων του κλάδου».</p>
    </article>
  </body>
</html>