<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018092/%D9%85%D8%AC%DB%8C%D8%AF%DB%8C-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%D8%AC%D8%A7%D9%86%D8%B4%DB%8C%D9%86%DB%8C-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T11:35:35+00:00"/>
    <meta property="og:title" content="مجیدی در آستانه جانشینی استراماچونی؟"/>
    <meta property="og:description" content="با صحبت‌هایی که رئیس هیئت مدیره باشگاه استقلال داد به نظر می‌رسد فرهاد مجیدی به عنوان سرمربی استقلال انتخاب خواهد شد."/>
  </head>
  <body>
    <article>
      <h1>مجیدی در آستانه جانشینی استراماچونی؟</h1>
      <address>
        <time datetime="2019-12-09T11:35:35+00:00">09 Dec 2019, 11:35</time>
      </address>
      <p>
        <i>با صحبت‌هایی که رئیس هیئت مدیره باشگاه استقلال داد به نظر می‌رسد فرهاد مجیدی به عنوان سرمربی استقلال انتخاب خواهد شد.</i>
      </p>
      <p>به گزارش مشرق، با استعفای آندره‌آ <b>استراماچونی</b>، سرمربی ایتالیایی <b>استقلال </b>و ترک ایران از سوی او، شوک بزرگی به این باشگاه و هواداران استقلال وارد شد. استراماچونی به بهانه پرداخت نشدن مطالباتش قراردادش را با باشگاه استقلال یک طرفه فسخ و صبح امروز (دوشنبه) تهران را ترک کرد.</p>
      <p>در پی این موضوع بسیاری از هواداران استقلال در تجمعی اعتراضی مقابل باشگاه استقلال، خشم خود را از این اتفاق نشان دادند. هیئت مدیره باشگاه استقلال قرار است امروز جلسه‌ای اضطراری تشکیل دهد تا درباره کادرفنی تصمیم‌گیری کند.</p>
      <p>طبق کدهایی که اسماعیل خلیل‌زاده، رئیس هیئت مدیره باشگاه استقلال در گفت‌وگوی تلویزیونی خود ارائه کرد، به نظر می‌رسد فرهاد مجیدی سرمربی بعدی استقلال خواهد شد. خلیل‌زاده در صحبت‌های خود اعلام کرد که باشگاه استقلال برای بازگرداندن استراماچونی تلاش خواهد کرد، اما در صورتی که حاضر به بازگشت نشود آنها سراغ گزینه داخلی خواهند رفت. رئیس هیئت مدیره باشگاه استقلال اعلام کرد: «کسی به عنوان سرمربی انتخاب می‌شود که همه او را دوست دارند و مربی بزرگی می‌شود.»</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1018081/%D9%88%D8%B1%D9%88%D8%AF-%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D8%A8%D9%87-%D9%85%D8%A7%D8%AC%D8%B1%D8%A7%DB%8C-%D8%A7%D8%B3%D8%AA%D9%82%D9%84%D8%A7%D9%84">ورود وزیر ورزش به ماجرای <i>استقلال</i></a>
      </blockquote>
      <p>با توجه به این صحبت‌ها به نظر می‌رسد فرهاد مجیدی به عنوان سرمربی بعدی استقلال انتخاب خواهد شد و پس از دیدار با پیکان مدیریت باشگاه استقلال تصمیم قطعی خود را می‌گیرد. شنیده شده برخی مسولان باشگاه استقلال صحبت‌هایی با مجیدی انجام داده و مذاکرات ابتدایی با این مربی جوان صورت گرفته است.</p>
      <p>فرهاد مجیدی پیش از این هم تجربه مربیگری در استقلال را داشته و پس از برکناری شفر، اواخر فصل گذشته هدایت آبی‌پوشان را به صورت موقت در اختیار گرفت و تا پایان فصل سرمربی استقلال بود.</p>
      <p>اگر اتفاق خاصی رخ ندهد و مذاکرات به خوبی پیش رود، می‌توان گفت که فرهاد مجیدی روز جمعه در بازی با شاهین شهرداری بوشهر روی نیمکت استقلال خواهد نشست.</p>
      <p>منبع: تسنیم</p>
    </article>
  </body>
</html>