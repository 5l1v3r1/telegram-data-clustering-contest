<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714069"/>
    <meta property="og:site_name" content="ישראל היום"/>
    <meta property="article:published_time" content="2019-12-09T11:27:09+00:00"/>
    <meta property="og:title" content="כשרות ובית תפילה: הקרוזים עוברים מהפכה"/>
    <meta property="og:description" content="יהדות"/>
  </head>
  <body>
    <article>
      <h1>כשרות ובית תפילה: הקרוזים עוברים מהפכה</h1>
      <h2>18 קומות, אוכל כשר ופינוקים מקיר אל קיר • יעקב מאור שט בקרוז בפרשת השבוע נח וחזר עם חוויות • חיות לא היו בתיבה המודרנית</h2>
      <address><time datetime="2019-12-09T11:27:09+00:00">09 Dec 2019, 11:27</time> by <a rel="author" href="https://www.israelhayom.co.il/writer_articles?tid=67081" target="_blank">יעקב מאור</a></address>
      <p>הדתיים נוהרים בתקופה האחרונה לקרוזים כשרים, שהולכים וצוברים תאוצה מיום ליום. כמאה אלף ישראלים יצאו השנה לקרוזים, ונציג חברת 'רואיל קריביאן' בישראל, אורי שנבל, מציין כי מדי שנה השוק הישראלי גדל בכ-20 אחוזים. סוכני הנסיעות מעריכים שבציבור הדתי הגידול השנתי גבוה אף יותר. </p>
      <p>בעלוני פרשת השבוע המחולקים בבתי הכנסת אנו רואים יותר ויותר מודעות על קרוזים כשרים, ומספר הנוסעים שמזמינים מראש אוכל כשר על האוניה גדול בהיקפו, בדומה לאלו שמזמינים אוכל כשר בטיסות. יש גם חברות תיירות שמציעות מטבח כשר ושף פרטי כשר על האוניה, שמבשל אוכל טרי מידי יום עבור חברי קבוצות דתיות.</p>
      <p>ומסקירת ההווה והעתיד הקרוב נעבור להיסטוריה: בפרשת נח מספרת התורה על ההפלגה הראשונה בעולם, ובתזמון מושלם, לפני שבועות אחדים, כשבבתי הכנסת קראו את פרשה זו, הייתי באמצע הפלגת בכורה של אוניה חדשה בשם אנקור, שהשיקה חברת השייט נורביג'ן.</p>
      <p>בשבת בבוקר התפללתי שחרית ביחידות על כסא נוח במרפסת התא שלי, נהנה מהאויר הצלול והצונן. ביד אחת מחזיק את הכיפה כדי שהרוח לא תעיף לי אותה מהראש, וביד השניה מחזיק חומש, וקורא את פרשת נח עם רש"י. נפעמתי לגלות דימיון כה רב בין האוניה שבה אני נמצא ובין תיבת נח. פעם ראשונה בחיי שהפסוקים הללו קיבלו משמעות אקטואלית.</p>
      <p>התורה מספרת לנו את תולדות נח: ”נֹחַ אִישׁ צַדִּיק היה בְּדוֹרוֹתָיו", ורש"י מביא מדרש (סנהדרין ק"ח ע"א) שמשווה בין הדור של נח לדורות אחרים. נח בנה את התיבה לפי מפרט טכני שקיבל מאלוקים, והשתמש בשיא הטכנולוגיה של הדור שלו. התורה מתארת לנו את המיפרט הטכני של תיבת נח: "וְזֶה אֲשֶׁר תַּעֲשֶׂה אֹתָהּ: שְׁלֹשׁ מֵאוֹת אַמָּה אֹרֶךְ הַתֵּבָה, חֲמִשִּׁים אַמָּה רָחְבָּהּ, וּשְׁלֹשִׁים אַמָּה קוֹמָתָהּ". במידות שלנו זה אורך 140 מטר על רוחב 24 מטר, וגובה 14 מטרים. לעומתה, המפרט הטכני של האוניה אנקור הוא 336 מטר אורך, 42 מטר רוחב. שטחה גדול בערך פי ארבעה מתיבת נח. </p>
      <figure>
        <img src="https://www.israelhayom.co.il/sites/default/files/u54511/4574567546.jpg"/>
      </figure>
      <p>
        <b>יעקב מאור, הכיפה, והרוח</b>
      </p>
      <p>בתיבת נח היו 3 קומות, ככתוב: "תַּחְתִּיִּים שְׁנִיִּם וּשְׁלִשִׁים תַּעֲשֶׂהָ". באוניה אנקור בנו 18 קומות. רש"י מפרש שם: "תַּחְתִּיִּם שְׁנִיִּם וּשְׁלִשִׁים – שָׁלֹשׁ עֲלִיּוֹת זוֹ עַל גַּב זוֹ: עֶלְיוֹנִים לָאָדָם, אֶמְצָעִים לְמָדוֹר, תַּחְתִּיִּים לְזֶבֶל". מדהים להיווכח שהעקרונות האדריכליים של תיבת נח נעשו גם בתוכנית חלוקת הקומות של האנקור. הקומות עליונות מוקדשות לאדם ולבילויים ולמסעדות, קומות אמצעיות מוקדשות "למדור" למגורי הנוסעים, והקומות התחתונות לתחזוקה.</p>
      <p>התורה מתארת לנו את הנוסעים בתיבת נח "שְׁנַיִם שְׁנַיִם בָּאוּ אֶל הַתֵּבָה, זָכָר וּנְקֵבָה". ואח"כ כתוב בתורה "וַיָּבֹא נֹחַ וּבָנָיו וְאִשְׁתּוֹ וּנְשֵׁי בָנָיו אִתּוֹ אֶל הַתֵּבָה". גם בימינו אוניות הקרוזים נבנות עבור זוגות וגם למשפחות. הקונספט השיווקי לא השתנה.</p>
      <p>בתורה יש התיחסות גם לסוגי החדרים באוניות. בהוראות הייצור שנתן הקב"ה לנח נכתב: "קִנִּים תַּעֲשֶׂה אֶת הַתֵּבָה", והתורה מפרטת "צוֹֹהַר תַּעֲשֶׂה לַתֵּבָה". כלומר, יש לבנות בתיבה גם תאים עם חלון. גם באוניה אנקור יש חדרים עם חלון גדול, חדרים פנימיים בלי חלון, ורוב החדרים עם מרפסת (כמו החדר שקבלתי).</p>
      <p>כידוע, הקולינריה היא אחד הדברים החשובים ביותר בקרוזים. מתברר שזה התחיל כבר בתיבת נח. כתוב בתורה "קַח לְךָ מִכָּל מַאֲכָל אֲשֶׁר יֵאָכֵל, וְאָסַפְתָּ אֵלֶיךָ, וְהָיָה לְךָ וְלָהֶם לְאָכְלָה". מדרש תנחומא מסביר לנו את הפסוק כך: "כל אחד ואחד מכל מין ומין האכיל [נח] את מה שלמד. הגמל- תבן, והחמור- שעורים, וכן כולם. יש בהמה שהיא אוכלת בשעה אחת ביום, ויש בשתיים, ויש בשלוש, ויש בשליש הלילה, ויש באמצעו, ויש בקריאת הגבר". אני חושב שהטבח הראשי באוניה אנקור לא היה יכול לנסח טוב יותר את אילוצי העבודה שלו לגבי מגוון המאכלים וזמני ההגשה.</p>
      <p>לצד המזנונים והמסעדות שפזורות באוניה, שכמובן אינן אופציה לשומרי הכשרות, התאפשר לקבל אוכל כשר למהדרין שבושל בחברות קייטרינג ושמופשרות במטבח האוניה. האוכל דומה לחמגשיות שאנחנו מקבלים במטוסים, אבל ההגשה שונה. לא כל המנות מרוכזות על מגשית אחת, אלא כל מנה כשרה מוגשת בנפרד, ואנחנו יכולים להרכיב לעצמנו את הארוחה כרצוננו. גם הכמויות לא מוגבלות, ואפשר לקחת עוד ממנות שערבות לחיכנו.</p>
      <figure>
        <img src="https://www.israelhayom.co.il/sites/default/files/u54511/45454452342.JPG"/>
        <figcaption>
          <b>חדר עם מרפסת // צילום: יחצ</b>
        </figcaption>
      </figure>
      <p>בקומה העליונה יש גם בריכת שחיה גדולה (מעורבת), עם מגלשת מים ענקית. חלק מהמגלשה הוא בצינור שקוף שתלוי מחוץ לכתלי האוניה מעל האוקיאנוס. בצד הבריכה יש גם בריכת ג'קוזי (שאשתי קוראת לה "מקווה מוגז"). במתחם יש הרבה כסאות נוח לשיזוף ולמנוחה וקריאה.</p>
      <p>במתחם הבריאות והספא ראיתי מבחר גדול של אפשרויות. יש שם חדר קרח, חמאם טורקי, חדר אדים, סאונה רטובה, סאונה יבשה, חדר מלח ועוד. יש שם גם חדר מנוחה והתרגעות אחרי הטיפול. על קירותיו מסכי ענק של חוף ים קריבי. במתחם הבריאות יש גם מספרה לנשים ומספרה לגברים, וגם טיפולי מניקור ופדיקור לציפרניים.</p>
      <p>ניק וילקינסון, מנהל המכירות של נורביג'ן באירופה, אמר לי שיש באוניה גם "צָ'אפֶּל" (Chapel)  חדר תפילה, לכל הדתות. לבקשתי הוא אף היפנה אותי לאחת מעוזרותיו שתראה לי את חדר התפילה. רציתי לראות אם התקינו גם ארון קודש עם ספר תורה, ואם יש בו סידורים וחומשים וטליתות, כמו שיש על האוניה 'קראון איריס' של החברה הישראלית 'מנו ספנות'. העוזרת הבטיחה לברר היכן זה, וללוות אותי לשם. אחרי כשעתיים התנצלה שעדיין לא התקינו וריהטו את הצ'אפל, בגלל הלחץ להשלים את האוניה להפלגת הבכורה "אבל זה בתוכנית המקורית שלנו ונסדר את זה בהקדם". עלינו להעריך שהדברים האלה נמצאים בתודעה שלהם בכלל.</p>
      <p>אימון פרין, מנהל המזרח התיכון בחברת NCL, אומר שהשוק הישראלי היה קטן, וצמח מאוד בחמש השנים האחרונות, "וכיום אתם במקום השביעי בעולם הקרוזים". מתברר שגם הציבור הדתי גילה את עולם הקרוזים. בשנים האחרונות גם דתיים רבים יוצאים להפלגות נופש כנוסעים פרטיים או כחלק מקבוצה. </p>
    </article>
  </body>
</html>