<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191209_04758175/axel-witsel-komt-rest-van-het-jaar-niet-meer-in-actie-na-zware-val-hij-lag-op-de-intensieve"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-12-09T11:19:00+00:00"/>
    <meta property="og:title" content="Axel Witsel out voor rest van het jaar na val thuis over traphekje: “Hij lag op de intensieve”"/>
    <meta property="og:description" content="Axel Witsel (30) heeft bij een ongeval bij hem thuis een kwetsuur in het gezicht opgelopen. Ondertussen ging de middenvelder onder al onder het mes, zo maa..."/>
  </head>
  <body>
    <article>
      <h1>Axel Witsel out voor rest van het jaar na val thuis over traphekje: “Hij lag op de intensieve”</h1>
      <address>
        <time datetime="2019-12-09T11:19:00+00:00">09 Dec 2019, 11:19</time>
      </address>
      <p>
        <b>Axel Witsel (30) heeft bij een ongeval bij hem thuis een kwetsuur in het gezicht opgelopen. Ondertussen ging de middenvelder onder al onder het mes, zo maakte zijn club Borussia Dortmund maandag bekend. De Rode Duivel komt dit jaar niet meer in actie.</b>
      </p>
      <p>Over de omstandigheden van het ongeval is weinig geweten, maar volgens Bild struikelde hij thuis over een traphekje, geplaatst voor de veiligheid van dochtertjes Mai-Li (4) en Evy (2), en viel zo hard de trap af. Hij werd overgebracht naar het Nord-ziekenhuis, waar hij mond- en gezichtschirurgie heeft ondergaan. De operatie bleek succesvol en Witsel heeft het ziekenhuis intussen al mogen verlaten. “Het is jammer voor hem en jammer voor ons”, vertelde BVB-coach Lucien Favre. “Hij is een erg belangrijke speler voor ons. We hopen dat hij zo snel mogelijk beter wordt. We hebben nog niet met Witsel kunnen praten. Hij lag nog op de intensieve.”</p>
      <figure>
        <img src="https://static.gva.be/Assets/Images_Upload/2019/12/09/9f3ee9ac-1abc-11ea-890e-43212ce6fb8e_web_scale_0.3731343_0.3731343__.jpg?maxheight=513&amp;maxwidth=767&amp;scale=both"/>
        <figcaption>In het Duitse sportblad Bild schetsten ze de opmerkelijke val van Axel Witsel.</figcaption>
      </figure>
      <p>Witsel kwam zaterdag nog in actie met de Borussen. Op de veertiende speeldag in de Bundesliga trakteerden ze Fortuna Düsseldorf op een 5-0 pandoering. Met de winterstop in zicht staat titelkandidaat Dortmund op de derde plaats, op vijf punten van de verrassende leider Borussia Mönchengladbach, maar voor Bayern München. In de Bundesliga worden er voor de lange winteronderbreking nog drie speeldagen afgewerkt, Dortmund speelt achtereenvolgens nog tegen Mainz, RB Leipzig en Hoffenheim. In de Champions League is Slavia Praag dinsdag de tegenstander op de laatste speeldag in de groepsfase. In de Duitse beker wordt er pas in februari opnieuw gespeeld.</p>
    </article>
  </body>
</html>