<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/iftime-nu-am-amanat-meciul-pentru-ca-nu-ne-au-dat-banii-pe-golofca-mara-praf-in-ochi-banii-trebuie-platiti-in-ianuarie-mara-lasa-sa-se-inteleaga-ca-fcsb-ar-fi-implicata-in-refuzul-moldovenilor-1922404409002019121119193476"/>
    <meta property="og:site_name" content="News.ro"/>
    <meta property="article:published_time" content="2019-12-09T11:44:00+00:00"/>
    <meta property="og:title" content="Iftime: Nu am amânat meciul pentru că nu ne-au dat banii pe Golofca; Mara: Praf în ochi, banii trebuie plătiţi în ianuarie. Mara lasă să se înţeleagă că FCSB ar fi implicată în refuzul moldovenilor"/>
    <meta property="og:description" content="Patronul FC Botoşani, Valeriu Iftime, a declarat, luni, că gruparea moldoveană nu a fost de acord să accepte amânarea meciului cu CFR Cluj din cauza faptului că ardelenii nu au achitat transferul mijlocaşului Cătălin Golofca."/>
  </head>
  <body>
    <article>
      <h1>Iftime: Nu am amânat meciul pentru că nu ne-au dat banii pe Golofca; Mara: Praf în ochi, banii trebuie plătiţi în ianuarie. Mara lasă să se înţeleagă că FCSB ar fi implicată în refuzul moldovenilor</h1>
      <address><time datetime="2019-12-09T11:44:00+00:00">09 Dec 2019, 11:44</time> by <a rel="author">Adrian Petculescu</a></address>
      <p>
        <b>Patronul FC Botoşani, Valeriu Iftime, a declarat, luni, că gruparea moldoveană nu a fost de acord să accepte amânarea meciului cu CFR Cluj din cauza faptului că ardelenii nu au achitat transferul mijlocaşului Cătălin Golofca.</b>
      </p>
      <p>"Eu am fost... (n.r. de acord cu amânarea meciului). În prima discuţie pe care eu am avut-o cu Mara, eu am fost de acord, dar am spus că trebuie să întreb băieţii, antrenorul şi jucătorii. Eu în principiu sunt de acord pentru că, aşa, la o primă vedere, mi s-a părut că e un meci important pentru ei şi aş fi vrut să-i ajut. Dar nu în detrimentul echipei mele. Am vorbit cu jucătorii, cu antrenorul, el a vorbit cu jucătorii, nici nu putea fi vorba (n.r. - de amânare). Singura condiţie pe care am pus-o atunci ca să am un atu în faţa jucătorilor a fost: Dacă ne dau banii pe Golofca până mâine, sunteţi acord? Ei au spus &lt;da&gt;. Am transmis acest mesaj la CFR Cluj, e vorba de banii pe Golofca, bineînţeles că nimeni nu a recepţionat ceea ce trebuia şi s-a întâmplat ce s-a întâmplat", a declarat Iftime, la DigiSport.</p>
      <p>Directorul sportiv al CFR Cluj, Bogdan Mara, a intervenit şi a spus că motivaţia celor de la Botoşani este praf în ochi şi că banii pe Golofca trebuie achitaţi în ianuarie.</p>
      <p>"Aş vrea să clarific această situaţie care există şi pe care cei de la Botoşani o pun într-o anumită lumină şi nu e cea adevărată. Vreau să se înţeleagă foarte clar că banii nu sunt motivul pentru care ei nu au dorit să amâne meciul. Banii pe care noi trebuie să-i dăm celor de la FC Botoşani - există contracte şi hârtii semnate între cele două cluburi, dinainte ca noi să cerem amânarea acestui meci - trebuie plătiţi în ianuarie. Noi cu domnul Iftime am făcut o amânare de plată, acceptată de cei de la Botoşani înainte să le cerem lor amânarea meciului. Noi, legal, prin contractele semnate, trebuie să le dăm banii în ianuarie. Acest lucru legat de bani trebuie clar scos din ecuaţie. Ăsta este doar praf în ochi aruncat de cei de la FC Botoşani, faptul că nu le-am dat banii şi din această cauză ei nu au vrut să amâne meciul. Vreau să-i spun domnului Croitoru să-şi vadă de antrenorat, treabă pe care a început să o facă foarte bine, şi să rămână în acest domeniu, pentru că partea administrativă este total diferită şi ştim foarte bine ce se întâmplă. Sunt contracte semnate care demonstrează acest lucru. Suntem total dezamăgiţi de aceste lucruri şi de ceea ce a declarat şi Croitoru. Îi doresc ca şi el să ajungă la o echipă care joacă în Europa, să antreneze din primul tur preliminar şi să vadă cât de greu este. Ne-am fi dorit ca un coleg de breaslă să ajute o echipă românească să adune puncte în Europa şi să ofere unei echipe ca de anul viitor să nu mai joace din primul tur preliminar", a spus Mara.</p>
      <p>Oficialul CFR-ului la să să se înţeleagă că FC Botoşani ar fi refuzat amânarea meciului după implicarea marii rivale a ardelenilor, FCSB.</p>
      <p>"Să vă explic cum este relaţia cu Botoşaniul. Au existat tot felul de supoziţii cum că CFR-ul îşi doreşte să ia jucători de la Botoşani. Acest lucru nu este adevărat, vorbind de Fabbrini, de Miron de alţii. Se vorbea că CFR-ul vrea jucători de acolo pentru a le creşte preţul. Jucătorii pe care i-am luat noi de la Botoşani, noi am avut noroc că aceşti băieţi au avut mare caracater şi au acceptat să vină la CFR, şi-au dorit să vină doar la CFR. Noi în momentul în care ofertam un jucător de la FC Botoşani, domnul Iftime, pe cealaltă parte, îl suna pe Gigi Becali imediat şi îi prezenta: &lt;Uite, m-a sunat CFR-ul şi îmi oferă 300.000 pe Burcă&gt;. Noi am dat pe Burcă 100.000 de euro, atât l-am ofertat şi atât am dat pe el. Întrebaţi-l pe Gigi Becali dacă nu a fost sunat în momentul următor să i se spună că noi oferim 300.000 sau altă sumă pe Burcă. Mereu am avut un mare noroc. Noi nu am ofertat nicun alt jucător de la Botoşani în afară de cei trei care sunt la noi şi am avut norocul să fie băieţi de caracater şi nu au vrut să joace în altă parte. Altfel, nu aveam nicio şansă să-i luăm, pentru că în momentul 2 era sunat Gigi Becali. Acum ce să gădim despre motivul pentru care cei de la Botoşani nu au vrut să accepte amânarea meciului?", a afirmat Mara.</p>
      <p>Formaţia CFR Cluj a fost învinsă, duminică, în deplasare, cu scorul de 2-1, de echipa FC Botoşani, într-un meci din etapa a XX-a a Ligii I.</p>
      <p>Au marcat Ashkovski ’14 şi Roman ’71 pentru gazde, respectiv Pereira ’21.</p>
      <p>În urma acestei înfrângeri, clujenii au pierdut primul loc în Liga I, în faţa echipei Astra Giurgiu.</p>
      <p>Tehnicianul echipei FC Botoşani, Marius Croitoru, a declarat după meciul cu CFR Cluj că jucătorii săi nu au fost de acord cu amânarea partidei fiind supăraţi pentru că clujenii au minţit în privinţa plăţii banilor la transferul lui Cătălin Golofca.</p>
      <p>"Nu cred că aveam de ce să îmi fie teamă înainte de acest meci, chiar dacă jucam cu echipa a doua. Botoşani are o echipă foarte bună şi azi am meritat victoria, am scăpat de ocazia mare a lui Cătălin Golofca, iar după care am meritat victoria. V-am spus şi nu mint, m-a sunat domnul Iftime, m-a întrebat dacă vrem să amânăm. Eu i-am întrebat pe jucători şi pe fondul acela de supărare, de la momentul transferului lui Golofca, când ne-au spus că ne plătesc banii, când ne-au minţit, ne-au amânat, băieţii nu au fost de acord să amânăm, asta a fost decizia lor, iar domnul Iftime a ţinut cont de părerea fotbaliştilor, pentru că cei de care depind rezultatele sunt jucătorii", a spus Marius Croitoru, la Digi Sport.</p>
      <p>Joi, ardelenii joacă acasă, cu Celtic, ultimul meci din grupele Ligii Europa. CFR are nevoie de un punct pentru a fi sigură de calificarea în 16-imi, indiferent ce se întâmplă în partida Rennes - Lazio.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>