<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625636/%D8%B3%D8%B1%D9%85%D8%A7%D8%AE%D9%88%D8%B1%D8%AF%D9%87%E2%80%8C%D9%87%D8%A7-%D8%A7%D8%B2-%D9%85%D8%B5%D8%B1%D9%81-%D9%84%D8%A8%D9%86%DB%8C%D8%A7%D8%AA-%D9%BE%D8%B1%D9%87%DB%8C%D8%B2-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T11:15:00+00:00"/>
    <meta property="og:title" content="سرماخورده‌ها از مصرف لبنیات پرهیز کنند"/>
    <meta property="og:description" content="عضو هیات علمی دانشگاه علوم پزشکی یزد کم‌اشتهایی در حین سرماخوردگی را در جهت پاکسازی دستگاه تنفس و بهبودی زودتر بیمار فرآیندی سودمند خواند و اصرار به مصرف غذاهای سنگین به ویژه در مورد کودکان را اصلاً توصیه نکرد."/>
  </head>
  <body>
    <article>
      <h1>سرماخورده‌ها از مصرف لبنیات پرهیز کنند</h1>
      <address>
        <time datetime="2019-12-09T11:15:00+00:00">09 Dec 2019, 11:15</time>
      </address>
      <p>
        <i>عضو هیات علمی دانشگاه علوم پزشکی یزد کم‌اشتهایی در حین سرماخوردگی را در جهت پاکسازی دستگاه تنفس و بهبودی زودتر بیمار فرآیندی سودمند خواند و اصرار به مصرف غذاهای سنگین به ویژه در مورد کودکان را اصلاً توصیه نکرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر «سید کاظم کاظمینی» با بیان این که مصرف آنتی‌بیوتیک در اکثر موارد برای افراد مبتلا به سرماخوردگی هیچ ضرورتی ندارد، اظهار کرد: بسیاری از بیماران سرماخورده گمان می‎کنند اگر ترشحات سبزرنگ و غلیظ در ریه یا پشت حلق داشته باشند، باید آنتی بیوتیک مصرف کنند اما زمانی استفاده از آنتی‌بیوتیک البته با تجویز پزشک، ضروری است که تب ناشی از عفونت میکروبی روی داده باشد.</p>
      <p>وی در مورد علائم سرماخوردگی‎های ویروسی رایج در فصول سرد سال، تصریح کرد: در این شرایط حالاتی مانند گرفتگی بینی، سرفه خلط‌دار غلیظ، ترشحات غلیظ بینی و پشت حلق، سنگینی سر در ناحیه پیشانی و گونه‌‎ها و عمق چشم‌ها، همراه با تب خفیف، بی اشتهایی، بیحالی و درد عضلانی روی می‎دهد.</p>
      <p>عضو هیات علمی دانشگاه علوم پزشکی یزد با بیان این که بر مبنای طب ایرانی، کم اشتهایی در حین سرماخوردگی فرآیندی سودمند در جهت پاک‌سازی دستگاه تنفس و بهبودی زودتر بیمار به شمار می‎‌آید، گفت: بر همین اساس نیز اصرار به خوردن غذا به ویژه غذاهای سنگین به ویژه در مورد کودکان توصیه نمی‌شود.</p>
      <p>وی افزود: غذا در این شرایط باید سبک و خوش‌گوار باشد و علاوه بر ارزش تغذیه‌ای باید بتواند عملکردهای دارویی نیز داشته باشد.</p>
      <p>کاظمینی مصرف سوپ رقیق کم گوشت با هویج و جعفری و مرزه، شلغم و کمی سیر همراه با پودر آویشن شیرازی و دارچین را از نمونه غذاهای مناسب افراد سرماخورده عنوان کرد.</p>
      <p>این متخصص طب ایرانی در پایان در رابطه با موارد منع تغذیه‌ای در این بیماران نیز تاکید کرد: مصرف ماست، پنیر، خامه، نان، غذاهای خمیری مانند ماکارونی، سرخ کردنی‎ها و میوه موز، ترشحات سینوس و سینه را غلیظ‌تر می‎کند لذا باید از مصرف انها در طی دوره بیماری پرهیز شود.</p>
    </article>
  </body>
</html>