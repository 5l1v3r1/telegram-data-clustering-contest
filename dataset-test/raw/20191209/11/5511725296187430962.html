<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/novembri-gada-inflacija-latvija-bijusi-2-1.d?id=51706591"/>
    <meta property="og:site_name" content="DELFI"/>
    <meta property="article:published_time" content="2019-12-09T11:14:03+00:00"/>
    <meta property="og:title" content="Novembrī gada inflācija Latvijā bijusi 2,1% "/>
    <meta property="og:description" content="2019. gada novembrī, salīdzinot ar 2018. gada novembri, vidējais patēriņa cenu līmenis palielinājās par 2,1%, liecina jaunākie Centrālās statistikas pārvaldes (CSP) dati. Precēm cenas pieauga par 1,8% un pakalpojumiem – par 2,9%."/>
  </head>
  <body>
    <article>
      <h1>Novembrī gada inflācija Latvijā bijusi 2,1% </h1>
      <address><time datetime="2019-12-09T11:14:03+00:00">09 Dec 2019, 11:14</time> by <a rel="author">DELFI Bizness</a></address>
      <p>
        <b>2019. gada novembrī, salīdzinot ar 2018. gada novembri, vidējais patēriņa cenu līmenis palielinājās par 2,1%, liecina jaunākie <a href="https://www.delfi.lv/temas/centralas-statistikas-parvalde">Centrālās statistikas pārvaldes</a> (CSP) dati. Precēm cenas pieauga par 1,8% un pakalpojumiem – par 2,9%.</b>
      </p>
      <p>Salīdzinot ar 2015. gadu, patēriņa cenas 2019. gada novembrī bija par 9,1% augstākas. Precēm cenas pieauga par 7,8%, bet pakalpojumiem – par 12,3%.</p>
      <p>Lielākā ietekme uz vidējā patēriņa cenu līmeņa izmaiņām 2019. gada novembrī, salīdzinot ar 2018. gada novembri, bija cenu kāpumam ar mājokli saistītām precēm un pakalpojumiem, pārtikai un bezalkoholiskajiem dzērieniem, alkoholiskajiem dzērieniem un tabakas izstrādājumiem, ar atpūtu un kultūru saistītām precēm un pakalpojumiem, veselības aprūpei, restorānu un viesnīcu pakalpojumiem, kā arī cenu kritumam ar transportu saistītām precēm un pakalpojumiem.</p>
      <p>Pārtikas un bezalkoholisko dzērienu grupā cenas gada laikā palielinājās par 2,5%. Būtiskākā ietekme uz vidējā cenu līmeņa pieaugumu grupā bija žāvētai, sālītai vai kūpinātai gaļai (+6,9%), cūkgaļai (+10,7%), mājputnu gaļai (+3,9%) un gaļas izstrādājumiem (+4,0%). Cenas pieauga arī maizei (+4,9%), svaigiem augļiem (+6,1%), konditorejas izstrādājumiem (+3,6%), šokolādei (+5,%), jogurtam (+5,1%), cukuram (+5,7%) un kartupeļiem (+6,3%). Savukārt lētāka bija kafija (-6,5%), piens (-5,8%), olas (-3,5%), svaigi dārzeņi (-1,0 %), siers un biezpiens (-1,1%).</p>
      <p>Alkoholisko dzērienu un tabakas izstrādājumu vidējais cenu līmenis palielinājās par 4,5%. Alkoholisko dzērienu cenas pieauga par 4,6%, ko galvenokārt ietekmēja cenu izmaiņas alum. Tabakas izstrādājumi bija vidēji par 4,5% dārgāki.</p>
      <p>Gada laikā ar mājokli saistītās preces un pakalpojumi sadārdzinājās par 3,6%. Dārgāka kļuva elektroenerģija, siltumenerģija, atkritumu savākšana, materiāli mājokļa uzturēšanai un remontam, mājokļa īres maksa, mājokļa uzturēšanas un remonta pakalpojumi, kā arī mājokļa apsaimniekošanas pakalpojumi, savukārt lētāka bija dabasgāze un cietais kurināmais.</p>
      <p><a href="https://www.delfi.lv/temas/veselibas-aprupe">Veselības aprūpes</a> grupā vidējais cenu līmenis pieauga par 2,7%, ko galvenokārt ietekmēja cenu kāpums ārstu speciālistu pakalpojumiem, zobārstniecības pakalpojumiem, kā arī farmaceitiskajiem produktiem.</p>
      <p>Ar transportu saistīto preču un pakalpojumu grupā būtiskākā ietekme uz cenu kritumu bija degvielai (-5,2%), tai skaitā dīzeļdegvielai – par 6,6%, benzīnam – par 2,9% un auto gāzei – par 7,4%. Cenas samazinājās arī lietotām automašīnām, savukārt vidējais cenu līmenis pieauga personisko transportlīdzekļu apkopei un remontam, kā arī pasažieru aviopārvadājumiem.</p>
      <p>Ar atpūtu un kultūru saistītās preces un pakalpojumi kļuva dārgāki par 3,5%. Sadārdzinājās kompleksie atpūtas pakalpojumi, televīzijas abonēšanas maksa.</p>
      <p>Restorānu un viesnīcu pakalpojumu cenas pieauga vidēji par 3,1%, ko galvenokārt ietekmēja restorānu un kafejnīcu pakalpojumu sadārdzinājums par 3,5%. Ēdnīcu pakalpojumi bija dārgāki par 3,9%.</p>
      <p>Būtiska ietekme uz cenu kāpumu gada laikā bija arī telekomunikāciju pakalpojumiem, apģērbiem, frizētavu un skaistumkopšanas salonu pakalpojumiem, mājokļa mēbelēm, apaviem, savukārt vidējais cenu līmenis samazinājās autotransportlīdzekļu apdrošināšanai.</p>
      <p>
        <b>Vidējais patēriņa cenu līmenis mēneša laikā samazinājās par 0,3%</b>
      </p>
      <p>2019. gada novembrī, salīdzinot ar 2019. gada oktobri, vidējais patēriņa cenu līmenis samazinājās par 0,3%. Precēm cenas samazinājās par 0,2%, savukārt pakalpojumiem – par 0,4%. Lielākā ietekme uz cenu izmaiņām bija cenu kritumam ar transportu saistītām precēm un pakalpojumiem, ar atpūtu un kultūru saistītām precēm un pakalpojumiem, apģērbiem un apaviem, ar mājokli saistītām precēm un pakalpojumiem, pārtikai un bezalkoholiskajiem dzērieniem, kā arī cenu kāpumam dažādu preču un pakalpojumu grupā.</p>
      <p>Mēneša laikā pārtikas un bezalkoholisko dzērienu cenas samazinājās par 0,1%. Būtiskākā ietekme uz vidējā cenu līmeņa kritumu grupā bija maizei (-1,7%), mājputnu gaļai (-1,6%), kartupeļiem (-5,1%), gaļas izstrādājumiem (-2,2%), svaigām vai atdzesētām zivīm (-5,4%), konservētām vai pārstrādātām zivīm un jūras velšu izstrādājumiem (-2,7%), olām (-2,0%) un sviestam (-2,9%). Cenas palielinājās pienam (+3,4%), jogurtam (+2,4%), augļu un dārzeņu sulām (+3,0%), žāvētai, sālītai vai kūpinātai gaļai (+0,5%).</p>
      <p>Akciju ietekmē apaviem cenas samazinājās par 3,5%, savukārt apģērbu vidējais cenu līmenis saglabājās nemainīgs.</p>
      <p>Ar mājokli saistītām precēm un pakalpojumiem cenas samazinājās par 0,1%. Lētāks kļuva cietais kurināmais, mājokļa īres maksa, savukārt cenas pieauga materiāliem mājokļa uzturēšanai un remontam.</p>
      <p>Ar transportu saistītām precēm un pakalpojumiem cenas samazinājās par 0,9%, ko galvenokārt ietekmēja cenu kritums pasažieru aviopārvadājumiem par 8,9%. Degvielai vidējais cenu līmenis samazinājās par 1,1%, tai skaitā dīzeļdegvielai – par 1,2%, benzīnam – par 0,7% un auto gāzei – par 2,9%.</p>
      <p>Ar atpūtu un kultūru saistītās preces un pakalpojumi kļuva lētāki par 0,7%. Cenas samazinājās kompleksajiem atpūtas pakalpojumiem, kā arī akciju ietekmē barībai lolojumdzīvniekiem.</p>
      <p>Dažādu preču un pakalpojumu grupā cenas palielinājās vidēji par 0,7%, ko noteica cenu kāpums personīgās higiēnas precēm un skaistumkopšanas līdzekļiem.</p>
      <p>Pārējās patēriņa grupās nozīmīgākais cenu samazinājums bija stiprajiem alkoholiskajiem dzērieniem, alum, mājokļa tīrīšanas un kopšanas līdzekļiem, savukārt dārgāks bija vīns.</p>
      <figure>
        <a href="https://www.delfi.lv/bizness/">
          <img src="https://g1.delphi.lv/images/pix/file46262473_delfi-bizness.png"/>
        </a>
      </figure>
      <p>
        <a href="https://www.delfi.lv/bizness/biznesa_vide/novembri-gada-inflacija-latvija-bijusi-2-1.d?id=51706591&amp;com=1&amp;reg=1">0</a>
      </p>
      <related>
        <h4>Lasi vēl</h4>
        <a href="https://www.delfi.lv/bizness/biznesa_vide/ekonomisti-algas-turpinas-augt-nakamgad-var-pietuvoties-1200-eiro-uz-papira.d?id=51685371"/>
        <a href="https://www.delfi.lv/bizness/biznesa_vide/latvijas-ikp-3-ceturksni-palielinajies-par-2-9-vislenak-baltija.d?id=51679651"/>
        <a href="https://www.delfi.lv/bizness/bankas_un_finanses/gada-inflacija-oktobri-bijusi-2-3.d?id=51621761"/>
      </related>
    </article>
  </body>
</html>