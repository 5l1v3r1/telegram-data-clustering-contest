<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191209-opec-olaj-nyersanyag-oroszorszag.html"/>
    <meta property="og:site_name" content="Origo"/>
    <meta property="article:published_time" content="2019-12-09T11:14:00+00:00"/>
    <meta property="og:title" content="Még jobban behúzzák a féket az olajpiacon"/>
    <meta property="og:description" content="Az OPEC tovább csökkenti a kitermelését."/>
  </head>
  <body>
    <article>
      <h1>Még jobban behúzzák a féket az olajpiacon</h1>
      <address><time datetime="2019-12-09T11:14:00+00:00">09 Dec 2019, 11:14</time> by <a rel="author">Origo</a></address>
      <p>
        <b>Megszületetett a döntés a világ vezető olajkitermelői között, aminek eredményeként az OPEC és szövetségesei további napi 500 000 hordóval csökkentik az olajkitermeléseiket 2020 márciusáig.</b>
      </p>
      <p>Fontos döntés született pénteken az olajpiac jövőjéről, miután az OPEC és szövetségesei kétnapos <a href="https://www.origo.hu/gazdasag/20191205-opec-olaj-oroszorszag-kitermeles-nyersanyag-usa.html">tanácskozást tartottak</a> Bécsben. A megállapodás eredményeként az úgynevezett OPEC+ kollektíva 2020 márciusáig napi 500 000 hordóval fokozza az eddigi kitermelés-csökkentését.</p>
      <p><mark>Az új egyezség következtében tehát a szervezet és külsős szövetségesei (beleértve Oroszországot) összesen napi 1,7 millió hordóval fogja vissza a kibocsátását.<br/></mark>A következő felülvizsgálat tavasszal lesz, amikor március 5-6-án újra összeülnek a felek – írja a <a href="https://www.cnbc.com/2019/12/06/opec-saudi-arabia-and-russia-set-to-impose-deeper-oil-production-cuts.html">CNBC</a>.</p>
      <figure>
        <img src="https://cdn.nwmgroups.hu/s/img/i/1609/20160929opec-olaj-koolaj-horizontal-maghreb.jpg?w=644&amp;h=429"/>
        <figcaption>Újabb kitermelés-csökkentésről döntött az OPEC<cite>Forrás: AFP/Ryad Kramdi</cite></figcaption>
      </figure>
      <p>Nem meglepő, hogy az olajár ralizni kezdett a döntés bejelentése után. A nemzetközi benchmarknak számító Brent és az amerikai WTI olaj hordónkénti árfolyama egyaránt 2 százalék körül emelkedett péntek délután. Közép-európai idő szerint hétfő délelőtt jött némi negatív korrekció, és mindkét nyersanyagtípus 0,5 százalék körüli mínuszban állt.</p>
      <aside>Ezzel együtt az idei év eddig nem alakult túl erősen az olaj számára.</aside>
      <p>A Brent idén nagyjából 15 százalékot esett az áprilisi csúcsához képest, míg ugyanebben az időszakban a WTI hozzávetőleg 12 százalékot gyengült.<br/>A mostani OPEC-döntés kapcsán a szaúdi energiaminiszter, Abdulaziz bin Salman herceg elmondta, az országára eső kvóta 167 000 hordós csökkentés lenne, de hozzátette,</p>
      <aside>Szaúd-Arábia várhatóan önkéntesen még 400 000 hordóval vágja vissza a kibocsátását.</aside>
      <p>Ennek eredményeként a szövetség el tudná érni a napi 2,1 millió hordós napi kitermelés-csökkentést.</p>
      <p>További érdekesség volt a tanácskozáson, hogy az OPEC tulajdonképpeni vezetőjének számító Szaúd-Arábia ragaszkodott ahhoz, hogy az eddigi túltermelő országok (Irak és Nigéria) is csatlakozzanak a mostani megállapodáshoz.</p>
      <figure>
        <img src="https://cdn.nwmgroups.hu/s/img/i/1912/20191209brent-olaj.jpg?w=644&amp;h=573"/>
        <figcaption>A Brent típusú kőolaj hordónkénti árfolyamának idei alakulása<cite>Forrás: Investing.com</cite></figcaption>
      </figure>
      <p>Az <a href="https://www.origo.hu/gazdasag/20191121-olaj-oroszorszag-opec-nyersanyag-gazdasag.html">orosz</a> energiaminiszter emellett jelezte, országa számára a kvóta napi 300 000 hordós csökkentés lenne 2020 márciusáig, de ez nem tartalmazza a gázkondenzátumokat.</p>
      <p><mark>A szövetség korábban azt követően kezdett kitermelés-csökkentésbe, hogy 2014 közepén az olajár összeomlott.<br/></mark>A szervezet legnagyobb problémája viszont az, hogy az USA nem része a megállapodásnak, aminek következtében az amerikai <a href="https://www.origo.hu/gazdasag/20191029-olaj-iea-nyersanyag-opec-usa.html">palaolaj-kínálat</a> exponenciálisan bővül.</p>
      <p>Az Egyesült Államok pedig mára <a href="https://www.origo.hu/gazdasag/20190912-usa-szaud-arabia-opec-olaj-export-nyersanyag.html">a világ legnagyobb olajkitermelőjévé</a> nőtte ki magát, napi 12,3 millió hordós kibocsátással – szemben a tavaly mért 11 millióval. Ezzel együtt viszont már vannak arra vonatkozó jelek, hogy az amerikai kitermelés-növekedés lassul, ráadásul a világgazdaság általános gyengélkedése, illetve az amerikai-kínai kereskedelmi háború megint azzal fenyeget, hogy felborítja az egyensúlyt az olajpiacon.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/gazdasag/20191205-opec-olaj-oroszorszag-kitermeles-nyersanyag-usa.html"/>
        <a href="https://www.origo.hu/gazdasag/20191121-olaj-oroszorszag-opec-nyersanyag-gazdasag.html"/>
        <a href="https://www.origo.hu/gazdasag/20191029-olaj-iea-nyersanyag-opec-usa.html"/>
        <a href="https://www.origo.hu/gazdasag/20190912-usa-szaud-arabia-opec-olaj-export-nyersanyag.html"/>
      </related>
    </article>
  </body>
</html>