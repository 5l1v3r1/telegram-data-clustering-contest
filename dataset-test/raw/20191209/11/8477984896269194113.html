<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/sports/anya-khel/news/wada-banned-russia-from-olympics-for-four-years-over-doping-126248211.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-12-09T11:44:17+00:00"/>
    <meta property="og:title" content="कार्रवाई / डोपिंग के कारण रूस पर 4 साल का बैन, ओलिंपिक और फुटबॉल वर्ल्डकप नहीं खेल पाएगा"/>
    <meta property="og:description" content="वाडा ने कहा- रूस ने खिलाड़ियों के डोपिंग सैंपल्स के साथ छेड़छाड़ की, हमें गलत सैंपल भेजे जो रूसी एथलीट डोपिंग के दोषी नहीं पाए गए, वे न्यूट्रल खिलाड़ियों के तौर पर प्रतिस्पर्धाओं में हिस्सा ले सकेंगे | Olympics ban : Russia banned for four years by WADA after tampered with laboratory data linked to positive doping tests"/>
  </head>
  <body>
    <article>
      <h1>कार्रवाई / डोपिंग के कारण रूस पर 4 साल का बैन, ओलिंपिक और फुटबॉल वर्ल्डकप नहीं खेल पाएगा</h1>
      <address><time datetime="2019-12-09T11:44:17+00:00">09 Dec 2019, 11:44</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/12/09/russia_1575890723.jpg"/>
        <figcaption>रूस विंटर ओलिंपिक और पैरालिंपिक में भी भाग नहीं ले सकेगा।</figcaption>
      </figure>
      <ul>
        <li>वाडा ने कहा- रूस ने खिलाड़ियों के डोपिंग सैंपल्स के साथ छेड़छाड़ की, हमें गलत सैंपल भेजे</li>
        <li>जो रूसी एथलीट डोपिंग के दोषी नहीं पाए गए, वे न्यूट्रल खिलाड़ियों के तौर पर प्रतिस्पर्धाओं में हिस्सा ले सकेंगे</li>
      </ul>
      <h3>Dainik Bhaskar</h3>
      <p>Dec 09, 2019, 05:14 PM IST</p>
      <p><b>खेल डेस्क. </b>वर्ल्ड एंटी डोपिंग एजेंसी (वाडा) ने सोमवार को रूस पर चार साल का प्रतिबंध लगा दिया। रूस अब 2020 में जापान ओलिंपिक और 2022 में कतर में होने वाले फुटबॉल वर्ल्ड कप में हिस्सा नहीं ले पाएगा। साथ ही वह विंटर ओलिंपिक और पैरालिंपिक में भी भाग नहीं ले सकेगा। वाडा ने कहा- रूस पर आरोप था कि वह डोप टेस्ट के लिए अपने एथलीट्स के गलत सैंपल्स भेज रहा है। जांच में यह सही पाया गया कि रूस ने सैंपल्स से छेड़छाड़ की। </p>
      <p>स्विट्जरलैंड में वाडा की 12 सदस्यीय कार्यकारी समिति ने रूस के खिलाफ प्रतिबंध का प्रस्ताव पारित किया। अनुपालन समिति ने प्रतिबंध की सिफारिश की थी। रूस की एंटी डोपिंग एजेंसी के प्रमुख यूरी गानस ने प्रतिबंध लगने की जानकारी दी। वाडा के नियमों के मुताबिक, वह रूसी एथलीट जो डोपिंग के आरोपी नहीं हैं, न्यूट्रल खिलाड़ियों के तौर पर अंतरराष्ट्रीय स्पर्धाओं में हिस्सा ले सकेंगे।</p>
      <p><b>ये हालात क्यों बने?</b><br/>रूस ने इसी साल जनवरी में वाडा को अपनी सरकारी डोपिंग लैब का डाटा सौंपा था। यह मॉस्को में है। रूस ने कहा था कि इस एकीकृत डाटा को सौंपने के बाद उसे वाडा की प्रतिबंधित लैब सूची से बाहर किया जाना चाहिए। लेकिन, बाद में वाडा ने साफ कर दिया कि उसे जो डाटा मिला है, वह विश्वसनीय नहीं है। वाडा ने कहा था कि रूस ने संस्था के मानकों का पालन नहीं किया। खास बात ये है कि रूस के एंटी डोपिंग एजेंसी के प्रमुख यूरी गानस ने भी माना था कि संभवत: वाडा को भेजे गए डाटा से छेड़छाड़ की गई।</p>
      <p><b>विवाद की शुरुआत 2015 में हुई थी</b><br/>रूस और वाडा के बीच डोपिंग पर तनातनी 2015 में शुरू हुई। वाडा ने मॉस्को लैब के डाटा को तब भी संदिग्ध मानते हुए रूस को 2016 के रियो ओलिंपिक से बाहर करने की सिफारिश की थी। हालांकि, इंटनेशनल ओलिंपिक कमेटी (आईओसी) ने यह सिफारिश नकार दी थी। रूस को खामियाजा 2018 में भुगतना पड़ा। उसे प्योंगचेंग विंटर ओलिंपिक में हिस्सा तो लेने दिया गया लेकिन वो पदकों का हकदार नहीं था।</p>
    </article>
  </body>
</html>