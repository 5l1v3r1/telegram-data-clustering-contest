<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/262231/nea-zilandia-5-nekroi-kai-dekades-agnooymenoi"/>
    <meta property="og:site_name" content="LiFO"/>
    <meta property="article:published_time" content="2019-12-09T11:52:00+00:00"/>
    <meta property="og:title" content="Νέα Ζηλανδία: 5 νεκροί και δεκάδες αγνοούμενοι από την έκρηξη του ηφαιστείου"/>
    <meta property="og:description" content="Τουλάχιστον πέντε άνθρωποι έχασαν τη ζωή τους από την έκρηξη του ηφαιστείου Ουακατάνε, στο Γουάιτ Άιλαντ της Νέας Ζηλανδίας"/>
  </head>
  <body>
    <article>
      <h1>Νέα Ζηλανδία: 5 νεκροί και δεκάδες αγνοούμενοι από την έκρηξη του ηφαιστείου</h1>
      <h2>Τουλάχιστον πέντε άνθρωποι έχασαν τη ζωή τους από την έκρηξη του ηφαιστείου Ουακατάνε, στο Γουάιτ Άιλαντ της Νέας Ζηλανδίας</h2>
      <address><time datetime="2019-12-09T11:52:00+00:00">09 Dec 2019, 11:52</time> by <a rel="author">NEWSROOM</a></address>
      <p>
        <b>Τουλάχιστον πέντε είναι οι νεκροί από την <a href="https://www.lifo.gr/now/world/262203/nea-zilandia-ekriksi-sto-ifaisteio-oyakatane-enas-nekros-traymaties-kai-agnooymenoi">έκρηξη του ηφαιστείου Ουακατάνε, στο Γουάιτ Άιλαντ</a> της Νέας Ζηλανδίας ενώ εκφράζονται φόβοι πως ο αριθμός των θυμάτων θα αυξηθεί.</b>
      </p>
      <p>Η έκρηξη σημειώθηκε στις 2:11μ.μ τοπική ώρα και οι αγνοούμενοι ξεπερνούν τους 20, ενώ στην περιοχή έχουν εκλυθεί τοξικά αέρια και η στάχτη που πέφτει από τον ουρανό, εμποδίζει τα σωστικά συνεργεία στις επιχειρήσεις τους. Σύμφωνα με την αστυνομία, την ώρα της έκρηξης τουλάχιστον 50 άτομα βρίσκονταν πάνω στο νησί - 20 εκ των οποίων ήταν τουρίστες από την Αυστραλία. Συνολικά 23 άτομα έχουν διασωθεί μέχρι στιγμής.</p>
      <p>Εφτά τραυματίες βρίσκονται σε κρίσιμη κατάσταση και μεταφέρθηκαν αεροπορικώς στην Τοράνγκα και το Όκλαντ. Mια διαδικτυακή κάμερα, η οποία ήταν τοποθετημένη πάνω στο ηφαίστειο Ουακατάνε στο νησί Γουάιτ της Νέας Ζηλανδίας δείχνει ότι τουλάχιστον μια ομάδα τουριστών βρισκόταν μέσα στον κρατήρα, λίγα λεπτά προτού σημειωθεί η έκρηξη.</p>
      <p>Ο αναπληρωτής Επίτροπος Νέας Ζηλανδίας Τζον Τιμς δήλωσε ότι δεν μπορεί να είναι βέβαιος για τον ακριβή αριθμό τον ανθρώπων που βρίσκονταν στο νησί.</p>
      <p>Την κάμερα που ήταν τοποθετημένη στον κρατήρα διαχειριζόταν η υπηρεσία γεωλογικών κινδύνων της Νέας Ζηλανδίας GeoNet και τα πλάνα δείχνουν μια ομάδα ανθρώπων να περπατά κοντά στο χείλος του κρατήρα, όπου η παρουσία λευκού καπνού σε χαμηλό επίπεδο είναι διαρκής.</p>
      <p>Αυτός ο τύπος κάμερας, μαζί με τρεις ακόμη που ήταν τοποθετημένες σε διαφορετικά σημεία με καλή οπτική, καταγράφει και μεταδίδει στο διαδίκτυο εικόνες του ηφαιστείου ανά δεκάλεπτο. Στις 14:00 η κάμερα αυτή κατέγραψε μια ομάδα ανθρώπων--που φαίνονται σαν κουκίδες μπροστά στο τεράστιο ηφαίστειο--ακριβώς στην άκρη του κρατήρα. Στις 14:10, μόλις ένα λεπτό πριν από την έκρηξη, η ομάδα απομακρύνεται από τον κρατήρα ακολουθώντας ένα μονοπάτι κατά μήκος του.</p>
      <p>Στις 14:20 η κάμερα πιάνει ένα κομμάτι εξαρτήματος που έχει πέσει. Οι άλλες τρεις κάμερες που ήταν τοποθετημένες στο ηφαίστειο δείχνουν μια παρεμφερή αλληλουχία εικόνων καταστροφής. Η κάμερα από τον πυθμένα του ηφαιστείου γίνεται μαύρη, η κάμερα από το δυτικό χείλος του κρατήρα δείχνει μια πελώρια στήλη μαύρου και γκρίζου καπνού. Μια κάμερα που δείχνει ολόκληρο το νησί από την ανατολική ακτή του Βόρειου Νησιού της Νέας Ζηλανδίας, σε απόσταση περίπου 50 χιλιομέτρων, κατέγραψε την στήλη καπνού να υψώνεται χιλιάδες πόδια προς τον ουρανό.</p>
    </article>
  </body>
</html>