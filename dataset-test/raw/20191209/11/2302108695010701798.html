<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/primaria-bucuresti-amana-pana-in-martie-aplicarea-vignetei-oxigen.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T11:31:22+00:00"/>
    <meta property="og:title" content="Primăria București amână până în martie aplicarea vinietei Oxigen"/>
    <meta property="og:description" content="Primăria București va amâna până în luna martie 2020 aplicarea taxei de poluare, cunoscută și ca vinieta Oxigen, a anunțat luni primarul general, Gabriela"/>
  </head>
  <body>
    <article>
      <h1> Primăria București amână până în martie aplicarea vinietei Oxigen </h1>
      <address><time datetime="2019-12-09T11:31:22+00:00">09 Dec 2019, 11:31</time> by <a rel="author">Redacția</a></address>
      <p>Primăria București va amâna până în luna martie 2020 aplicarea taxei de poluare, cunoscută și ca vinieta Oxigen, a anunțat luni primarul general, Gabriela Firea.</p>
      <p>Ea a spus că în ianuarie și februarie primăria va derula acțiuni de informare și conștientizare a populației în legătură cu efectele introducerii taxei de poluare. ”Vinieta se poate procura prin SMS, online, din benzinării. Vrem să ne asigurăm să proiectul e aplicabil”, a spus Gabriela Firea.</p>
      <p>Reamintim că în mai sau iunie 2020 vor avea loc alegerile locale.</p>
      <p><b>Context</b>: Consilierii generali ai Capitalei au adoptat în 24 octombrie proiectul conform căruia toate maşinile cu normă de poluare sub Euro 4 vor plăti vinieta „Oxigen” de acces şi circulaţie în Bucureşti, începând cu 1 ianuarie 2020.</p>
      <p>Potrivit unui amendament adoptat la propunerea primarului general, Gabriela Firea, vinieta va fi introdusă şi pentru maşinile cu normă de poluare Euro 4, de la 1 ianuarie 2021.</p>
      <p>Potrivit unui amendament adoptat la propunerea ALDE, începând cu 1 ianuarie 2022 va fi interzis accesul în municipiul Bucureşti pentru autovehiculele cu norme de poluare non-Euro, Euro 1 şi Euro 2.</p>
      <p>De asemenea, începând cu data de 1 ianuarie 2024, va fi interzis în Capitală accesul autovehiculelor cu normă de poluare Euro 3.</p>
      <p>Tot la propunerea ALDE au fost exceptate de la restricţiile din hotărâre: autovehiculele din categoria L1E şi L5E, precum şi autovehiculele care funcţionează cu GNL, GNC şi GPL (doar autovehiculele cu normă de poluare Euro 3).</p>
      <p>La propunerea primarului general al Capitalei, Gabriela Firea, a fost adoptat un amendament conform căruia vinieta Oxigen va fi introdusă pentru maşinile cu normă de poluare Euro 4 doar de la 1 ianuarie 2021, nu din 2020, aşa cum prevedea forma iniţială.</p>
      <p>Conform unui alt amendament, propus de primarul general, vor fi exceptate de la aceste restricţii atât autovehiculele special adaptate pentru persoanele cu dizabilităţi, precum şi cele aflate în proprietatea persoanelor cu dizabilităţi, care posedă certificat de încadrare în grad grav de handicap, cu însoţitor, eliberat de Comisia de evaluare a persoanelor adulte cu handicap, de pe raza municipiului Bucureşti.</p>
      <p>Un alt amendament adoptat în şedinţa de joi prevede că circulaţia autovehiculelor vizate de anumite restricţii, fără achiziţionarea vinietei corespunzătoare, precum şi circulaţia în interiorul ZACA, în intervalul restricţionat, constituie contravenţie şi se sancţionează cu amendă de la 1.500 la 2.000 de lei.</p>
      <p>Astfel, din 2020, pentru vehiculele cu norma de poluare Euro 4, Euro 5, Euro 6, pentru cele electrice şi hibride, accesul în Bucureşti este permis fără restricţii pe toate arterele.</p>
      <p>Maşinile Euro 3 pot circula în Bucureşti numai după achiziţionarea vinietei.</p>
      <p>Pentru automobilele non-Euro, Euro 1 şi Euro 2, accesul este interzis în Zona de Acţiune pentru Calitatea Aerului, stabilită prin proiect în perimetrul delimitat de Piaţa Victoriei – bd. Iancu de Hunedoara – şos. Ştefan cel Mare – str. Polonă – str. Mihai Eminescu – str. Traian – bd. Nerva Traian – bd. Gheorghe Şincai – str. Lânăriei – Calea Şerban Vodă – bd. Mărăşeşti – str. Mitropolit Nifon – bd. Libertăţii – Calea 13 Septembrie – şos. Pandurilor – şos. Cotroceni – Splaiul Independeţei – str. Ştirbei Vodă – str. Berzei – str. Buzeşti – Piaţa Victoriei. În restul Capitalei, maşinile non-Euro, Euro 1 şi Euro 2 au drept de circulaţie pe bază de vinietă.</p>
      <p>Potrivit documentului postat pe site-ul PMB, cel mai mult vor plăti posesorii de autoturisme non-Euro, preţul vinietei în cazul acestora ajungând la 1.900 lei pe an.</p>
      <p>Vinietele se pot achiziţiona pentru o zi, o lună, şase luni sau un an.</p>
      <p>Circulaţia fără vinietă va fi sancţionată cu amenzi cuprinse între 1.500 şi 2.000 de lei.</p>
      <p>Sumele încasate vor constitui venit la bugetul Municipiului Bucureşti şi vor fi folosite cu prioritate pentru lucrări, investiţii şi proiecte din domeniul protecţiei mediului şi al mobilităţii urbane, care contribuie direct sau indirect la îmbunătăţirea condiţiilor şi a calităţii aerului, se arată în proiectul de hotărâre.</p>
      <p>
        <i>Foto: Gabriela Firea (InquamPhotos / Octav Ganea)</i>
      </p>
    </article>
  </body>
</html>