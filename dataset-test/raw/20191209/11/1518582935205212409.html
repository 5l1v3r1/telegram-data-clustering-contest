<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/retribuzioni-gender-gap-in-calo-nel-2017-al-sud-le-piu-basse/"/>
    <meta property="og:site_name" content="Wall Street Italia"/>
    <meta property="article:published_time" content="2019-12-09T11:55:23+00:00"/>
    <meta property="og:title" content="Retribuzioni: gender gap in calo nel 2017. Al Sud le più basse"/>
    <meta property="og:description" content="Il differenziale retributivo tra i lavoratori nati in Italia e quelli nati all’estero è pari al 13,8%. Lo dice l’Istat nel report sui differenziali retributivi in Italia nel 2017. In quell’anno, la metà delle posizioni lavorative percepisce una retribuzione oraria pari o inferiore a 11,25 euro (valore mediano). Le retribuzioni orarie – dice l’Istat – sono differenti in base alle caratteristiche del contratto di lavoro. Per ognuna di tali caratteristiche si calcolano i differenziali retributivi come rapporti tra le retribuzioni mediane di diversi gruppi di lavoratori e quella del gruppo di riferimento. Retribuzioni orarie: la più alta per lavoratori con contratto full-time Le tipologie di lavoro più diffuse, ovvero i contratti a tempo indeterminato (pari al 65,5% dei rapporti totali) e i contratti a tempo pieno (pari al 68,3% dei rapporti totali) presentano una retribuzione oraria più alta rispetto alle altre tipologie. In particolare, la retribuzione oraria mediana dei lavoratori con contratto full-time (11,98…"/>
  </head>
  <body>
    <article>
      <h1>Retribuzioni: gender gap in calo nel 2017. Al Sud le più basse</h1>
      <address><time datetime="2019-12-09T11:55:23+00:00">09 Dec 2019, 11:55</time> by <a rel="author">Alessandra Caparello</a></address>
      <p>Il <b>differenziale retributivo</b> tra i lavoratori nati in Italia e quelli nati all’estero è pari al 13,8%. Lo dice l’Istat nel report sui differenziali retributivi in Italia nel 2017.</p>
      <p>In quell’anno, la metà delle posizioni lavorative percepisce una retribuzione oraria pari o inferiore a 11,25 euro (valore mediano). Le retribuzioni orarie – dice l’Istat – sono differenti in base alle caratteristiche del contratto di lavoro. Per ognuna di tali caratteristiche si calcolano i differenziali retributivi come rapporti tra le retribuzioni mediane di diversi gruppi di lavoratori e quella del gruppo di riferimento.</p>
      <h3>Retribuzioni orarie: la più alta per lavoratori con contratto full-time</h3>
      <p>Le tipologie di lavoro più diffuse, ovvero i contratti a tempo indeterminato (pari al 65,5% dei rapporti totali) e i contratti a tempo pieno (pari al 68,3% dei rapporti totali) presentano una retribuzione oraria più alta rispetto alle altre tipologie.<br/>In particolare, la <b>retribuzione oraria mediana</b> dei lavoratori con contratto full-time (11,98 euro) è del 19% superiore a quella dei part-time, mentre per i rapporti di lavoro a tempo indeterminato il differenziale retributivo è più alto del 17,4% rispetto a quelli a tempo determinato.</p>
      <p>A livello di <b>qualifica contrattuale</b> nel 2017 gli impiegati e i dirigenti percepiscono una retribuzione oraria mediana pari a 14,04 euro ovvero il 65,4% in più rispetto agli apprendisti; per gli operai, che rappresentano il 62% circa delle posizioni lavorative totali, lo stesso differenziale è pari al 23,7%.</p>
      <p>Le posizioni lavorative con almeno 90 giornate retribuite nell’anno, definite ad alto input di lavoro, rappresentano il 75% circa del totale e registrano una retribuzione oraria mediana di 11,65 euro, con un differenziale retributivo del +13,5% rispetto a quelle a basso input.</p>
      <h3>Retribuzioni orarie: cala gap di genere</h3>
      <p>I rapporti di lavoro che riguardano gli uomini sono il 59% del totale e registrano una retribuzione oraria mediana di 11,61 euro, superiore del 7,4% rispetto a quella delle donne (10,81 euro).</p>
      <p>Il gap di genere – continua l’istituto nazionale di statistica – mostra un trend in calo nel 2017 (+7,4%) rispetto al 2014 (+8,8%) per effetto di una maggiore crescita della retribuzione oraria mediana delle donne (+2,4%) rispetto a quella degli uomini (+1%).</p>
      <p>Le posizioni lavorative occupate da dipendenti con titolo di istruzione terziaria fanno registrare una retribuzione oraria mediana di 13,85 euro, superiore di 3,12 euro rispetto a quelle di dipendenti con livello di istruzione primario (con un differenziale del 29,1%); quelle con titolo di studio secondario rispetto al primario invece mostrano un differenziale del 7,5% e coinvolgono il 44% circa dei rapporti totali.</p>
      <p>Nel 2017 la<b> retribuzione oraria mediana</b> passa dai 10,03 euro dei giovani (classe di età 15-29 anni) ai 12,46 euro dei lavoratori più anziani (età maggiore o uguale a 50 anni).</p>
      <p>La retribuzione oraria mediana dei rapporti di lavoro di dipendenti nati in Italia (che sono l’83,3% del totale) è pari a 11,53 euro, superiore di 1,40 euro rispetto a quella dei lavoratori nati all’estero, con un differenziale del 13,8%.</p>
      <h3>Al Sud retribuzioni orarie più basse</h3>
      <p>Capitolo a parte il Mezzogiorno. Le retribuzioni orarie mediane più basse si osservano per i rapporti di lavoro di imprese localizzate nelle regioni del Sud (10,25 euro), il valore più elevato in quelle del Nord-ovest (11,91 euro) con un differenziale retributivo pari al 16,2%.</p>
      <p>I <b>differenziali retributivi</b> si ampliano al crescere della classe dimensionale di impresa: il valore minimo della retribuzione oraria, pari a 10,2 euro, si osserva per i rapporti di lavoro presso imprese con un numero di dipendenti inferiore a 10.</p>
      <p>Rispetto al 2014, conclude l’Istat, nel 2017 aumentano in misura più marcata, rispetto all’andamento generale, le retribuzioni mediane per le posizioni occupate in imprese del Sud (+2,3%), in imprese con meno di 10 dipendenti (+2,5%) e nelle imprese delle Altre attività di servizi (+3,6%).</p>
    </article>
  </body>
</html>