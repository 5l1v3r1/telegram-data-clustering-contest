<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/biznes/2019/12/09/4002945_oborotut_v_turgoviiata_na_drebno_narastva_prez_oktomvri/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T11:25:00+00:00"/>
    <meta property="og:title" content="Оборотът в търговията на дребно нараства през октомври"/>
    <meta property="og:description" content="По-значителен ръст на годишна база се наблюдава при търговията на дребно с текстил, облекло, обувки и кожени изделия - с 8.9%."/>
  </head>
  <body>
    <article>
      <h1>Оборотът в търговията на дребно нараства през октомври</h1>
      <address><time datetime="2019-12-09T11:25:00+00:00">09 Dec 2019, 11:25</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Оборотът в търговията на дребно нараства с 1.2% през октомври в сравнение със същия месец на 2018 г., показват предварителни данни на Националния статистически институт (НСИ).</p>
      <p>През октомври оборотът в търговията на дребно с хранителни стоки, напитки и тютюневи изделия запазва равнището на предходния месец. При търговията на дребно с нехранителни стоки се наблюдава увеличение с 0.2% в сравнение със септември, докато при търговията на дребно с автомобилни горива и смазочни материали се наблюдава намаление с 1.4%.</p>
      <p>В търговията на дребно с нехранителни стоки, без търговията с автомобилни горива и смазочни материали, по-значително нарастване се наблюдава при: търговията на дребно с компютърна и комуникационна техника - с 3.6%, търговията на дребно чрез поръчки по пощата, телефона или интернет - с 2%, и търговията на дребно с фармацевтични и медицински стоки - с 0.7%.</p>
      <p>През октомври 2019 г. в сравнение със същия месец на 2018 г. оборотът нараства при търговията на дребно с нехранителни стоки (без търговията с автомобилни горива и смазочни материали) - с 2.1%, и при търговията на дребно с автомобилни горива и смазочни материали - с 1.6%. Спад от 0.2% е регистриран при търговията на дребно с хранителни стоки, напитки и тютюневи изделия.</p>
      <p>По-значителен ръст на годишна база при търговията на дребно с нехранителни стоки (без търговията с автомобилни горива и смазочни материали) е отчетен при: търговията на дребно с текстил, облекло, обувки и кожени изделия - с 8.9%, търговията на дребно с компютърна и комуникационна техника - с 8.8%, и търговията на дребно в неспециализирани магазини с разнообразни стоки - с 6.3%. Спад е регистриран при търговията на дребно с фармацевтични и медицински стоки с 10.7%.</p>
    </article>
  </body>
</html>