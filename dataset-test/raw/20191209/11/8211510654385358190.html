<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-piloti/kubica-ipotesi-racing-point-per-il-2020-dtm-haas-471356.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T11:15:10+00:00"/>
    <meta property="og:title" content="Kubica, ipotesi Racing Point per il 2020"/>
    <meta property="og:description" content="Il team principal della scuderia di Silverstone Otmar Szafnauer ha espresso il suo interesse nell'avere in squadra il polacco in qualità di test driver per la prossima stagione"/>
  </head>
  <body>
    <article>
      <h1>Kubica, ipotesi Racing Point per il 2020</h1>
      <h2>Il team principal della scuderia di Silverstone Otmar Szafnauer ha espresso il suo interesse nell'avere in squadra il polacco in qualità di test driver per la prossima stagione</h2>
      <address><time datetime="2019-12-09T11:15:10+00:00">09 Dec 2019, 11:15</time> by <a rel="author">Isabel Iuliano</a></address>
      <p>Il Gran Premio di Abu Dhabi è stato l’ultima gara di Formula 1 di<b> Robert Kubica</b>. Il 35 enne di Cracovia ha dunque per ora detto addio alla massima formula automobilistica al termine della stagione che ha segnato il suo ritorno in F1 dopo otto anni di assenza seguiti al drammatico incidente del Rally Ronde di Andora. Il prossimo 10 dicembre il polacco prenderà parte con BMW ai test <b>DTM</b> di Jerez de la Frontera, e per lui sembra ancora attiva per il 2020 l’ipotesi di terzo pilota <b>Haas</b>. Oltre alla scuderia di Kannapolis, anche la<b> Racing Point</b> ha dimostrato interesse nel disporre per il prossimo anno delle doti da sviluppatore dell’ex alfiere della Williams.</p>
      <blockquote>
        <a href="https://www.formulapassion.it/motorsport/formula-1/f1-team/kubica-fittipaldi-sedile-in-haas-nel-mirino-470919.html">Kubica-Fittipaldi, sedile in Haas nel mirino</a>
      </blockquote>
      <p>“<b><i>Ci piacerebbe se Robert si unisse al nostro team, potrebbe certamente aiutarci</i></b>“, ha infatti affermato il team principal della scuderia di Silverstone Otmar Szafnauer. Sembrerebbe dunque per Kubica la prospettiva di vedersi impegnato nel 2020 sia nel campionato turismo tedesco che in Formula 1 al simulatore di Haas o Racing Point: “<i>Negli ultimi dieci anni ho imparato che non puoi provare a controllare tutto</i>“, ha spiegato il polacco ai taccuini di <i>Auto Motor und Sport</i>: “<i>Nel 2011 avevo in tasca un contratto in F1 di tre anni, e improvvisamente mi sono svegliato in un ospedale con un corpo danneggiato. Ma voglio sicuramente c</i><i>orrere l’anno prossimo. </i><i>Sarebbe uno spreco aver investito tutto quello che ho e non essere in una macchina da corsa nel 2020</i>“. </p>
      <footer>RIPRODUZIONE RISERVATA</footer>
    </article>
  </body>
</html>