<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/dvi-dobi-bez-vodi-ta-jizhi-specsluzhbi-rf-namagalisya-zaverbuvati-dvoh-meshkanciv-luganshchini-vikoristovuyuchi-tisk-i-zalyakuvannya-645494.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T11:35:00+00:00"/>
    <meta property="og:title" content="Дві доби без води та їжі. Спецслужби РФ намагалися завербувати двох мешканців Луганщини, використовуючи тиск і залякування"/>
    <meta property="og:description" content="Після повернення в Україну громадяни відразу повідомили СБУ про свої контакти з іноземною спецслужбою і надали детальні свідчення про обставини вербування"/>
  </head>
  <body>
    <article>
      <h1>Дві доби без води та їжі. Спецслужби РФ намагалися завербувати двох мешканців Луганщини, використовуючи тиск і залякування</h1>
      <address>
        <time datetime="2019-12-09T11:35:00+00:00">09 Dec 2019, 11:35</time>
      </address>
      <h4>Після повернення в Україну громадяни відразу повідомили СБУ про свої контакти з іноземною спецслужбою і надали детальні свідчення про обставини вербування</h4>
      <p>Служба безпеки України зафіксувала чергові спроби вербування українців спецслужбами РФ.</p>
      <p>Двоє мешканців селища Мілове планували відвідати родичів у Ростовській області. Після перетину державного кордону вони були затримані прикордонниками ФСБ. Про це повідомляє пресцентр СБУ.</p>
      <p>Представники російської спецслужби вимагали від українців зізнання у начебто підготовці диверсій на території РФ. Під час допитів до затриманих, традиційно для дій російських спецслужб, застосовували психологічний та фізичний тиск.</p>
      <p>Дві доби українських громадян тримали в камері слідчого ізолятора без води та їжі. Після цього представники ФСБ стали схиляти бранців до конфіденційної співпраці, обіцяючи відпустити одразу після підписання відповідного зобов’язання. У разі відмови вони погрожували, зокрема, унеможливити контакти з родичами, які мешкають на території РФ.</p>
      <p>Від чоловіків вимагали збирати інформацію про особовий склад правоохоронних органів, дислокованих на території Луганщини.</p>
      <p>Після повернення в Україну громадяни відразу повідомили СБУ про свої контакти з іноземною спецслужбою і надали детальні свідчення про обставини вербування.</p>
      <p>Варто зауважити, що у поточному році на Луганщині виявлено близько 30 громадян, які стали об’єктами вербування з боку ФСБ при перетині держкордону або під час перебування на території РФ.</p>
      <p>Нагадуємо, що, згідно зі ст. 111 Кримінального кодексу України, державна зрада карається позбавленням волі строком до 15 років. Однак добровільне повідомлення про спроби залучення іноземними спецслужбами громадян України до конфіденційного співробітництва звільняє від кримінальної відповідальності.</p>
      <related>
        <a href="https://glavcom.ua/news/za-materialami-sbu-zvilneno-sim-prokuroriv-645491.html"/>
        <a href="https://glavcom.ua/kyiv/news/u-kijevi-proshchayutsya-iz-gerojem-ukrajini-yakiy-zaginuv-na-donbasi--645427.html"/>
        <a href="https://glavcom.ua/country/incidents/bojoviki-viddali-tilo-ofitsera-sbu-jakij-zaginuv-u-sirij-zoni-na-donbasi-645160.html"/>
      </related>
    </article>
  </body>
</html>