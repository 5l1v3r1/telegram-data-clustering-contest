<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965104/%D9%81%D8%B1%D9%85%D8%A7%D9%86%D8%AF%D9%87-%D9%86%D8%A7%D8%AC%D8%A7-%D8%AA%D9%88%D8%B7%D8%A6%D9%87-%D8%AF%D8%B4%D9%85%D9%86-%D8%AF%D8%B1-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AE%D9%86%D8%AB%DB%8C-%D8%B4%D8%AF"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T11:52:00+00:00"/>
    <meta property="og:title" content="فرمانده ناجا: توطئه دشمن در اغتشاشات اخیر خنثی شد"/>
    <meta property="og:description" content="فرمانده نیروی انتظامی با بیان اینکه دشمن در صدد موج سواری روی شرایط اقتصادی و معیشتی و به خشونت کشاندن اعتراضات است از خنثی شدن توطئه دشمن به واسطه نعمت وجود رهبر حکیم و فرزانه و حمایت مردمی سخن گفت."/>
  </head>
  <body>
    <article>
      <h1>فرمانده ناجا: توطئه دشمن در اغتشاشات اخیر خنثی شد</h1>
      <address><time datetime="2019-12-09T11:52:00+00:00">09 Dec 2019, 11:52</time> by <a rel="author">پایگاه خبری تحلیلی فردا | Farda News</a></address>
      <p>
        <b>فرمانده نیروی انتظامی با بیان اینکه دشمن در صدد موج سواری روی شرایط اقتصادی و معیشتی و به خشونت کشاندن اعتراضات است از خنثی شدن توطئه دشمن به واسطه نعمت وجود رهبر حکیم و فرزانه و حمایت مردمی سخن گفت.</b>
      </p>
      <p>خبرگزاری فارس: سردار حسین اشتری فرمانده نیروی انتظامی در گردهمایی سراسری فرماندهان، رؤسا و معاونان ناجا اظهار داشت: از توطئه‌های برنامه‌ریزی شده استکبار جهانی هجمه به محور مقاومت و سوء استفاده از مطالبات مردم در عراق و لبنان و در ادامه آن، ایران بود.</p>
      <p>وی گفت: در ایران به واسطه نعمت وجود رهبر حکیم و فرزانه و حمایت مردمی این توطئه خنثی شد.</p>
      <p>فرمانده نیروی انتظامی به ناآرامی‌های اخیر اشاره و تصریح کرد: در کنترل نا آرامی‌ها خط قرمز پلیس امنیت مردم، حفظ اموال عمومی و اعاده نظم است؛ ماموران خدوم نیروی انتظامی با اقتدار و هوشمندی از جان و مال مردم و اموال عمومی محافظت کردند.</p>
      <p>سردار اشتری اعلام کرد:‌دشمن در صدد موج سواری روی شرایط اقتصادی و معیشتی جامعه و به خشونت کشاندن اعتراضات است.</p>
      <p>فرمانده نیروی انتظامی به غافلگیر نشدن ناجا در حوادث اخیر اشاره و تصریح کرد: در حوادث اخیر آشوبگران به دنبال تخریب بودند ما نیروی انتظامی غافلگیر نشد و با آمادگی صد درصدی در تمامی صحنه‌ها حضور یافت و قائله را ختم کرد؛ ماموران خدوم ناجا با هشیاری و اقتدار از جان و مال مردم محافظت کرده و ناجا با تقدیم شهید و مجروح به وظیفه قانونی و شرعی خود عمل کرد.</p>
      <p>وی گفت: امیدواریم دولت و مجلس به ویژه در آستانه تنظیم بودجه سال آینده توجه بیشتری به معیشت و افزایش قدرت خرید مردم داشته باشند و از فشار وارده به اقشار آسیب‌پذیر بکاهند.</p>
      <p>سردار اشتری با اشاره به موج‌سواری دشمن در شرایط اقتصادی و فشار معیشتی گفت: آشوبگران و اشرار از هر اعتراض صنفی و اقتصادی مردم سوءاستفاده کرده و اعتراضات را به خشونت کشانده و از مسیر قانونی خارج می‌کنند. این در حالی است که نیروی انتظامی آماده کامل برای اجرای ماموریت‌های خود را دارد.</p>
      <p>فرمانده نیروی انتظامی اظهار امیدواری کرد که برگزاری گردهمایی‌های سراسری با توجه به اهداف مدنظر، موثر واقع شود و پلیس بتواند همچون گذشته آماده‌تر در صحنه‌ها حاضر شود.</p>
    </article>
  </body>
</html>