<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055392/article/epikairothta/kosmos/diplwmatikh-ekstrateia-ths-kyproy-gia-anaxaitish-ths-toyrkias-sthn-an-mesogeio"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T11:00:52+00:00"/>
    <meta property="og:title" content="Διπλωματική εκστρατεία της Κύπρου για «αναχαίτιση» της Τουρκίας στην αν. Μεσόγειο"/>
    <meta property="og:description" content="Σε διπλωματική εκστρατεία για αποτροπή νέων δεδομένων, τα οποία η Τουρκία προσπαθεί να δημιουργήσει στην περιοχή της Ανατολικής Μεσογείου, με τις κατά παράβαση του διεθνούς δικαίου ενέργειές της, μεταξύ των οποίων και η πρόσφατη υπογραφή μνημονίου συναντίληψης με τη Λιβύη που επιχειρεί να οριοθετήσει θαλάσσιες ζώνες μεταξύ τους, επιδίδεται η Λευκωσία."/>
  </head>
  <body>
    <article>
      <h1>Διπλωματική εκστρατεία της Κύπρου για «αναχαίτιση» της Τουρκίας στην αν. Μεσόγειο</h1>
      <address>
        <time datetime="2019-12-09T11:00:52+00:00">09 Dec 2019, 11:00</time>
      </address>
      <p>Σε διπλωματική εκστρατεία για αποτροπή νέων δεδομένων, τα οποία η Τουρκία προσπαθεί να δημιουργήσει στην περιοχή της Ανατολικής Μεσογείου, με τις κατά παράβαση του διεθνούς δικαίου ενέργειές της, μεταξύ των οποίων και η πρόσφατη υπογραφή μνημονίου συναντίληψης με τη Λιβύη που επιχειρεί να οριοθετήσει θαλάσσιες ζώνες μεταξύ τους, επιδίδεται η Λευκωσία.</p>
      <p>«Η στόχευση είναι να γίνει διαχείριση με ψυχραιμία και νηφαλιότητα», υπογράμμισε σε δηλώσεις του στο ΚΥΠΕ ο Αναπληρωτής Κυβερνητικός Εκπρόσωπος Παναγιώτης Σεντώνας.</p>
      <p>Απαντώντας σε ερωτήσεις σε σχέση με τις τουρκικές ενέργειες και τις θέσεις της Άγκυρας σε σχέση με την υπογραφή του μνημονίου με τη Λιβύη, ο κ. Σεντώνας είπε πως «η κυβέρνηση είναι σε εγρήγορση και παρακολουθεί στενά τα όσα συμβαίνουν. Είναι σε εξέλιξη μια διαρκής διαβούλευση και επικοινωνία τόσο με την ελληνική κυβέρνηση, όσο και με τους Ευρωπαίους εταίρους μας. Η κυβέρνηση μελετά και λαμβάνει μέτρα χωρίς να προβαίνει σε τυμπανοκρουσίες ή κινήσεις εντυπωσιασμού», σημείωσε.</p>
      <p>Ο Αναπληρωτής Κυβερνητικός Εκπρόσωπος πρόσθεσε πως «εκείνο που ελπίζουμε είναι η Τουρκία να αντιληφθεί ότι δεν μπορεί συνεχώς να ενεργεί κατά παράβαση του διεθνούς δικαίου γιατί το μόνο που προκαλείται είναι να επιτείνεται συνεχώς ένα αρνητικό κλίμα».</p>
      <p>«Η στόχευση είναι να γίνει διαχείριση με ψυχραιμία και νηφαλιότητα. Δεν είναι επιθυμία της δικής μας κυβέρνησης να μπει στη λογική των προκλήσεων, διότι εκείνο που ενδιαφέρει και εκείνο που είναι εν τέλει η κατεύθυνση, είναι να λειτουργήσουμε με έναν τρόπο που θα επενεργεί θετικά ως προς τη διασφάλιση της ειρήνης, της σταθερότητας στην περιοχή και όχι το ανάποδο», υπογράμμισε ο κ. Σεντώνας.</p>
      <p>Ο ίδιος επισήμανε πως αυτό που διαπιστώνεται είναι πως «υπάρχει μια όξυνση της στάσης της Τουρκίας και αυτό είναι εμφανές με τις έκνομες ενέργειές της και με την υπογραφή μνημονίου με τη Λιβύη, αλλά και με όσα ακολουθούν την υπογραφή αυτή», για να προσθέσει πως «μελετώνται πολύ προσεκτικά τα διάφορα μέτρα, οι επαφές που πρέπει να γίνουν εκ μέρους της κυβέρνησης, και βρίσκεται σε συνεχή εξέλιξη μια διαβούλευση σε διπλωματικό επίπεδο».</p>
      <p>Ο κ. Σεντώνας είπε ακόμη πως «δυσκολεύουν και τις εξελίξεις σε σχέση με το Κυπριακό η όλη στάση της Τουρκίας και οι παράνομες ενέργειες στις οποίες προβαίνει».</p>
      <p>
        <sup>Πηγή: ΑΠΕ-ΜΠΕ</sup>
      </p>
    </article>
  </body>
</html>