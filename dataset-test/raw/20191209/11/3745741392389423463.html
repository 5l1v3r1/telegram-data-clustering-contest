<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/akilli-telefonlarin-sarji-neden-cabucak-bitiyor-h81371.html"/>
    <meta property="og:site_name" content="Webtekno"/>
    <meta property="article:published_time" content="2019-12-09T11:06:41+00:00"/>
    <meta property="og:title" content="Akıllı Telefonların Şarjı Neden Çabucak Bitiyor?"/>
    <meta property="og:description" content="Kullanıcılar, ne kadar dikkat edilirse edilsin, lityum iyon bataryalar bir süre sonra çabucak boşalıyorlar. Peki neden?"/>
  </head>
  <body>
    <article>
      <h1>Akıllı Telefonların Şarjı Neden Çabucak Bitiyor?</h1>
      <h2>Akıllı telefonların en büyük sorunlarından bir tanesi bataryalar. Kullanıcılar, ne kadar dikkat edilirse edilsin, lityum iyon bataryalar bir süre sonra çabucak boşalıyorlar. Peki neden?</h2>
      <address><time datetime="2019-12-09T11:06:41+00:00">09 Dec 2019, 11:06</time> by <a rel="author" href="https://www.webtekno.com/yazar/eraykalelioglu" target="_blank">Eray Kalelioğlu</a></address>
      <p>Akıllı telefonlar hayatımızın ayrılmaz bir parçası haline gelmiş durumda. Artık hemen işlemimizi <b>akıllı telefonlarımız </b>üzerinden halledebiliyoruz. Ancak hayatımızda bu kadar büyük bir yere sahip olan akıllı telefonların, çok büyük bir problemi var. O da bu akıllı telefonların sahip olduğu<b> lityum iyon</b> bataryaların bir süre sonra ömürlerinin azalması ve telefonların saatler içerisinde şarjının bitmesi.</p>
      <p>Akıllı telefonlarda kullanılan <b>bataryalar</b>, yapıları gereğince bir süre sonra kapasitelerini yitirmeye başlıyorlar. Hal böyle olunca da kullanıcılar, akıllı telefonlarını şarj aletlerine bağlı olarak kullanmak durumunda kalıyorlar. Ayrıca telefonun kullanımına bağlı olarak da şarj kısa bir süre içerisinde bitebiliyor. Peki neden? İşte şimdi sizlere, telefonunuzun şarjını çabucak bitirecek<b> </b>ana <b>nedenlerden </b>bahsedeceğiz.</p>
      <h3>Bataryanızı en çok neyin tükettiğini kontrol edin</h3>
      <figure>
        <img src="https://www.webtekno.com/images/editor/default/0002/33/a46291d10b30a599f7407bf761a00b004e27d58a.jpeg"/>
      </figure>
      <p>Telefonların bataryadan en fazla enerji çeken donanımları ekranlarıdır. Günümüzdeki akıllı telefonların ekranlarının boyutları da düşünüldüğünde büyük ekranlar, bataryayı doğrudan etkiliyor. Üstelik son dönemlerde piyasaya sürülen akıllı telefonların sahip olduğu yüksek parlaklık değerleri ve paneller de bataryayı <b>doğrudan </b>etkileyebiliyor. </p>
      <p>Akıllı telefonunuzun ekranının, bataryanızı ne kadar etkilediğini "<b>Ayarlar</b>" menüsü aracılığıyla öğrenebilirsiniz. Ekran teknolojileri batarya teknolojilerinden çok daha hızlı ilerliyor ve hal böyle olunca da ekranlar, bataryalar için daha büyük bir <b>problem </b>haline geliyorlar.</p>
      <figure>
        <img src="https://www.webtekno.com/images/editor/default/0002/33/329721e83e5f95398a66b54f79898284f0da7cf4.jpeg"/>
      </figure>
      <p>Ekranınızın batarya tüketimini azaltmak için uygulayabileceğiniz bazı yöntemler bulunuyor. Bunlardan ilki, ekran parlaklığını <b>düşürmek </b>olacaktır. Ayrıca ekran parlaklığını uyarlanabilir hale getirmek de batarya sürenizi doğrudan etkileyecektir. Böylelikle telefonunuzun batarya süresini az da olsa uzatabilirsiniz. Ayrıca eğer telefonunuz farklı ekran <b>tazeleme </b>hızlarına sahipse düşük hızlarda kullanmanız da önemlidir.</p>
      <p>Telefon ekranının bataryanızı daha az etkilemesini istiyorsanız, duvar kağıtları konusunda da dikkatli olabilirsiniz. Özellikle telefonunuz <b>OLED </b>ekrana sahipse siyah renkli duvar kağıtları batarya kullanımızı ciddi anlamda etkileyecektir. Ayrıca ekranınız AMOLED olsun ya da olmasın, <b>hareketli </b>duvar kağıtları kullanmak da batarya tüketimini artıracaktır.</p>
      <h3>Telefonunuz hücresel sinyalleri görmüyorsa, daha fazla şarj tüketecektir</h3>
      <figure>
        <img src="https://www.webtekno.com/images/editor/default/0002/33/a7cb81b118ba071d074b3e6a686fab49b33452df.jpeg"/>
      </figure>
      <p>Akıllı telefonunuzun batarya süresini doğrudan etkileyen bir diğer konu ise<b> hücresel ağlar</b>. Öyle ki akıllı telefonunuz, sizi hem arama yapabilmek hem de internete bağlamak için sürekli olarak <b>hat </b>araması yapar. Bu da pil tüketimini doğrudan etkiler. Çünkü operatör şirketlerinin sinyalleri zaman zaman kesilebiliyor ve bu kesintiler, akıllı telefonların bataryalarını daha fazla etkiliyor.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/huawei-harmonyos-akilli-telefonlarda-kullanilacak-mi-h81358.html">Huawei'den 'HarmonyOS Akıllı Telefonlarda Kullanılacak mı?' Sorusuna Yanıt</a>
      </p>
      <p>Elbette bu konuda da yapabileceğiniz bazı şeyler var. Örneğin yaşadığınız bölge ile ilgili araştırmalar yapıp sizin için en uygun olan operatör şirketini <b>seçebilirsiniz</b>. Ayrıca o an için telefonunuz size çok da lazım değilse, telefonunuzu uçak moduna alın. Böylece gereksiz pil tüketimini minimalize edebilirsiniz. Üstelik telefonunuz uçak modunda olsa bile <b>Wi-Fi </b>bağlantısı kurabilirsiniz ve bu da internet erişiminizin devam etmesi anlamına gelir.</p>
      <p>Telefonunuzun çekmiyor olması, cihazın daha az enerji kullandığı anlamına gelmez. Sinyal ne kadar zayıflarsa, telefonun modemi o kadar yüksek güçte çalışıp sinyal bulmaya çalışacaktır. Dolayısı ile telefonunuzun ne kadar iyi çekiyorsa, o kadar az güç tüketiyor diyebiliriz.</p>
      <figure>
        <img src="https://www.webtekno.com/images/editor/default/0002/33/64932c1d26f785918f6020274da891775d57417f.jpeg"/>
      </figure>
      <p>Şu ana kadar sizlere, doğrudan donanım veya çevresel faktörlerle ilgili konulardan bahsettik. Ancak telefonunuzun bataryasını sömüren şeyler bunlarla da sınırlı değil. Yüklediğiniz uygulamalar kimi zaman uyum sorunları kimi zaman da geliştirici hataları nedeniyle bataryanızı ciddi anlamda tüketebiliyor. Bu konuyla ilgili olarak uygulamalarınızın ne kadar pil tükettiğini <b>takip </b>edebilirsiniz.</p>
      <p>Telefonunuzun teknik özellikleri de batarya kullanımını doğrudan etkilemektedir. Örneğin eğer evden çıkıyorsanız Wi-Fi özelliğini kapatın. Böylelikle telefonunuz durduk yere batarya harcamayacaktır. Ayrıca kullanmadığınız zamanlarda Bluetooth ve <b>GPS </b>gibi özellikleri de kapatabilirsiniz. Tüm bunlara ek olarak telefonunuzun <b>kamerasını </b>kullanmak da pil tüketimini ciddi anlamda yükseltecektir. </p>
      <figure>
        <img src="https://www.webtekno.com/images/editor/default/0002/33/ac4860480f632bc18038fc8fbba87208a01de8de.jpeg"/>
      </figure>
      <p>Yapılan araştırmalar, lityum iyon bataryaların aşırı soğukta <b>kullanılmaması </b>gerektiğini ortaya koyuyor. Uzmanlara göre lityum iyon bataryalar, soğuğa uzun süre maruz kaldıklarında batarya ömürlerini <b>tüketiyorlar </b>ve bu da bataryanızın daha hızlı boşalmasına neden oluyor. Bu nedenle soğuk havalarda telefonunuzu vücudunuza yakın bir şekilde taşıyın. Böylelikle vücut ısınız, telefonunuzu soğuğun etkisinden kurtaracaktır. </p>
      <p>İşte sizler de bataryanızın çabucak bitmesinden şikayetçiyseniz, yukarıda bahsettiğimiz bu durumlara dikkat edebilir, gerekli <b>tedbirleri </b>alabilirsiniz. Ancak unutmamanız gereken nokta, ne yaparsanız yapın lityum iyon bataryanızın kapasitesinin azalmasını <b>engelleyemezsiniz</b>. Bu yüzden özellikle yeni bir telefona sahipseniz, bataryanızın ömrünü koruyabilmek için çeşitli tedbirler almak daha faydalı olacaktır.</p>
      <p><b>Kaynak : </b>https://www.androidauthority.com/smartphone-battery-draining-fast-fix-1052999/</p>
    </article>
  </body>
</html>