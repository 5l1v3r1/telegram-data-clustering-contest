<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965103/%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%DB%B5%D8%B4%D9%86%D8%A8%D9%87-%D8%A8%D8%B1%D8%A7%DB%8C-%D9%85%D8%B1%D8%AF%D9%85-%D8%B3%D9%88%D8%B1%D9%BE%D8%B1%D8%A7%DB%8C%D8%B2-%D8%AF%D8%A7%D8%B1%DB%8C%D9%85"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T11:44:00+00:00"/>
    <meta property="og:title" content="وزیر ارتباطات: ۵شنبه برای مردم سورپرایز داریم"/>
    <meta property="og:description" content="وزیر ارتباطات از اتصال شهرداری تهران به زیرساخت‌های دولت الکترونیک خبر داد و گفت: روز ۵شنبه یک سورپرایز برای مردم داریم که از طریق شبکه‌های اجتماعی اطلاع رسانی خواهیم کرد."/>
  </head>
  <body>
    <article>
      <h1>وزیر ارتباطات: ۵شنبه برای مردم سورپرایز داریم</h1>
      <address><time datetime="2019-12-09T11:44:00+00:00">09 Dec 2019, 11:44</time> by <a rel="author">پایگاه خبری تحلیلی فردا | Farda News</a></address>
      <p>
        <b>وزیر ارتباطات از اتصال شهرداری تهران به زیرساخت‌های دولت الکترونیک خبر داد و گفت: روز ۵شنبه یک سورپرایز برای مردم داریم که از طریق شبکه‌های اجتماعی اطلاع رسانی خواهیم کرد.</b>
      </p>
      <p>خبرگزاری مهر: محمدجواد آذری جهرمی امروز دوشنبه در سومین همایش تهران هوشمند که در برج میلاد تهران برگزار شد، با اشاره به تفاهمی که سال گذشته با شهرداری تهران برای هوشمندسازی این شهر منعقد شد، اظهار کرد: در این تفاهمنامه قرار بود تهران را به شهری سالم، پاک و امن تبدیل کنیم و طی یک سال گذشته شاهد اتفاقات خوبی برای رسیدن به این هدف بودیم.</p>
      <p>وی با اشاره به اینکه مدیریت هوشمند و هوشمندسازی بازار برای فعالیت کسب و کار‌های نوآفرین از جمله ضرورت‌های ایجاد شهر هوشمند است، گفت: هم اکنون شاهد هستیم طی تفاهم نامه‌ای که میان سازمان فناوری اطلاعات وزارت ارتباطات و سازمان فناوری اطلاعات شهرداری تهران صورت گرفت به نتایج بسیار خوبی دست یافته ایم برای مثال امروز دیگر کسی برای تماس با آتش نشانی دچار گنگی و مشکل در نحوه آدرس دهی نمی‌شود و به دلیل اتصال سازمان آتش نشانی به API دولت الکترونیک محدوده تقریبی مکان طرح برای اعزام آتش نشانی در دسترس خواهد بود و به این ترتیب زمان خدمت رسانی تغییر کرده است.</p>
      <p>وی گفت: از سوی دیگر هم اکنون مدل حرکتی خودرو‌ها در شهر با استفاده از داده‌های مخابراتی در دانشگاه علم و صنعت استخراج می‌شود و ما امروز دیگر درگیر اپلیکیشنی مانند waze نیستیم و اپ‌های ایرانی در حال سرویس دهی قدرتمند با استفاده از داده‌های قوی هستند.</p>
      <p>وزیر ارتباطات گفت: هم اکنون برای پایش کیفیت ارتباطات در سامانه رگولاتوری از داده‌های استارت آپی بخش خصوصی استفاده می‌کنیم و شواهد نشان می‌دهد فضای استارت آپی بسیار قوی‌تر از ما در حال تحلیل آمار و استفاده از داده‌های اطلاعاتی هستند.</p>
      <p>جهرمی تاکید کرد: جایگاه ما به عنوان حاکمیت و سیاستگذار عرصه فناوری اطلاعات و ارتباطات ما را بی نیاز از توانمندی بخش خصوصی نمی‌کند و باید شیوه فعالیت خود را بر اساس پتانسیل‌های موجود تغییر دهیم.</p>
      <p>وی از اتصال شهرداری تهران به زیرساخت دولت الکترونیک خبر داد و گفت: امیدواریم با تمهیدات در نظر گرفته شده از سوی شهرداری قبوض کاغذی خدمات شهری حذف شود. در همین حال هدف گذاری ما این است که با اتصال به زیرساخت‌های دولت الکترونیک تمام درخواست‌های شهروندان در عرض یک روز پاسخ داده شود.</p>
      <p>وزیر ارتباطات گفت: آزادسازی دیتا در زیر پوست مدیریت شهری در حال اتفاق است و طی یک سال گذشته توانستیم به لایه مشارکت بین دستگاهی دست یابیم. از این پس نیز فرآیند مشارکت بین دستگاهی برای هوشمندسازی شهری را دنبال می‌کنیم و امیدواریم دستگاه‌های ذیربط نیز در این فرآیند مسئولیت‌های خود را اجرایی کند.</p>
      <p>وزیر ارتباطات با اشاره به نوآوری در سیستم پستی کشور همگام با فرآیند هوشمندسازی شهری در سال جاری گفت: به زودی ۲۰۰ موتور برقی، ۵۰ دوچرخه برقی و خودروی برقی تولید داخل به ناوگان پست می‌پیوندند.</p>
      <p>وی توضیح داد: برای این اقدام خواستار خرید ۱۰ خودروی برقی از شرکت دانش بنیان داخلی شدیم که به دلیل مشکلات صدور مجوز پلاک این شرکت هنوز آمادگی ارائه این تعداد خودرو را به ما ندارد. بر این اساس خواستار همراهی و حمایت ناجا برای حل مشکلات این فرایند هستیم.</p>
      <p>وی گفت: در مورد رونمایی از خدمات شهر هوشمند، روز ۵ شنبه در این همایش یک سورپرایز برای مردم داریم که از طریق شبکه‌های اجتماعی اطلاع رسانی خواهیم کرد.</p>
      <p>وی با تاکید بر اینکه هوشمندسازی می‌تواند آلودگی را از هوای تهران پاک کند، گفت: چاره‌ای جز مدیریت هوشمند در این فضا نداریم و به دنبال تفاهم نامه همکاری با سایر دستگاه‌ها و آماده کمک به تولیدکننده داخلی هستیم.</p>
      <p>وی گفت: بعد از آماده سازی زیرساخت‌های هوشمندسازی شهری که امسال به سرانجام رسیده باید بر تعاملات بین دستگاهی برای سیاستگذاری در حوزه هوشمندسازی تمرکز کنیم. از این رو شهرداری تهران و شورای شهر می‌توانند در راستای این تفاهمات بین دستگاهی در حوزه سیاست گذاری به ما کمک کنند.</p>
    </article>
  </body>
</html>