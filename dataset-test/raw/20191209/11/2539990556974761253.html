<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2418565,Jest-decyzja-WADA-Rosja-wykluczona-z-rywalizacji-na-cztery-lata"/>
    <meta property="og:site_name" content="Polskie Radio"/>
    <meta property="article:published_time" content="2019-12-09T11:40:00+00:00"/>
    <meta property="og:title" content="Jest decyzja WADA. Rosja wykluczona z rywalizacji na cztery lata"/>
    <meta property="og:description" content="Światowa Agencja Antydopingowa (WADA) wykluczyła Rosję z letnich igrzysk olimpijskich w Tokio w 2020 i zimowych w Pekinie w 2022 roku w związku z aferą dopingową w tym kraju - poinformował rzecznik prasowy WADA. Rosyjska reprezentacja nie wystąpi też podczas piłkarskich mistrzostw świata w Katarze."/>
  </head>
  <body>
    <article>
      <h1>Jest decyzja WADA. Rosja wykluczona z rywalizacji na cztery lata</h1>
      <address>
        <time datetime="2019-12-09T11:40:00+00:00">09 Dec 2019, 11:40</time>
      </address>
      <p>
        <b>Światowa Agencja Antydopingowa (WADA) wykluczyła Rosję z letnich igrzysk olimpijskich w Tokio w 2020 i zimowych w Pekinie w 2022 roku w związku z aferą dopingową w tym kraju - poinformował rzecznik prasowy WADA. Rosyjska reprezentacja nie wystąpi też podczas piłkarskich mistrzostw świata w Katarze.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/f6a0d05a-cd8e-4eb7-8948-5e5b83b97001.mp3"/>
          </figure>
          <p>Rynkowski tłumaczy powody decyzji Światowej Agencji Antydopingowej (IAR)</p>
        </li>
        <li>
          <figure>
            <audio src="https://static.prsa.pl/02d2d9f4-2d82-41d3-82de-1842935325f0.mp3"/>
          </figure>
          <p>Szef Polskiej Agencji Antydopingowej Michał Rynkowski podkreśla, że kara jest bardzo surowa (IAR)</p>
        </li>
      </ul>
      <p>- Cała lista rekomendacji została poparta jednogłośnie przez dwunastu członków Komitetu Wykonawczego - oświadczył rzecznik WADA.</p>
      <p>Pozostawiono możliwość startu zawodnikom pod neutralną flagą. Będą musieli oni udowodnić, że nie byli częścią państwowego systemu dopingowego.</p>
      <p>Także urzędnikom nie wolno brać udziału we wskazanych wydarzeniach. Rosja nie będzie także uprawniona do organizowania dużych imprez w tym samym okresie.</p>
      <figure>
        <iframe data-src="https://twitter.com/K_Bochenek/status/1203983654332063744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Od decyzji WADA można się odwołać w ciągu 21 dni do Trybunału Arbitrażowego ds. Sportu (CAS). Mogą to uczynić Rosyjska Agencja Antydopingowa (RUSADA), Rosyjski Komitet Olimpijski albo dowolna zainteresowana międzynarodowa federacja sportowa. Złożenie apelacji skutkowałoby zawieszeniem sankcji aż do czasu potwierdzenia decyzji przez CAS.</p>
      <p>Już wcześniej WADA potwierdziła, że sankcje nie będą miały wpływu na plany rozegrania w Rosji meczów przyszłorocznych piłkarskich mistrzostw Europy. Cztery spotkania, w tym jedno ćwierćfinałowe, mają się odbyć w Sankt Petersburgu. W tym mieście ma zostać rozegrany także finał piłkarskiej Ligi Mistrzów w 2021 roku.<br/><br/>Kryzys w rosyjskim sporcie trwa już prawie pięć lat, a jego ostatnia odsłona dotyczy podejrzenia o manipulacje danymi, jakie WADA otrzymała z moskiewskiego laboratorium antydopingowego. Pracujący na zlecenie WADA eksperci informatyczni stwierdzili, że z tych danych usunięto setki podejrzanych wyników.</p>
      <figure>
        <iframe data-src="https://twitter.com/zuzannafalzmann/status/1203988340917309440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rosyjska komisja antydopingowa RUSADA została zawieszona w listopadzie 2015 roku po skandalu, jaki wywołało opublikowanie raportu WADA ujawniającego kulisy "państwowego systemu dopingowego", funkcjonującego w latach 2011-2015 za przyzwoleniem rosyjskich władz i przy pomocy służb specjalnych.<br/><br/>Na poprzednich letnich igrzyskach w Rio de Janeiro decyzje o dopuszczeniu rosyjskich sportowców do rywalizacji podejmowały poszczególne federacje. Zgodnie z obecnie obowiązującymi przepisami WADA może wykluczyć kraj z rywalizacji w imprezach międzynarodowych, także z igrzysk olimpijskich. Ukaranemu pozostaje odwołanie do Trybunału Arbitrażowego ds. Sportu w Lozannie.<br/><br/>Od 1 stycznia 2020 roku szefem WADA będzie Witold Bańka.</p>
      <p>kp/dw.com/nytimes.com/PAP</p>
      <related>
        <a href="https://www.polskieradio.pl/5/4147/Artykul/2397897,Witold-Banka-rozpoczyna-misje-w-WADA-dzis-zaczyna-sie-nowa-historia-antydopingu"/>
      </related>
      <related>
        <a href="https://www.polskieradio.pl/5/4147/Artykul/2401329,Witold-Banka-zdradzil-swoje-priorytety-w-WADA-Zaproponowalem-powolanie-funduszu"/>
      </related>
    </article>
  </body>
</html>