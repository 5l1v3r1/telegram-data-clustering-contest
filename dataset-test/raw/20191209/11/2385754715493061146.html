<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/601171/lefkosia-16xronos-pire-toxima-tis-miteras-tou-kynigito-astynomias"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T11:32:00+00:00"/>
    <meta property="og:title" content="Λευκωσία: 16χρονος πήρε τ’όχημα της μητέρας του – Κυνηγητό Αστυνομίας"/>
    <meta property="og:description" content="Ανήλικο πρόσωπο ηλικίας 16 χρόνων, εντόπισαν μέλη της Αστυνομίας, να οδηγεί αυτοκίνητο σε δρόμο στην επαρχία Λευκωσίας χθες το βράδυ. Ο 16χρονος..."/>
  </head>
  <body>
    <article>
      <h1>Λευκωσία: 16χρονος πήρε τ’όχημα της μητέρας του – Κυνηγητό Αστυνομίας</h1>
      <address><time datetime="2019-12-09T11:32:00+00:00">09 Dec 2019, 11:32</time> by <a rel="author">SigmaLive</a></address>
      <p>Ανήλικο πρόσωπο ηλικίας 16 χρόνων, εντόπισαν μέλη της Αστυνομίας, να οδηγεί αυτοκίνητο σε δρόμο στην επαρχία Λευκωσίας χθες το βράδυ.</p>
      <p>Ο 16χρονος οδηγούσε το αυτοκίνητο σε δρόμο στην περιοχή Κοκκινοτριμιθιάς, γύρω στις 23.10 το βράδυ της Κυριακής, όταν και εντοπίστηκε από περίπολο του Ουλαμού Άμεσης Επέμβασης της Αστυνομικής Διεύθυνσης Λευκωσίας.</p>
      <p>Τα μέλη της Αστυνομίας κάλεσαν τον 16χρονο να σταματήσει το όχημα, ωστόσο ο νεαρός συνέχισε να οδηγεί αλόγιστα και επικίνδυνα, φτάνοντας σε συμβολή με δρόμο προτεραιότητας όπου παρέλειψε να σταματήσει στο ΑΛΤ του δρόμου.</p>
      <p>Στη συνέχεια, αφού τα μέλη της Αστυνομίας ανέκοψαν τον 16χρονο, τον οδήγησαν με ασφάλεια στον τοπικό Αστυνομικό Σταθμό, όπου κλήθηκε και η μητέρα του, η οποία είναι η ιδιοκτήτρια του οχήματος που αυτός οδηγούσε. Από τις εξετάσεις που ακολούθησαν διαφάνηκε ότι, ο νεαρός οδηγούσε το αυτοκίνητο της μητέρας του χωρίς τη συγκατάθεσή της.</p>
      <p>Εναντίον του 16χρονου διερευνάται υπόθεση αλόγιστης και επικίνδυνης οδήγησης, οδήγησης οχήματος χωρίς άδεια οδηγού, χωρίς πιστοποιητικό ασφάλισης ευθύνης έναντι τρίτου προσώπου και χωρίς τη συγκατάθεση του ιδιοκτήτη, παράβασης σήματος τροχαίας και παράλειψης συμμόρφωσης σε σήμα που του έγινε από Αστυνομικό.</p>
      <p>Ο 16χρονος κατηγορήθηκε γραπτώς για τις υπό διερεύνηση τροχαίες παραβάσεις, ενώ η μητέρα του, η οποία φέρεται να μην έλαβε τα απαραίτητα μέτρα φύλαξης του οχήματος της, με αποτέλεσμα αυτό να οδηγηθεί από τον ανήλικο, επίσης κατηγορήθηκε γραπτώς για τη μη λήψη μέτρων φύλαξης του οχήματός της.</p>
      <p>Τις εξετάσεις συνεχίζει ο Αστυνομικός Σταθμός Κοκκινοτριμιθιάς.</p>
    </article>
  </body>
</html>