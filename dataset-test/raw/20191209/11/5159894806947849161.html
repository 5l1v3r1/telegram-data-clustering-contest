<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/tenis/clanek/1170894-beh-kruhy-raketa-tenistky-vymenily-plaze-za-fitko-nekterym-zacne-sezona-uz-o-vikendu.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T11:07:00+00:00"/>
    <meta property="og:title" content="Běh, kruhy, raketa. Tenistky vyměnily pláže za fitko. Některým začne sezona už o víkendu"/>
    <meta property="og:description" content="Lenošení? Kdepak! Teplo a pláže už tenistky vyměnily za posilovnu a kurt. Nadcházející sezona se nezadržitelně blíží a hvězdné hráčky v čele s těmi českými by rády zopakovaly své úspěchy. Karolína Plíšková už maká pod vedením nového trenéra, Francouzka Kristina Mladenovicová se připravuje s grandslamovou vítězkou, Rumunkou Simonou Halepovou."/>
  </head>
  <body>
    <article>
      <h1>Běh, kruhy, raketa. Tenistky vyměnily pláže za fitko. Některým začne sezona už o víkendu</h1>
      <address><time datetime="2019-12-09T11:07:00+00:00">09 Dec 2019, 11:07</time> by <a rel="author">vk, Sport.cz, Právo</a></address>
      <p>Lenošení? Kdepak! Teplo a pláže už tenistky vyměnily za posilovnu a kurt. Nadcházející sezona se nezadržitelně blíží a hvězdné hráčky v čele s těmi českými by rády zopakovaly své úspěchy. Karolína Plíšková už maká pod vedením nového trenéra, Francouzka Kristina Mladenovicová se připravuje s grandslamovou vítězkou, Rumunkou Simonou Halepovou.</p>
      <p>Ještě před několika dny zásobovala své fanoušky fotografiemi v plavkách, nyní už však světová dvojka zase maká na kurtu. Pod novým trenérem Danielem Vallverduem by už ráda vyhrála grandslam.</p>
      <p>Karolína Plíšková letos vynechá domácí tenisovou extraligu, aby se co nejlépe připravila na začátek sezony, v němž bude obhajovat spoustu bodů za vítězství v Brisbane a semifinále na Australian Open.</p>
      <figure>
        <embed-post data-src="https://www.instagram.com/p/B5uufHKHKuv" data-service="Instagram"/>
      </figure>
      <p>Naplno už maká i letošní raketa Karolína Muchová. Talentovaná hráčka si po úspěšné sezoně, kdy vyhrála svůj první turnaj na okruhu WTA a poskočila ze sto čtyřiačtyřicátého místa na jednadvacáté, odpočala na Kanárských ostrovech. Tento víkend by se už však opět měla představit na kurtech. Figuruje totiž na soupisce týmu I. ČLTK Praha pro semifinále tenisové extraligy.</p>
      <figure>
        <embed-post data-src="https://www.instagram.com/p/B5ui9ccgHFm" data-service="Instagram"/>
      </figure>
      <p>Po dovolené na ostrově Bintan v Indonésii vyrazila Kateřina Siniaková do Krkonoš. Osmapadesáté hráčce světa uplynulá sezona nevyšla úplně podle představ. Na turnajích se dostala pouze dvakrát do semifinále a často nepřešla přes úvodní kola. To by ráda změnila, a tak se už pilně připravuje se svým bratrem Danielem v hale v Hradci Králové.</p>
      <p>I Siniaková by se o nadcházejícím víkendu měla objevit v tenisové extralize, kdy bude o postup do finále usilovat za TK Sparta Praha.</p>
      <figure>
        <iframe data-src="https://twitter.com/KikiMladenovic/status/1203689498720296960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dřou i zahraniční hvězdy. V Dubaji si spolu zatrénovaly Francouzka Kristina Mladenovicová a dvojnásobná grandslamová vítězka, Rumunka Simona Halepová. S fotkami z posilovny se pochlubila bývalá světová jednička, Němka Angelique Kerberová, která by se ráda vrátila mezi elitu.</p>
      <figure>
        <embed-post data-src="https://www.instagram.com/p/B5uSxwWB76w" data-service="Instagram"/>
      </figure>
    </article>
  </body>
</html>