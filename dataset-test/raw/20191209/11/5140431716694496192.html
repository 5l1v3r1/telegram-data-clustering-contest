<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.icreatemagazine.nl/workshop/mesh-netwerk-fritzbox/"/>
    <meta property="og:site_name" content="iCreate"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="Configureer een mesh-netwerk met een Fritz!Box"/>
    <meta property="og:description" content="Met de Fritz!Box-routers van AVM is het heel gemakkelijk om een mesh-netwerk op te zetten. Wij leggen uit hoe je dat doet."/>
  </head>
  <body>
    <article>
      <h1>Configureer een mesh-netwerk met een Fritz!Box</h1>
      <address><time datetime="2019-12-09T11:00:00+00:00">09 Dec 2019, 11:00</time> by <a rel="author">Sven Lamers</a></address>
      <p>Wat hebben de Fritzbox-routers van AVM en Apple gemeen? Nou, ten eerste hebben beide een erg enthousiaste fanbase. Belangrijker is echter dat beide bedrijven een soortgelijk beleid hebben wat oudere hardware betreft. Want in tegenstelling tot bij heel veel andere tech-merken zijn producten van twee jaar oud niet meteen afgeschreven, maar krijgen gewoon nog updates. Daarbij worden dan niet alleen verbeteringen en bugfixes aangebracht, maar ook nieuwe mogelijkheden toegevoegd. Dat geldt voor Apple ieder jaar met de updates voor iOS en macOS, maar dus ook voor de Fritzboxen met het zogeheten FritzOS.</p>
      <p>Een van de interessantste functies die AVM nog niet zo lang geleden aan een hele reeks van zijn apparaten heeft toegevoegd, is de mogelijkheid meerdere apparaten in een mesh-netwerk te verbinden. Hieronder leggen we uit hoe dat werkt.</p>
      <figure>
        <img src="https://www.icreatemagazine.nl/app/uploads/2019/08/FritzMesh.png"/>
      </figure>
      <h3>Mesh bij de Fritz!Box</h3>
      <p>Als je een mesh-netwerk wilt opzetten, zul je bij veel fabrikanten van netwerkapparatuur allemaal nieuwe apparaten moeten kopen. Niet zo bij AVM. Het bedrijf heeft recent een nieuwe firmware uitgebracht die mesh-functionaliteit aan zijn apparaten toevoegt. Met de introductie van FritzOS 7 heeft AVM de mesh-ondersteuning geïntroduceerd voor veel van hun bestaande apparaten – zowel de routers als de repeaters.</p>
      <figure>
        <img src="https://www.icreatemagazine.nl/app/uploads/2019/08/Fritz-Mesh.jpg"/>
      </figure>
      <p>Met een mesh-wifi bestaande uit een of meerdere Fritz!Boxen en eventueel Fritz!Repeaters zet je een snel draadloos netwerk op dat overal in huis beschikbaar is. We raden alleen aan om alle apparaten die je in je mesh-netwerk wilt integreren, altijd eerst even te updaten naar de nieuwste firmware. Als je een mesh-netwerk opzet, stel je een apparaat – meestal de router – op de webinterface bij ‘Thuisnetwerk&gt;Mesh’ als ‘Mesh-master’ in. Die router organiseert dan alle netwerk- en veiligheidsinstellingen centraal.</p>
      <p>Als je de netwerkinstellingen voor je internetverbinding en je wifi-netwerk op de router (master) hebt ingesteld, is het niet ingewikkeld om deze op je repeaters over te nemen. De eenvoudigste methode is door de apparaten bij elkaar in de buurt neer te zetten en dan direct achter elkaar zowel op de repeater als op de master de WPS-knop kort in te drukken. De repeater neemt dan de instellingen van de master over. Je kunt dan in de webinterface van de master in het overzicht van het wifi-netwerk zien welke apparaten zijn verbonden. Aan het mesh-pictogram dat bij de verbinding staat, zie je dat het mesh-netwerk al actief is. Mocht het symbooltje niet verschijnen, moet je het overnemen van de instellingen herhalen.</p>
      <figure>
        <img src="https://www.icreatemagazine.nl/app/uploads/2019/08/Fritz-Repeater.jpg"/>
      </figure>
      <h3>Optimalisatie</h3>
      <p>Voor een mesh-wifi gelden dezelfde optimalisatie-tips als voor gewone wifi-netwerken. De basisstations moeten een zo vrij mogelijk ‘zicht’ hebben op hun mesh-collega’s. Ze een beetje draaien of verschuiven kan een verbinding al duidelijk verbeteren. Als het draaien of verplaatsen niets uithaalt, dan moet de repeater dichter bij de router komen te staan. Bij direct in een stopcontact geplugde repeaters kies je een ander stopcontact om de stand te wijzigen.</p>
      <p>Mocht je aan de slag gaan en tegen problemen aanlopen, dan kun je altijd de <a href="https://nl.avm.de/service/">website van AVM</a> raadplegen. Daar vind je voor elk apparaat uitgebreide documentatie, handleidingen en probleemoplossingen.</p>
      <table bordered="">
        <tr>
          <td>
            <pic src="https://www.fnl.nl/media/catalog/product/cache/926507dc7f93631a094422215b778fe0/i/c/ic19114.jpg" height="100"/>
          </td>
          <td><a href="https://www.icreatemagazine.nl/uitgaven/icreate-114/">iCreate 114<br/></a>iPhone snel leeg? 31 tips!<br/><a href="https://www.fnl.nl/computer-tech/icreate/nabestellen/icreate-114.html?utm_source=ic&amp;utm_medium=uitgave">Bestel nu</a> | <a href="https://lees.icreatemagazine.nl/icreate-najaarsactie/abonnementsduur/">Abonneren</a></td>
        </tr>
      </table>
    </article>
  </body>
</html>