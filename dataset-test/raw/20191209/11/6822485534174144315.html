<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918067.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T11:06:00+00:00"/>
    <meta property="og:title" content="آذری‌جهرمی: پنجشنبه برای مردم سورپرایز خواهیم داشت"/>
    <meta property="og:description" content="به گزارش فارس، آذری جهرمی وزیر ارتباطات در همایش و نمایشگاه تهران هوشمند که در برج میلاد پیش از ظهر امروز و با حضور شهردار تهران پیروز حناچی، رئیس شورای اسلامی شهر تهران محسن هاشمی برگزار شد گفت: سال گذشته تفاهم نامه ای با شهردار تهران نوشته شد تا با استفاده از هوشمندسازی تهران را به شهری سالم و پاک و امن تبدیل کنیم که اتفاقات خوبی هم رخ داد."/>
  </head>
  <body>
    <article>
      <h1>آذری‌جهرمی: پنجشنبه برای مردم سورپرایز خواهیم داشت</h1>
      <address>
        <time datetime="2019-12-09T11:06:00+00:00">09 Dec 2019, 11:06</time>
      </address>
      <p>وزیر ارتباطات و فناوری اطلاعات گفت: روز پنجشنبه برای مردم یک سورپرایز بزرگ خواهیم داشت که از طریق شبکه های مجازی به اطلاع مردم خواهیم رساند.</p>
      <p>به گزارش فارس، آذری جهرمی وزیر ارتباطات در همایش و نمایشگاه تهران هوشمند که در برج میلاد پیش از ظهر امروز و با حضور شهردار تهران پیروز حناچی، رئیس شورای اسلامی شهر تهران محسن هاشمی برگزار شد گفت: سال گذشته تفاهم نامه ای با شهردار تهران نوشته شد تا با استفاده از هوشمندسازی تهران را به شهری سالم و پاک و امن تبدیل کنیم که اتفاقات خوبی هم رخ داد.</p>
      <p>وی ادامه داد: ضرورت‌ها و الزاماتی در این حوزه وجود دارد اما اگر امروز به صورت هوشمند مدیریت نکنیم حتما مدیریت مان قابل قبول نخواهد بود و یادمان باشد که بازار هوشمند سازی هم باید وجود داشته باشد.</p>
      <p>آذری جهرمی گفت: ثمره این تفاهم نامه این بود که امروز اگر کسی به ۱۳۷ زنگ بزند اینگونه نیست که در نحوه دادن آدرسش گنگ باشد یا بتواند مزاحمتی ایجاد کند بلکه از طریق API های دولتی می توان محدوده حضور فرد را اعلام کرد.</p>
      <p>وزیر ارتباطات افزود: امروز تلاش های زیادی برای طراحی مدل حرکتی خودروها شده است و امروز شرکتهای قدرتمندی داریم که داده های قدرتمندتری از داده های شهرداری و ویز را در اختیار دارند.</p>
      <p>وی تصریح کرد: ما امروز حتی برای پایش وضعیت و کیفیت ارتباطات ارایه شده به مردم از شرکت های خصوصی و استارتاپها بهره میگیریم و بزرگی خود را به جایگاهی که نشسته ایم نمی دانیم بلکه به بزرگی خدمتی که به مردم ارایه می دهیم می دانیم.</p>
      <p>آذری جهرمی ادامه داد: امروز اصلا نگرانی نداریم که به عنوان وزارت ارتباطات به سراغ یک شرکت خصوصی برویم و به یک استارتاپ بگوییم شما دیتای خود را به ما بدهید زیرا این کارها را در راستای ارتقای کیفیت خدمات ارایه شده به مردم می دانیم.</p>
      <p>وزیر ارتباطات افزود: شهرداری یکی از سازمانهایی بوده است که در راستای آزادسازی دیتا عملکرد خوبی داشته است و امروز دارد در این شهر اتفاقات خوبی می افتد و ما در این حوزه اصلا شعار ندادیم.</p>
      <p>وی گفت: مدیریت هوشمند و شهر هوشمند از حوزه زیر ساخت عبور کرده است و امسال باید به حوزه مدیریت هوشمند برسیم و هر دستگاهی در این حوزه مسؤولیت خودش را دارد.</p>
      <p>آذری جهرمی خاطرنشان کرد: فناوری می تواند ضمن اینکه ساختارهای کهنه را متحول می کند بلکه می تواند آنها را پیشرو کند. کندترین بخش وزارت ارتباطات بخش پست بوده است اما ما امروز همین فرایند کهنه را به نرم افزار پست پلاس اضافه کردیم تا پیشرو شده و نوآورانه شود.</p>
      <p>وزیر ارتباطات افزود: تا آخر سال ۲۰۰ خودروی برقی در حوزه پست پلاس فعال می شود و همچنین تعداد زیادی دوچرخه برقی و موتور برقی هم به این استارتاپ اضافه خواهد شد و اتفاقا نه تنها پست را تقویت میکند بلکه در راستای کاهش آلودگی هوا هم نقش خواهد داشت.</p>
      <p>وی تصریح کرد: روز شنبه آینده نمایشگاه پست پلاس را در وزارت ارتباطات برگزاری خواهیم کرد و آنجا از این فرایند رونمایی می کنیم و امیدواریم سامانه بار و کالای شهرداری هم به این حوزه بپیوندد.</p>
      <p>آذری جهرمی ادامه داد: کره زمین را دیگران برای ما به ارثیه گذاشته اند و ما هم باید برای آیندگان خود به امانت و ارث بگذاریم.</p>
      <p>وزیر ارتباطات افزود: در روز پنجشنبه یک سورپرایز برای مردم خواهیم داشت که از طریق شبکه های مجازی و رسانه ها آن را به اطلاع مردم خواهیم رساند.</p>
      <p>وی گفت: امسال باید تمرکز کنیم بر تعاملات بین دستگاهی و خدماتی که دستگاه ها باید ارایه کنند و باید شهرداری فعالانه و مشوقانه عمل کند که البته باید شورای شهر مجوزهایی هم در این حوزه بدهد.</p>
      <p>آذری جهرمی خاطرنشان کرد: ما به عنوان یکی از لکوموتیوها و کمک کننده های حوزه شهر هوشمند خودمان با پست پلاس به شبکه هوشمندسازی شهر تهران می پیوندیم.</p>
    </article>
  </body>
</html>