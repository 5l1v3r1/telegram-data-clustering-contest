<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/ingatlan/20191209_Karacsony_otthon_Egyre_tobben_csak_legyintenek"/>
    <meta property="og:site_name" content="HVG.hu"/>
    <meta property="article:published_time" content="2019-12-09T11:47:00+00:00"/>
    <meta property="og:title" content="Telt ház lesz karácsonykor a szállodákban"/>
    <meta property="og:description" content="A forgalom a tavalyinál 8-10 százalékkal magasabb lehet – közölte Flesch Tamás, a Magyar Szállodák és Éttermek Szövetségének elnöke."/>
  </head>
  <body>
    <article>
      <h1>Telt ház lesz karácsonykor a szállodákban</h1>
      <address><time datetime="2019-12-09T11:47:00+00:00">09 Dec 2019, 11:47</time> by <a rel="author">MTI</a></address>
      <p>
        <b>A forgalom a tavalyinál 8-10 százalékkal magasabb lehet – közölte Flesch Tamás, a Magyar Szállodák és Éttermek Szövetségének elnöke.</b>
      </p>
      <p>Kimagasló lesz a foglaltság a szállodákban vidéken és Budapesten egyaránt, vidéket a belföldi forgalom erősíti, Budapesten a külföldiek lesznek többen. Nemcsak a forgalom, hanem a foglaltság is magasabb lehet a tavalyinál – mondta az <i>MTI</i>-nek az elnök.</p>
      <p>Évek óta jellemző, hogy a magyarok és a külföldiek is szállodában töltik a karácsonyt, ez lett az egyik legkeresettebb időszak, főleg vidéken. Erre természetesen a szállodák is készülnek, karácsonyi dekoráció mellett karácsonyi programokkal és menüsorral várják a vendégeket.</p>
      <p>Budapesten a hotelek nagy része az ünnepre 3-4 napos csomagokat kínál, általában reggelivel. Ezt karácsonykor ünnepi vacsora, szilveszterkor vacsora és műsor egészíti ki. Flesch szerint a fővárosba érkező vendégek nagy része a városban keres szórakozási és programlehetőséget. A vidéki wellness-szállodákban jellemzően félpanziós csomagot kínálnak. Ebben karácsonykor ugyancsak ünnepi vacsorát kínálnak.</p>
    </article>
  </body>
</html>