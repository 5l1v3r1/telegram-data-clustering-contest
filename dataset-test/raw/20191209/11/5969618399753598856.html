<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-den-epestrepse-apo-th-gallia-o-valmpoyena-thn-trith-ksekatharizei-gia-18ada.5653391.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T11:33:00+00:00"/>
    <meta property="og:title" content="Ολυμπιακός: Δεν επέστρεψε από τη Γαλλία ο Βαλμπουενά, την Τρίτη ξεκαθαρίζει για 18άδα"/>
    <meta property="og:description" content="Ο Ματιέ Βαλμπουενά δεν βρέθηκε στην προπόνηση της Δευτέρας, όντας ακόμα στη Γαλλία για θεραπεία, αν προπονηθεί την Τρίτη (10/12) υπάρχει περίπτωση να συμπεριληφθεί στην 18άδα για το ματς του Champions League με τον Ερυθρό Αστέρα."/>
  </head>
  <body>
    <article>
      <h1>Ολυμπιακός: Δεν επέστρεψε από τη Γαλλία ο Βαλμπουενά, την Τρίτη ξεκαθαρίζει για 18άδα</h1>
      <h2>Ο Ματιέ Βαλμπουενά δεν βρέθηκε στην προπόνηση της Δευτέρας, όντας ακόμα στη Γαλλία για θεραπεία, αν προπονηθεί την Τρίτη (10/12) υπάρχει περίπτωση να συμπεριληφθεί στην 18άδα για το ματς του Champions League με τον Ερυθρό Αστέρα.</h2>
      <address><time datetime="2019-12-09T11:33:00+00:00">09 Dec 2019, 11:33</time> by <a rel="author">Σταύρος Γεωργακόπουλος</a></address>
      <p>Ο Ματιέ Βαλμπουενά δεν ήθελε με τίποτα να λείψει από το παιχνίδι της Τετάρτης με τον Ερυθρό Αστέρα στο "Γ. Καραϊσκάκης" μετά τον τραυματισμό του στο παιχνίδι με τον ΠΑΟΚ και για αυτό εδώ και λίγες μέρες ζ<a href="https://www.sport24.gr/football/omades/Olympiakos/olympiakos-sth-gallia-o-valmpoyena.5651270.html">ήτησε και πήρε άδεια για να μεταβεί στο Παρίσι</a> ώστε να δει και να δουλέψει πάνω στην αποθεραπεία του με έναν δικό του φυσιοθεραπευτή.</p>
      <p>Ο Γάλλος δεν είχε κανένα πρόβλημα με το ιατρικό τιμ των "ερυθρόλευκων" αλλά ήθελε να εξαντλήσει κάθε περιθώριο και να δουλέψει με έναν άνθρωπο που τον γνωρίζει καλά. Για αυτό και πήρε σχετική άδεια από τους ανθρώπους του Ολυμπιακού.</p>
      <p>Ο Βαλμπουενά όμως ακόμα δεν έχει επιστρέψει από τη Γαλλία, δεν ήταν στην προπόνηση της Δευτέρας (9/12) και φυσικά οι πιθανότητες να αγωνιστεί μειώνονται. Αν όμως την Τρίτη είναι κανονικά στου Ρέντη και γυμναστεί μαζί με τους υπόλοιπους συμπαίκτες του δεν αποκλείεται ο Μαρτίνς να τον συμπεριλάβει στην αποστολή και να περιμένει μέχρι την Τετάρτη το βράδυ για να δει την κατάσταση του.</p>
      <p>Και ανάλογα φυσικά να κρίνει κατά πόσο και για πόσο χρονικό διάστημα μπορεί να προσφέρει ο Γάλλος μέσος τις υπηρεσίες του σε ένα από τα κρισιμότερα φετινά παιχνίδια του Ολυμπιακού.</p>
      <p>Στο μεταξύ, κανονικά προπονήθηκε με την ομάδα ο Αβραάμ Παπαδόπουλος, ο οποίος, εκτός απροόπτου, θα είναι διαθέσιμος για την αναμέτρηση της Τετάρτης.</p>
    </article>
  </body>
</html>