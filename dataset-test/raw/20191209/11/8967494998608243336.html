<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/nederland-verbiedt-lachgas-als-recreatief-roesmiddel~a81bdfa03/"/>
    <meta property="og:site_name" content="HLN"/>
    <meta property="article:published_time" content="2019-12-09T11:23:00+00:00"/>
    <meta property="og:title" content="Nederland verbiedt lachgas als recreatief roesmiddel"/>
    <meta property="og:description" content="De Nederlandse regering verbiedt het onder jongeren razend populaire lachgas, omdat onderzoekers concluderen dat het gevaarlijker is dan gedacht. Gebruik in de slagroomspuit en voor verdoving bij d..."/>
  </head>
  <body>
    <article>
      <h1>Nederland verbiedt lachgas als recreatief roesmiddel</h1>
      <address><time datetime="2019-12-09T11:23:00+00:00">09 Dec 2019, 11:23</time> by <a rel="author">HLA</a></address>
      <p>
        <b>De Nederlandse regering verbiedt het onder jongeren razend populaire lachgas, omdat onderzoekers concluderen dat het gevaarlijker is dan gedacht. Gebruik in de slagroomspuit en voor verdoving bij de tandarts blijft wel toegestaan. In ons land is lachgas op dit moment legaal, al leggen al heel wat steden en gemeenten de verkoop en/of het bezit van lachgaspatronen aan banden in politiereglementen.</b>
      </p>
      <p>In Nederland komt lachgas op een zwarte lijst van de Opiumwet, schrijft staatssecretaris Paul Blokhuis (ChristenUnie) aan de Nederlandse Tweede Kamer. Het bezit, de handel en de productie van lachgas wordt strafbaar. "Het recreatief gebruik van lachgas heeft zich ontwikkeld tot een drugsprobleem en daarmee is de Opiumwet de juiste route om dit aan te pakken", vindt Blokhuis.</p>
      <p>Burgemeesters, politiechefs en artsen dringen al langer aan op maatregelen tegen lachgas. De politicus wachtte de bevindingen af van het CAM, dat nieuwe drugs onderzoekt. Het CAM ziet niet alleen bij overmatig gebruik gevaren. Wie bijvoorbeeld zonder het te weten een vitamine B12-tekort heeft, kan al na een enkel ballonnetje "ernstige neurologische schade" oplopen. Het aantal meldingen van gezondheidsklachten na lachgasgebruik steeg de afgelopen jaren snel.<br/>Blokhuis maakt zich extra zorgen omdat de gebruikers vaak jong, onervaren en kwetsbaar zijn. Bovendien is lachgas een gevaar in het verkeer.</p>
      <p>Het leek echter moeilijk om lachgas te verbieden. Het gas wordt ook gebruikt in bijvoorbeeld slagroomspuiten en als verdovend middel bij de tandarts. Voor zulk "eigenlijk gebruik" maakt de wet straks een uitzondering. Dan moet wel heel precies duidelijk zijn waarvoor lachgas w√©l toegestaan moet blijven.</p>
    </article>
  </body>
</html>