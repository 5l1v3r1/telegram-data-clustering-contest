<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/bankoviyat-pazar-v-evropa-gubi-nad-60-000-rabotni-mesta-v-sledvashtite-godini.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T11:48:06+00:00"/>
    <meta property="og:title" content="Банковият пазар в Европа губи над 60 000 работни места в следващите години"/>
    <meta property="og:description" content="Ниските лихви и забавянето на растежа засягат печалбата на финансовите институции"/>
  </head>
  <body>
    <article>
      <h1>Банковият пазар в Европа губи над 60 000 работни места в следващите години</h1>
      <address><time datetime="2019-12-09T11:48:06+00:00">09 Dec 2019, 11:48</time> by <a rel="author" href="https://money.bg/author/mina-stoycheva" target="_blank">Мина Стойчева</a></address>
      <p>Продължителната политика на ниските лихви на Европейската централна банка (ЕЦБ), забавянето на икономическия растеж, Брекзит и новите регулаторни изисквания упражняват натиск върху ръководството на големите банки на Стария континент.</p>
      <p>В резултат финансовите институции в Германия, Великобритания, Франция, Испания и Швейцария обявиха мащабни съкращения през тази година - на общо над 60 000 работни места, пише <a href="https://www.afr.com/world/europe/europe-s-banks-slash-60-000-jobs-as-outlook-turns-negative-20191208-p53hyd">Australian Financial Review</a>.</p>
      <p>Само от 2008 година насам десетте най-големи по пазарна капитализация банки в Европа са намалили с една пета персонала си или с 1,1 милиона души. За сравнение в САЩ спадът е от 7% за топ 10 на кредиторите. За много от тях причина за това са спадналите приходи на фона на нарастващата конкуренция на пазара.</p>
      <p>В отговор на ситуацията на банковия пазар не само в Европа, но и в световен мащаб, през миналата седмица Moody's намалиха прогнозата си за бизнеса на финансовите институции в глобален мащаб. От агенцията предупредиха, че "разликата в рентабилността на банките от Еврозоната и на глобалните им конкуренти ще се задълбочава" в средносрочен план.</p>
      <p>Едно от решенията за европейските играчи на пазара е свиването на разходите с намаляването на броя служители. Германската Deutsche Bank готви най-сериозните съкращения досега. През лятото финансовата институция обяви, че ще освободи 18 000 души от персонала си и ще създаде "лоша банка", където да премести активи за 288 милиарда евро.</p>
      <p>Във Франция Societe Generale потвърди, че ще намали служителите си с 1600 с цел да си спести 500 милиона евро годишни разходи. Ръководството на британската HSBC пък посочи преди време, че се готви да стартира своя план за ограничаване на харчовете, който ще струва "хиляди работни места".</p>
      <p>Най-пресният пример в Европа е UniCredit. В началото на миналата седмица стана ясно, че италианската финансова институция ще съкрати 8000 свои служители или над 9% от общия брой на персонала си. Банката ще постигне това като затвори 500 клона в Западна Европа.</p>
    </article>
  </body>
</html>