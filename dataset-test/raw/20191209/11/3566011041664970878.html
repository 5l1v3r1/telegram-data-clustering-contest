<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553394.html/%d8%b2%d9%85%d8%b3%d8%aa%d8%a7%d9%86--%d9%81%d8%b5%d9%84-%d8%b4%db%8c%d9%88%d8%b9-%d8%a2%d9%86%d9%81%d9%84%d9%88%d8%a7%d9%86%d8%b2%d8%a7%db%8c-%d9%be%d8%b1%d9%86%d8%af%da%af%d8%a7%d9%86--%d9%85%d8%b1%d8%af%d9%85-%d8%a7%d8%b2-%d8%ae%d8%b1%db%8c%d8%af-%d9%84%d8%a7%d8%b4%d9%87-%d9%be%d8%b1%d9%86%d8%af%da%af%d8%a7%d9%86-%d9%85%d9%87%d8%a7%d8%ac%d8%b1-%d8%ae%d9%88%d8%af%d8%af%d8%a7%d8%b1%db%8c-%da%a9%d9%86%d9%86%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T11:05:00+00:00"/>
    <meta property="og:title" content="زمستان؛ فصل شیوع آنفلوانزای پرندگان/ مردم از خرید لاشه پرندگان مهاجر خودداری کنند"/>
    <meta property="og:description" content="مدیرکل دامپزشکی مازندران نسبت به تبعات عرضه غیرقانونی لاشه پرندگان مهاجر هشدار داد و برخورد با مراکزی چون بازار پرنده‌فروشان را مستلزم هماهنگی دستگاه‌های ذی‌ربط دانست."/>
  </head>
  <body>
    <article>
      <h1>زمستان؛ فصل شیوع آنفلوانزای پرندگان/ مردم از خرید لاشه پرندگان مهاجر خودداری کنند</h1>
      <h2>دامپزشکی هشدار داد؛</h2>
      <address>
        <time datetime="2019-12-09T11:05:00+00:00">09 Dec 2019, 11:05</time>
      </address>
      <p>مدیرکل دامپزشکی مازندران نسبت به تبعات عرضه غیرقانونی لاشه پرندگان مهاجر هشدار داد و برخورد با مراکزی چون بازار پرنده‌فروشان را مستلزم هماهنگی دستگاه‌های ذی‌ربط دانست.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، مدتی است که نام آنفلوآنزای پرندگان دوباره بر سر زبان‌ها افتاده است و چون انسان تماس زیادی با این گونه حیوانات دارد نگرانی هایی نیز بین مردم شکل گرفته است اما ترس و نگرانی همواره به دلیل نبود آگاهی و شناخت درست از ویروس و بیماری شکل می‌گیرد.<br/><br/>سیدحسین رضوانی  مدیرکل دامپزشکی مازندران گفت: زمستان، فصل شیوع بیماری‌های ویروسی چون گامبورو ،نیوکاسل، برونشیت کمپلکس تنفسی و احتمالا آنفلوانزا در میان پرندگان است. به همین دلیل به منظور پیشگیری از ورود و تکثیر ویروس و بیماری احتمالی از هموطنان عزیز خواهشمندیم  از صید، شکار، خرید و فروش و تماس با پرندگان مهاجر که می‌توانند ناقل این قبیل ویروس‌ها باشند خودداری کنند.<br/><br/>مدیرکل دامپزشکی استان مازندران گفت: امسال هم مانند سال‌های گذشته با فرا رسیدن فصل سرما، رصد و پایش همکاران ما به منظور شناسایی کانون‌های احتمالی بیماری‌های فوق آغاز شده و تا پایان سال ادامه خواهد داشت. از وزارت بهداشت و سازمان حفاظت محیط زیست و دهیاران و پرورش‌دهندگان طیور هم خواسته‌ایم در صورت مواجهه با هر مورد مشکوک از تلفات پرندگان، ما را در جریان بگذارند تا بتوانیم پس از نمونه‌گیری، نسبت به آلودگی یا عدم آلودگی لاشه، اعلام نظر کنیم.<br/><br/>وی ادامه داد: هر ساله با ورود پرندگان مهاجر احتمال دارد سویه‌های جدیدی از ویروس آنفلوانزای فوق حاد پرندگان منتشر شود و از آنجا که پرندگان مهاجر، مهم‌ترین منشاء انتقال این ویروس به شمار می‌روند از مردم می‌خواهیم از تماس با پرندگان مهاجر و نزدیک کردن آنها به پرندگان بومی خودداری کنند.<br/><br/>مدیرکل دامپزشکی استان مازندران، با ابراز تأسف از عرضه غیرقانونی پرندگان مهاجر در برخی بازارهای استان مازندران یادآور شد: بارها طی مکاتبات و همچنین در نشست‌ها با مسئولان استان، نسبت به تبعات عرضه غیرقانونی پرندگان مهاجر در بازار فریدونکنار هشدار داده و خواهان جلوگیری از آن شده‌ایم اما برخورد با این تخلفات، مستلزم هماهنگی تمام دستگاه‌های ذی‌ربط است و همانطور که پیشتر گفته شد سازمان دامپزشکی به تنهایی نمی‌تواند از این اقدام غیر اخلاقی و غیرقانونی جلوگیری کند. بنابراین پیشنهاد می‌شود نمایندگانی از سازمان حفاظت محیط زیست، وزارت بهداشت، سازمان دامپزشکی، شهرداری، فرمانداری و دستگاه قضایی ضمن بازدید میدانی اقدام لازم قانونی را برای جلوگیری از عرضه غیرقانونی پرندگان مهاجر در این مرکز انجام دهند.<br/><br/>سازمان دامپزشکی اعلام کرد که با توجه به تغییر فصل و مساعد شدن اکوسیستم ها برای فعالیت ویروس آنفلونزای حاد پرندگان، ضمن تاکید بر ضرورت انجام واکسیناسیون واحدهای مادر و تخمگذار علیه این بیماری در اسرع وقت، پرورش دهندگان طیور باید به چندین توصیه  توجه جدی داشته باشند.<br/><br/>توصیه‌های بهداشتی دامپزشکی در خصوص آنفلوآنزای فوق‌حاد پرندگان<br/><br/>آنفلونزای پرندگان یکی از مهمترین بیماری مشترک بین پرندگان و انسان است.<br/><br/>پرندگان آزاد پرواز و مهاجر بویژه از رده اردک و غاز و پرندگان ساحل زی مخزن ویروس های آنفلوانزای پرندگان می باشند.<br/><br/>از شکار و صید پرندگان پرندگان وحشی و مهاجر جدا خوداری کنید.<br/><br/>بیماری آنفلوانزای فوق حاد پرندگان علاوه بر خسارت اقتصادی قابل توجه به صنعت طیور از جنبه بهداشت عمومی واجد اهمیت است . بیشترین فراوانی عفونت آنفلوانزا در ماکیان ، اردک و  بوقلمون می‌باشد.<br/><br/>از عوامل مهم در انتشار و وقوع آنفلوانزای پرندگان پرورش نیمه رهای اردک در شالیزارها و عرضه زنده طیور در بازارچه های محلی ( همراه با جابجایی زیاد )  می باشد.<br/><br/>تماس مستقیم و غیر مستقیم  پرندگان آبزی بومی ( اردک و غاز ) با پرندگان آبزی وحشی احتمال انتقال آنفلوانزا به آنها را افزایش می دهد.<br/><br/>با توجه به ساختار ژنتیکی ویروس احتمال جهش ویروس های آنفلوانزای با حدت کم به ویروس های با حدت و بیماریزا زیاد همواره وجود دارد<br/><br/>پرورش طیور روستایی بصورت محصور و عدم رها سازی آنها(بویژه اردک ) در مزارع سبب کاهش احتمال  مواجهه آنها با پرندگان مهاجر وحشی و یا آبهای آلوده به مدفوع آنها شده و از شیوع فصلی آنفلوانزا جلوگیری می کند.<br/><br/>ویروس آنفلوانزا از طریق ترشحات چشم ، بینی و مدفوع پرندگان بیمار به محیط دفع می شود.<br/><br/>تماس مستقیم و یا غیر مستقیم با ترشحات چشم ، بینی ، دهان ومدفوع ، پر و گوشت خام  پرندگان  بیمار سبب انتقال ویروس آنفلوانزا به پرندگان حساس ویا انسان می شود.<br/><br/>ویروس آنفلوانزای پرندگان به آسانی توسط انسان (کفش ، لباس آلوده ) ، استفاده از وسائل مشترک درمزارع  پرورش و حمل طیور زنده از محل های آلوده به سایر مناطق انتقال می یابد.<br/><br/>از دست زدن مستقیم به پرندگان اهلی و وحشی بویژه پرندگان بیمار خوداری نمایید و در صورت تماس مستقیم با پرندگان اهلی و یا وحشی مهاجر  دستهایتان را با آب و صابون شستشو دهید.<br/><br/> ویروس آنفلوانوانزا در کود در دمای 4 درجه سانتی گراد بمدت 30 روز و در دمای 20 درجه سانتی گراد تا 7 روز زنده می ماند.<br/><br/>پختن گوشت مرغ( احتمالا آلوده )سبب از بین رفتن ویروس آنفلوانزا می شود.<br/><br/>پختن گوشت مرغ در صورت رسیدن دمای عمق آن به 74 درجه سانتیگراد  و بمدت 6 دقیقه سبب از بین رفتن ویروس آنفوانزای احتمالی می شود.<br/><br/>بیشتر شوینده ها و مواد ضد عفونی کننده متداول (ترکیبات فنلی ، چهار تایی آمونیوم و هیپو کلریت سدیم ) ویروس آنفلوانرا را از بین می‌برند.<br/><br/>در صورت مشاهده هرگونه تلفات غیر عادی در پرندگان بویژه پرندگان آزاد پرواز وحشی موضوع را به اداره دامپزشکی اطلاع دهید.<br/><br/>انتهای پیام/</p>
    </article>
  </body>
</html>