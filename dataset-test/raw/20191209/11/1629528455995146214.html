<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zpravy/domaci/ceska-posta-zmeny-modernizace-propousteni-obchod-balik.A191209_094205_domaci_chtl"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T11:17:00+00:00"/>
    <meta property="og:title" content="Balík do krámu či na úřad, klonuje pošta konkurenci. A propustí tisíce lidí"/>
    <meta property="og:description" content="Česká pošta projde v příštích pěti letech modernizací, která ji vyjde na více než miliardu korun. Podle plánů by nově lidé na menších vesnicích chodili pro zásilky do obchodu nebo na obecní úřad. Jeden z největších státních podniků chystá také velké propouštění, řady pošty by mělo opustit až sedm tisíc zaměstnanců."/>
  </head>
  <body>
    <article>
      <h1>Balík do krámu či na úřad, klonuje pošta konkurenci. A propustí tisíce lidí</h1>
      <address><time datetime="2019-12-09T11:17:00+00:00">09 Dec 2019, 11:17</time> by <a rel="author" href="https://www.idnes.cz/novinari/jiri-vachtl.N4212" target="_blank">Jiří Vachtl</a></address>
      <p>Česká pošta projde v příštích pěti letech modernizací, která ji vyjde na více než miliardu korun. Podle plánů by nově lidé na menších vesnicích chodili pro zásilky do obchodu nebo na obecní úřad. Jeden z největších státních podniků chystá také velké propouštění, řady pošty by mělo opustit až sedm tisíc zaměstnanců.</p>
      <p>Generální ředitel České pošty Roman Knap se od nástupu do funkce v roce 2018 snaží zbavit ztrátových poboček. Především v menších obcích se to daří díky programu Pošta Partner, kdy službu přebírají obecní úřady nebo obchody a pošta jim za to platí. </p>
      <p>
        <b>
          <a href="https://www.idnes.cz/zpravy/domaci/ceska-posta-zmeny-modernizace-propousteni-obchod-balik.A191209_094205_domaci_chtl/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/18/062/org/FIH741208_P201806180257101.jpg"/>
          <figcaption>Nový generální ředitel České pošty Roman Knap.</figcaption>
        </figure>
        <figure>
          <img src="https://1gr.cz/fotky/idnes/19/083/org/JB7d8400_profimedia_0191333634.jpg"/>
          <figcaption>ilustrační snímek</figcaption>
        </figure>
        <figure>
          <img src="https://1gr.cz/fotky/idnes/19/073/org/JB7ce7d2_80909458.jpg"/>
          <figcaption>Budova České pošty v Jindřišské ulici v Praze</figcaption>
        </figure>
        <figure>
          <img src="https://1gr.cz/fotky/idnes/19/023/org/JB798ade_zmm.jpg"/>
          <figcaption>Roman Knap</figcaption>
        </figure>
      </slideshow>
      <p>
        <a href="https://www.idnes.cz/zpravy/domaci/ceska-posta-zmeny-modernizace-propousteni-obchod-balik.A191209_094205_domaci_chtl/foto">Zobrazit fotogalerii</a>
      </p>
      <p>V současné době má pošta podobných franšíz přes 500. Podle plánů má v budoucnu jejich počet vzrůst až na 1500. Program ale zatím firmě moc peněz neušetřil. „Na partnerské pošty jsme nejdřív měnili pobočky s nejmenší vytížeností, které v podstatě ani moc nestály. Tam to úspory nepřinášelo,“ řekl Knap Hospodářským novinám. </p>
      <p>O provozování franšízy České pošty však zatím na vesnicích není velký zájem. Může za to hlavně podmínka, že pošta nesmí být týden zavřená. „Když majitel obchodu onemocní, těžko si do provozovny pustí cizího člověka, aby se staral o poštu,“ uvedl Knap. Provozovatelé tak mají problémy například s dovolenou.</p>
      <h3>Pomohou samoobslužné kiosky</h3>
      <p>Česká pošta chce vedle franšíz zavést také samoobslužné kiosky. V době, kdy by byla pobočka zavřená, lidé by jednoduše obsloužil automatický box. </p>
      <p>„Když třeba chcete podat doporučený dopis, tak u kiosku přiložíte občanku, přes kameru s vámi náš pracovník mluví a provede vás celým procesem. Z tiskárny pak vyjede lístek s čárovým kódem, ten přilepíte na obálku a dáte ji do příslušné schránky,“ vysvětlil Knap. </p>
      <p>Česká pošta se také příští rok rozštěpí do tří divizí. Jedna z nich se bude například starat o doručování dopisů a penzí, které po poště požaduje zákon. Tyto služby bude nadále dotovat stát, ročně může jít až 1,5 miliardy korun. Ostatní byznys pošty by si pak na sebe měl vydělat sám. </p>
      <figure>
        <img src="https://1gr.cz/fotky/idnes/19/112/sp5/VOJ7f6424_PHA_BabisNaPoste_1.jpg"/>
        <figcaption>Třídírna v Malešicích, které se pošta plánuje zbavit.</figcaption>
      </figure>
      <p>Plán na rozštěpení pošty bude v následujících pěti letech stát 7,5 miliardy korun. Restrukturalizaci už schválila vláda. Pošta chce peníze získat prodejem majetku nebo půjčkou od bank. Podnik se například chystá <a href="https://www.idnes.cz/praha/zpravy/vladni-ctvrt-praha-letnany-malesice-babis.A191101_130757_praha-zpravy_klu">opustit areál v pražských Malešicích</a>.</p>
      <p>Pošta od příštího roku také rozdělí způsob doručování zásilek. Lidé, kteří budou chtít dopis doručit do následujícího dne,<a href="https://www.idnes.cz/ekonomika/podniky/ceska-posta-cenik-dopis-pohled.A191129_150635_ekoakcie_fih">zaplatí nově 26 korun</a>. Pro ostatním, kteří na doručení nespěchají, zůstane cena na současných 19 korunách. </p>
    </article>
  </body>
</html>