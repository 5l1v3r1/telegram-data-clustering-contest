<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/kultura/film/Preminuo-Popara-iz-Srecnih-ljudi/572723?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T11:57:34+00:00"/>
    <meta property="og:title" content="Preminuo Popara iz &quot;Srećnih ljudi&quot;"/>
    <meta property="og:description" content="BEOGRAD - Danas je u Beogradu u osamdeset četvrtoj godini, posle duže i teške bolesti preminuo poznati srpski glumac i književnik Zoran Rankić, saopštili su iz Udruženja književnika Srbije."/>
  </head>
  <body>
    <article>
      <h1>Preminuo Popara iz "Srećnih ljudi"</h1>
      <address><time datetime="2019-12-09T11:57:34+00:00">09 Dec 2019, 11:57</time> by <a rel="author">Tanjug</a></address>
      <p>BEOGRAD - Danas je u Beogradu u osamdeset četvrtoj godini, posle duže i teške bolesti preminuo poznati srpski glumac i književnik Zoran Rankić, saopštili su iz Udruženja književnika Srbije.</p>
      <p>Rankić je bio najpoznatiji po ulogama Nikole Kalabića u mini TV-seriji "Poslednji čin" i Žarka Popare u TV-seriji "Srećni ljudi", emitovanim na TV Beograd i RTS-u.</p>
      <p>Rankić je rođen u Derventi (BiH) 1935. godine.</p>
      <p>Bio je prvak Beogradskog dramskog pozorišta, satiričar, dramski pisac, reditelj, aforističar i pjesnik.</p>
      <p>Ostvario je 26 uloga na filmu i televiziji i više stotina na radiju, a bio je poznat i po izvanrednim interpretacijama poezije na brojnim književnim večerima.</p>
      <p>Rankić je bio član Udruženja dramskih umetnika Srbije, Udruženja književnika Srbije, Udruženja dramskih pisaca Srbije, Udruženja književnika Republike Srpske i počasni član Beogradskog aforističarskog kruga.</p>
      <p>Pozorišnu karijeru započeo je u Narodnom pozorištu u Sarajevu, čiji je bio član do 1960. godine.</p>
      <p>U malom pozorištu Sarajevo bio je od 1971. godine, u Savremenom pozorištu Beograd od 1961-1975. godine, a u Beogradskom dramskom pozorištu od 1975-1999. godine.</p>
      <p>Prvu televizijsku ulogu dobio je u filmu "Sektor D" 1962. godine, a naredne godine pojavio se u televizijskoj seriji "Šest svečanih pozivnica".</p>
      <p>Autor je dramskih dela "Kalemegdanci" i "Skretnica". "Kalemegdanci" su, u njegovoj režiji postavljeni na sceni Beogradskog dramskog pozorišta.</p>
      <p>Rankić je autor zbirki pjesama "Aorist" i "Ekser" (2006).</p>
      <p>Objavio je i knjige aforizama: "Doviđenja, kako ste?" , "Aforizmi" "Balkanski nervčik" "Ovde kiša, ali i Srbija" i "Kod cara u podne".</p>
      <p>Aforizme je objavljivao u dnevnim novinama i časopisima "Reflektor", "Ekspres Politika", "Večernje novosti", "Politika", "Otadžbina", "Kafane"...</p>
      <p>Više od 15 godina bio je stalni saradnik "Ošišanog ježa", u kojem je objavljivao aforizme u rubrici "Balkanski nervčik".</p>
      <p>U "Večernjim novostima" je osamdesetih godina prošlog vijeka imao satiričnu rubriku "Aforizmi jednog glumca“.</p>
    </article>
  </body>
</html>