<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/swiat/artykuly/615023,rozmowy-paryz-putin-zelenski-ukraina-francja-niemcy.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T11:45:00+00:00"/>
    <meta property="og:title" content="Niemiecki poseł: Rosja chciała zdyskredytować Zełeńskiego. Merkel musi go poprzeć [ROZMOWA dziennik.pl]"/>
    <meta property="og:description" content="Kanclerz Angela Merkel usiądzie dziś do rozmów razem z prezydentami Francji, Rosji i Ukrainy. - Rząd federalny musi poprzeć prezydenta Zełenskiego – przekonuje w rozmowie z dziennik.pl niemiecki poseł Manuel Sarrazin."/>
  </head>
  <body>
    <article>
      <h1>Niemiecki poseł: Rosja chciała zdyskredytować Zełeńskiego. Merkel musi go poprzeć [ROZMOWA dziennik.pl]</h1>
      <h2>Kanclerz Angela Merkel usiądzie dziś do rozmów razem z prezydentami Francji, Rosji i Ukrainy. - Rząd federalny musi poprzeć prezydenta Zełenskiego – przekonuje w rozmowie z dziennik.pl niemiecki poseł Manuel Sarrazin.</h2>
      <address><time datetime="2019-12-09T11:45:00+00:00">09 Dec 2019, 11:45</time> by <a rel="author">Łukasz Grajewski</a></address>
      <figure>
        <img src="https://s1.dziennik.pl/pliki/12797000/12797855-wolodymyr-zelenski-900-566.jpg"/>
        <figcaption>Wołodymyr Zełeński / Shutterstock</figcaption>
      </figure>
      <p>Dziś po południu w <b>Pałacu Elizejskim</b> na rozmowy stawią się prezydenci Rosji i Ukrainy. Oprócz Władimira Putina i Wołodymyra Zełeńskiego w spotkaniu weźmie udział także francuski prezydent Emmanuel <a href="https://www.dziennik.pl/tagi/emmanuel-macron">Macron</a> oraz kanclerz Niemiec Angela <a href="https://www.dziennik.pl/tagi/merkel">Merkel</a>. Spotkanie tzw. "formatu normandzkiego" odbywa się pierwszy raz od trzech lat i ma prowadzić do ustabilizowania sytuacji we wschodnich regionach Ukrainy, które kontrolują wspierani przez Kreml <a href="https://www.dziennik.pl/tagi/separatysci">separatyści</a>. Wieloletni <a href="https://www.dziennik.pl/tagi/konflikt">konflikt</a> zbrojny kosztował życie ok. 13 tys. ofiar.</p>
      <p><i>Od tygodni obserwujemy po stronie rosyjskiej masowe próby zdyskredytowania <b>prezydenta Zełeńskiego</b>, tak żeby jego udział w szczycie w Paryżu przedstawić Ukraińcom jako jego fiasko </i>- ocenia w rozmowie z dziennik.pl Manuel Sarrazin. Poseł Zielonych zasiada w Bundestagu i pełni w partii funkcję eksperta ds. niemieckich stosunków z <a href="https://www.dziennik.pl/tagi/polska">Polską</a> i krajami regionu Europy Wschodniej.<i> Przed szczytem ostrzał ze strony sił prorosyjskich i liczba zgonów po stronie ukraińskiej znacznie wzrosły. Dodatkowo rosyjski szef dyplomacji Siergiej Ławrow przedstawił stronie ukraińskiej niedopuszczalne wymagania rozpoczęcia bezpośrednich rozmów z watażkami z Donieckiej i Ługańskiej Republiki Ludowej </i>- analizuje niemiecki polityk.</p>
      <p>Sarrazin kieruje apel do Angeli Merkel: <i>Podczas rozmów w Pałacu Elizejskim <a href="https://www.dziennik.pl/tagi/rzad">rząd</a> federalny musi poprzeć prezydenta <b>Zełenskiego</b>, który pomimo ogromnych przeciwności wewnętrznych dotrzymał obietnicy wycofania oddziałów wojskowych z terenów objętych konfliktem</i> - mówi. <i>Po drugiej stronie zawieszenie broni jest niemal codziennie łamane </i>- dodaje. <i>Czerwoną linią dla niemieckiego rządu muszą być żądania odzyskania przez Ukraińców kontroli nad granicami i doprowadzenie do prawdziwie wolnych wyborów na podstawie prawa ukraińskiego</i> - postuluje Sarrazin.</p>
      <p>Liderzy przybędą do<b> Pałacu Elizejskiego</b> ok. godz. 15:00. Najpierw odbędą się dwie rundy rozmów bilateralnych, w których unijni przywódcy sondować będą stanowiska Putina i Zełenskiego. Wspólne rozmowy całej "normandzkiej czwórki" ruszą o godz. 16:00 i potrwają do wieczora. Na koniec dnia dojdzie też do spotkania Putina i Zełenskiego "w cztery oczy".</p>
      <p>Z dwóch europejskich liderów, strona ukraińska bardziej liczyć może wsparcie Berlina. Francuski prezydent<b> Emmanuel Macron </b>w ostatnich miesiącach wielokrotnie przekonywał bowiem, że zależy mu na przełomie w relacjach z Rosją, tak żeby wspólnie budować "nową architekturę bezpieczeństwa kontynentu". Ogłoszenie postępów w procesie pokojowym po dzisiejszym rozmowach może mu w tych planach pomóc.</p>
    </article>
  </body>
</html>