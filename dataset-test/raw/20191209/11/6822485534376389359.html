<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918077.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T11:47:00+00:00"/>
    <meta property="og:title" content="&quot;آشغال‌های دوست داشتنی اصل&quot; متقاضی فیلم فجر"/>
    <meta property="og:description" content="محسن امیریوسفی کارگردان، نویسنده و تهیه کننده این فیلم در گفتگو با ایسنا ضمن تائید این خبر در پاسخ به چگونگی حضور یک فیلم اکران شده در جشنواره گفت: فیلم &quot;آشغالهای دوست داشتنی اصل&quot; ۵۵ دقیقه با نسخه اکران شده تفاوت دارد، این تفاوت شامل پانزده دقیقه سکانس‌های اضافه شده و حدود چهل دقیقه پلان‌های جایگزین شده با نسخه اکران شده است که جداگانه فیلمبرداری شد. البته فیلمنامه &quot;آشغالهای دوست داشتنی اصل&quot; دقیقا منطبق بر پروانه ساخت فیلم اولیه است و از نظر متن قانونی مشکلی برای ساخت و تولید نداشته است.»"/>
  </head>
  <body>
    <article>
      <h1>"آشغال‌های دوست داشتنی اصل" متقاضی فیلم فجر</h1>
      <address>
        <time datetime="2019-12-09T11:47:00+00:00">09 Dec 2019, 11:47</time>
      </address>
      <p>نسخه جدید فیلم سینمایی «آشغالهای دوست داشتنی» با عنوان «آشغالهای دوست داشتنی اصل» متقاضی حضور در سی و هشتمین جشنواره فیلم فجر شد.</p>
      <p>محسن امیریوسفی کارگردان، نویسنده و تهیه کننده این فیلم در گفتگو با ایسنا ضمن تائید این خبر در پاسخ به چگونگی حضور یک فیلم اکران شده در جشنواره گفت: فیلم "آشغالهای دوست داشتنی اصل" ۵۵ دقیقه با نسخه اکران شده تفاوت دارد، این تفاوت شامل پانزده دقیقه سکانس‌های اضافه شده و حدود چهل دقیقه پلان‌های جایگزین شده با نسخه اکران شده است که جداگانه فیلمبرداری شد. البته فیلمنامه "آشغالهای دوست داشتنی اصل" دقیقا منطبق بر پروانه ساخت فیلم اولیه است و از نظر متن قانونی مشکلی برای ساخت و تولید نداشته است.»</p>
      <p>در ادامه امیریوسفی در مورد عجیب بودن این اتفاق و هفتمین تلاشش برای حضور این فیلم در جشنواره افزود: قبول دارم که در تاریخ سی و هشت ساله جشنواره فیلم فجر این اتفاق بی سابقه‌ای است ولی عجیب‌تر این است که نسخه قبلی هم شش بار در جشنواره ثبت نام کرد ولی حتی به هیئت انتخاب نشان داده نشد! و قرار بود با اکرانش همه چیز کُن فیکون شود ولی نه تنها اتفاقی نیفتاد که با استقبال مردم با هر سلیقه فکری روبرو شد آن هم در بدترین فصل اکران بدون سینماهای حوزه هنری و بدون تبلیغات تلویزیونی! <br/>آن فیلم با پیگیری و شجاعت آقای دکتر انتظامی و دکتر داروغه زاده اکران شد هرچند کسی پاسخگوی شش سال خانه نشینی و کار نکردن من نیست. ولی امیدوارم با حضور نسخه جدید یعنی "آشغالهای دوست داشتنی اصل" در جشنواره این دعوای هفت ساله به شیوه آرام و مسالمت جویانه این فیلم به پایان برسد.</p>
      <p>امیریوسفی در پایان در مورد علت نساختن فیلم جدید در شش سال گذشته گفت: شاید همه فکر کنند علت کار نکردن‌ من در شش سال گذشته قهر یا پیگیری اکران «آشغالهای دوست داشتنی» بود ولی واقعیت این است که در آن شش سال سخت، پنج فیلمنامه نوشتم که مشتاق ساخت آنها بودم ولی هر کدام به شیوه‌ای توسط آقایان کنار گذاشته شدند. البته الان پیگیر ساخت فیلمنامه ششم هستم تا شاید بتوانم در دوره هشت ساله آقای روحانی حداقل یک فیلم سینمائی بسازم، البته شاید! ولی دیده شدن "آشغالهای دوست داشتنی اصل" در جشنواره برای من مثل اکران یک فیلم جدید است و مطمئن هستم دیدن این نسخه متفاوت برای مردم و اهالی مطبوعات بسیار جذاب و هیجان انگیز خواهد بود.</p>
    </article>
  </body>
</html>