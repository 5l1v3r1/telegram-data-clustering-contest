<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/12/coens-wil-dat-de-wever-aan-zet-komt/"/>
    <meta property="og:site_name" content="SCEPTR"/>
    <meta property="article:published_time" content="2019-12-09T11:45:55+00:00"/>
    <meta property="og:title" content="Coens wil dat De Wever aan zet komt"/>
    <meta property="og:description" content="Nieuwbakken CD&amp;V-voorzitter Joachim Coens is duidelijk: N-VA-voorzitter Bart De Wever moet aan zet komen. “We moeten toch kijken wat de positie van de grootste Vlaamse partij is. En wat de positie is van de Vlaamse regering tegenover een nieuwe federale regering”, verklaarde Coens tegenover Radio 1-programma ‘De Ochtend’. Vandaag brengt informateur Paul Magnette (PS) verslag […]"/>
  </head>
  <body>
    <article>
      <h1>Coens wil dat De Wever aan zet komt</h1>
      <address><time datetime="2019-12-09T11:45:55+00:00">09 Dec 2019, 11:45</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b>Nieuwbakken CD&amp;V-voorzitter <a href="https://sceptr.net/tag/joachim-coens">Joachim Coens</a> is duidelijk: N-VA-voorzitter <a href="https://sceptr.net/tag/bart-de-wever/">Bart De Wever</a> moet aan zet komen. <i>“We moeten toch kijken wat de positie van de grootste Vlaamse partij is. En wat de positie is van de Vlaamse regering tegenover een nieuwe federale regering”</i>, verklaarde <a href="https://sceptr.net/tag/joachim-coens">Coens</a> <a href="https://www.vrt.be/vrtnws/nl/2019/12/09/joachim-coens-wil-dat-de-koning-nu-bart-de-wever-uitstuurt/">tegenover Radio 1-programma ‘De Ochtend’</a>.</b>
      </p>
      <p>Vandaag brengt informateur <a href="https://sceptr.net/tag/paul-magnette/">Paul Magnette</a> (PS) verslag uit bij de vorst. De grote vraag is evenwel: wat gaat de koning doen? Magnette heeft zijn opdracht immers gebruikt – of proberen te gebruiken – om een paars-groen blok te vormen. Op enkele beleefdheidsgesprekken na werd de grootste partij van Vlaanderen daar niet bij betrokken. Daarnaast bestaat er bij de Open Vld-basis veel weerstand tegenover paars-groen. Bovendien beschikt het linkse experiment met liberale stipjes over amper 76 zetels. Te krap volgens MR-voorzitter <a href="https://sceptr.net/tag/georges-louis-bouchez/">Georges-Louis Bouchez</a>.</p>
      <figure>
        <iframe data-src="https://twitter.com/vrtnws/status/1203945504213733376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Coens: “De Wever moet aan zet komen”</h3>
      <p>Hoewel het voorlopig nog onduidelijk is wat de vorst zal beslissen, bepleit Coens een rol voor De Wever. <i>“Na Magnette, de voorzitter van de grootste partij aan Franstalige kant, is het nu misschien goed dat de grootste partij van Vlaanderen aan beurt is”</i>, stelde hij tegenover <a href="https://www.vrt.be/vrtnws/nl/2019/12/09/joachim-coens-wil-dat-de-koning-nu-bart-de-wever-uitstuurt/">Radio 1-programma ‘De Ochtend’</a>. </p>
      <p>De grootste partij van Vlaanderen (en bij uitbreiding België) betrekken bij het formatieproces zou volgens hem gunstig zijn voor de stabiliteit van het land. <i>“We moeten toch kijken wat de positie van de grootste Vlaamse partij is. En wat de positie is van de Vlaamse regering tegenover een nieuwe federale regering”</i>, klinkt het bij de nieuwbakken CD&amp;V-voorzitter.</p>
      <h3>Wilmès zegt (voorlopig) neen tegen paars-groen</h3>
      <p>Premier <a href="https://sceptr.net/tag/sophie-wilmes/">Sophie Wilmès</a> (MR) beoordeelt de nota’s van Magnette voorlopig nog als <i>“niet voldoende”</i> en <i>“te links”</i>. Net zoals partijvoorzitter Bouchez heeft de premier een probleem met de krappe meerderheid van 76 op 150 Kamerzetels. Bouchez kijkt om die reden naar de Vlaamse christendemocraten, die de regering langs Vlaamse kant zouden kunnen versterken. Immers, zonder CD&amp;V, vertegenwoordigt paars-groen amper een op drie Vlamingen. Voorlopig blijven de christendemocraten evenwel aansturen op paars-geel.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/12/drietaligheid-in-brussel-krijgt-kritiek-first-things-first-sven-gatz/"/>
        <a href="https://sceptr.net/2019/12/magnette-geeft-ontslag-als-informateur/"/>
        <a href="https://sceptr.net/2019/12/de-wever-haalt-uit-naar-regeringsgeile-open-vld-geknoei/"/>
      </related>
    </article>
  </body>
</html>