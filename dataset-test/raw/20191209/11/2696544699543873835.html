<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_nokia_tv_flipkart_android_okosteve_android"/>
    <meta property="og:site_name" content="HVG.hu"/>
    <meta property="article:published_time" content="2019-12-09T11:03:00+00:00"/>
    <meta property="og:title" content="A nagy visszatérés: itt a Nokia tévé"/>
    <meta property="og:description" content="Huszonhárom év kihagyás után ismét lesznek a piacon Nokia márkájú tévékészülékek."/>
  </head>
  <body>
    <article>
      <h1>A nagy visszatérés: itt a Nokia tévé</h1>
      <address><time datetime="2019-12-09T11:03:00+00:00">09 Dec 2019, 11:03</time> by <a rel="author">Balogh Csaba</a></address>
      <p>
        <b>Huszonhárom év kihagyás után ismét lesznek a piacon Nokia márkájú tévékészülékek.</b>
      </p>
      <p>Sokan emlékezhetnek még az ITT Nokia márkájú készülékekre, melyek a rendszerváltás környékén nem csak sok otthonba költöztek be, de még az iskolák falai között is igen népszerűek voltak: elég csak az "<i>áj-ti-ti nokia, eszednek a tokja</i>" hangzású, alsó tagozatos rigmusra gondolni. Ennek eredetijét Geszti Péter énekelte meg az ITT Nokia rádiósmagnójának tévéreklámjában.</p>
      <figure>
        <iframe src="https://www.youtube.com/embed/m-Gu4pZJp0w" width="640" height="360" data-service="Youtube" scrolling="no"/>
      </figure>
      <p>Az International Telephone and Telegraph (ITT) és a Nokia összefogásából megannyi tévékészülék is született, mígnem a Nokia 1996-ban kiszállt a televíziós piacról. Úgy tűnik, nem végleg. A márkát felélesztő finn HMD Global eddig főleg a mobilpiacon próbált méltó lenni régi nagy híréhez – mint <a href="https://hvg.hu/tudomany/20191125_okostelefon_gyartok_piaci_reszesedese_samsung_huawei_apple_xiaomi_hmd_nokia_mobilpiac_helyzete_2019_q3">nemrég megmutattuk, eddig nem átütő sikerrel</a> –, de nem hagyják annyiban a tévéket sem.</p>
      <figure>
        <img src="https://img1.hvg.hu/image.aspx?id=b9b08645-c5f4-4a78-9fff-5a188973110b&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Flipkart / Nokia</cite>
        </figcaption>
      </figure>
      <p>A finnek ezúttal az indiai Flipkart vállalattal fogtak össze. (A Flipkart november elején kiadott közleménye tévesen állítja, hogy a Nokia először kerül a tévés piacra.) Az elektronikai cikkek kereskedőjeként munkálkodó céggel közösen forgalmaznak majd okostévéket, "kivételesen jó" készülékeket ígérve, először az indiai piacon.</p>
      <figure>
        <img src="https://img0.hvg.hu/image.aspx?id=235838f5-9545-4660-bbd3-731ddc5a1779&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Flipkart / Nokia</cite>
        </figcaption>
      </figure>
      <p>Az indiai <i><a href="https://gadgets.ndtv.com/tv/news/nokia-smart-tv-price-in-india-rs-41999-launch-flipkart-jbl-specifications-features-2143765">Gadgets 360</a></i> írja, hogy a 55 hüvelykes LED-képernyőt és 4K felbontást kínáló, JBL hangrendszerrel szerelt Nokia  TV nevű első készülék kedden kerül majd a helyi boltok polcaira.</p>
      <p>A Nokia márka televíziós piaci további terjesztéséről egyelőre nincs hír.</p>
    </article>
  </body>
</html>