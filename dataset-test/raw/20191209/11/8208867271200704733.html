<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/ambiente/2019/12/09/news/crisi_climatica_in_germania_pronti_a_rinunciare_alle_luci_del_natale-242989583/"/>
    <meta property="og:site_name" content="Repubblica.it"/>
    <meta property="article:published_time" content="2019-12-09T11:03:00+00:00"/>
    <meta property="og:title" content="Crisi climatica, in Germania pronti a rinunciare alle luci del Natale"/>
    <meta property="og:description" content="Secondo un sondaggio i cittadini direbbero addio alle luminarie in nome del Pianeta. E in Italia? Crescono i buoni propositi per feste più sostenibili"/>
  </head>
  <body>
    <article>
      <h1>Crisi climatica, in Germania pronti a rinunciare alle luci del Natale</h1>
      <h2>Secondo un sondaggio i cittadini direbbero addio alle luminarie in nome del Pianeta. E in Italia? Crescono i buoni propositi per feste più sostenibili</h2>
      <address><time datetime="2019-12-09T11:03:00+00:00">09 Dec 2019, 11:03</time> by <a rel="author">GIACOMO TALIGNANI</a></address>
      <p>SARESTE disposti a un Natale senza luci? Una vigilia e un cenone privi di quegli addobbi che ovunque, dall'albero ai balconi, dipingono la classica atmosfera natalizia? In Germania, in tempo di crisi climatica, i cittadini si stanno ponendo questi interrogativi: forse è tempo di una revisione energetica anche per Babbo Natale. In un recente sondaggio condotto da YouGov per l'agenzia di stampa tedesca Dpa è stato chiesto ai tedeschi se, come sforzo per combattere i <a href="https://www.repubblica.it/argomenti/Cambiamenti_climatici">cambiamenti climatici</a>, fossero favorevoli o meno a ridimensionare o abbandonare completamente le luci di Natale. Quasi il 60% degli intervistati ha risposto che sì, prenderebbe davvero in considerazione la riduzione o l'addio delle luci di Natale in nome del Pianeta.<br/><br/>L'11% degli intervistati ha dichiarato invece che è pronto ad accettare fin da subito un Natale senza luci se questo fosse utile alla causa della lotta contro la crisi climatica, mentre il 10% è pronto a farlo in futuro. Il 35% dei tedeschi ha invece risposto che "no, non è un'opzione" quella di spegnere le luci durante le feste natalizie.<br/><br/>Seppur provocatorio, dato che le classiche luci a Led natalizie usate nelle case rispetto ad esempio a vecchie lampadine consumano ed inquinano meno, e dato che il problema dell'eccesso di consumo a livello di energia spesso riguarda realtà comunali o industriali, più che il singolo addobbo casalingo, l'argomento luci-clima-Natale ha comunque diviso i tedeschi. A parte un piccolo gruppo di indecisi, un 44% ha ad esempio risposto che vorrebbe meno luci sugli edifici e nelle strade durante le festività, mentre un altro 44% ha detto di non voler rinunciare alle luminarie cittadine.<br/><br/>In generale, quasi 7 tedeschi su 10 hanno raccontato di essersi comunque posti quest'anno la questione se decorare o meno la casa con le luci di Natale e, nel farlo, che tipo di luminarie usare. Anche grazie a movimenti quali FridaysForFuture e gli scioperi per il clima, o le indicazioni degli scienziati ben raccontate al mondo da <b>Greta Thunberg</b>, per il Natale 2019 si registra in generale una maggiore sensibilità ai temi ambientali, anche in Italia.<br/><br/>Secondo un indagine di MUp Research e Norsta per ridurre l’impatto ambientale e l’inquinamento prodotto durante le festività l’82% degli italiani ha intenzione di adottare comportamenti ecosostenibili. Si va dalla carta riciclata per i regali ad addobbi più ecosostenibili per gli alberi, sino alla addio ai monouso in plastica. Dal sondaggio risulta ad esempio che 23,5 milioni (65%) opteranno per un Natale <i>plastic free</i> bandendo dalla tavola posate e piatti monouso in favore di stoviglie in ceramica e staranno più attenti agli sprechi alimentari (il 61%). Anche in tema di luci, gli italiani si dicono intenzionati a migliorare: oltre 25 milioni di cittadini intendono ridurre il consumo di energia legato alle luminarie. C'è chi promette che userà solo lampadine a Led (43,8%), chi ridurrà in generale le luci natalizie (27,2%) e un 18,9% che non intende utilizzare luminarie.</p>
    </article>
  </body>
</html>