<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-horror-tigrismagzatokat-talaltak-a-vadorzoknal/"/>
    <meta property="og:site_name" content="lokál"/>
    <meta property="article:published_time" content="2019-12-09T11:55:23+00:00"/>
    <meta property="og:title" content="Horror! Tigrismagzatokat és lenyúzott bőrt találtak vadorzóknál"/>
    <meta property="og:description" content="Letartóztattak vadorzás vádjával öt embert Indonéziában, miután egy védett szumátrai tigris bundájára, valamint egy üvegben négy tigrismagzatra bukkantak - írta a BBC hírportálja."/>
  </head>
  <body>
    <article>
      <h1>Horror! Tigrismagzatokat és lenyúzott bőrt találtak vadorzóknál</h1>
      <address><time datetime="2019-12-09T11:55:23+00:00">09 Dec 2019, 11:55</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/12/ELPELX3VAAAxMc8-1280x848.jpg"/>
      </figure>
      <p>
        <b>Letartóztattak vadorzás vádjával öt embert Indonéziában, miután egy védett szumátrai tigris bundájára, valamint egy üvegben négy tigrismagzatra bukkantak – írta a BBC hírportálja.</b>
      </p>
      <p>A súlyosan veszélyeztetett fajnak kevesebb mint 400 egyede él a vadonban. Nem tudni, hogy a magzatok abból a felnőtt példányból származnak-e, amelynek a bundáját megtalálták.</p>
      <p>A Riau tartománybeli gyanúsítottakat egy bejelentés nyomán tartoztatta le a rendőrség. Kettejükről úgy tudni, kereskedők voltak, legfeljebb öt év börtönre és 100 millió rúpiára (2,1 millió forintra) büntethetik őket.</p>
      <p>Az alfaj egykor Jáván és Balin is élt, ma már csak Szumátra szigetén fordul elő.</p>
      <figure>
        <iframe data-src="https://twitter.com/BBCWorld/status/1203871965989232640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Természetvédelmi Világalap (WWF) szerint az erdőirtás fokozódása és az intenzív orvvadászat oda vezethet, hogy a nemes vad Szumátrán éppúgy kihal, mint korábban Jáván és Balin.</p>
      <p>“A szigorúbb intézkedések, az erőteljesebb hatósági fellépés ellenére Szumátrán és Ázsia más részein is jelentős a tigristestrészek piaca” – közölte a szervezet.</p>
      <p>A vadkereskedelmet monitorozó Traffic nevű szervezet szerint a szumátrai tigrisek majdnem 80 százalékának pusztulása a vadorzók számlájára írható. Van, ahol a tigrisek bizonyos testrészeinek, köztük a csontjainak gyógyhatást tulajdonítanak, alaptalanul.</p>
    </article>
  </body>
</html>