<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/komentar/levski-pri-khubchev-silen-sreshchu-slabite-slab-sreshchu-silnite_444836.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-12-09T11:54:00+00:00"/>
    <meta property="og:title" content="Левски при Хубчев - силен срещу слабите, слаб срещу силните"/>
    <meta property="og:description" content="Треньорът се страхува да рискува дори срещу Витоша"/>
  </head>
  <body>
    <article>
      <h1>Левски при Хубчев - силен срещу слабите, слаб срещу силните</h1>
      <h2>Треньорът се страхува да рискува дори срещу Витоша</h2>
      <address>
        <time datetime="2019-12-09T11:54:00+00:00">09 Dec 2019, 11:54</time>
      </address>
      <figure>
        <img src="https://static.blitz.bg/documents/thumbnails/sport/780/201912/1575880231lap-7937.jpg"/>
        <figcaption>lap.bg</figcaption>
      </figure>
      <p>Петър Хубчев изкара начело на Левски вече повече от половин сезон. Работата му с клуба пък започна още през миналия сезон. Оценките са по-скоро положителни, но има някои неща, които няма как да не притесняват симпатизантите на клуба. <br/><br/>Истината е, че с изключение на Локомотив (Пловдив), всички останали водещи отбори по един или друг начин си взеха своето. ЦСКА измъкна равенство след изоставане с 0:2, Лудогорец пък постигна победа над "сините" с 2:0, Берое успя да запише победа и равенство, а Ботев (Пловдив) победа. <br/><br/>Досега Левски е изиграл в първенството извън София само пет мача. От тях спечелен е само 1 (един). Срещу Дунав в Русе. Останалото са загуби от Лудогорец и Ботев, както и равенства с Етър и Берое. В София тимът на Хубчев се справя що годе добре, но равенствата с ЦСКА и Берое затвърждават тезата, че Левски е силен срещу слабите и слаб срещу силните.<br/><br/>Преди време Илиан Илиев беше казал, че титлите се печелят в малките мачове и това е така. Но когато не побеждаваш конкурентите си, няма как да се бориш за титла. Лошото за Левски е, че идват плейофи, а в тях мачове със слаби отбори няма. <br/><br/><a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/"><b>Winbet - победата е на върха на пръстите! (18+)</b></a><br/><br/>Също така прави впечатление, че Хубчев не смее да рискува дори срещу отбори като Витоша и то у дома. Снощи Ивайло Найденов игра единствено заради контузията на Горанов. На всичко отгоре на терена се появи Насиру Мохамед, който обаче не бе използван като крило, а като халф до Райнов. Същият Насиру, който всеки път, когато влиза в игра, показва своята пълна неграмотност в игрови план и не оправдава с нищо привличането си. Ясно е, че той е пътник и незнайно защо взема от минутите на младите. В същото време на скамейката имаше момчета, които не получават вече никакви шансове за изява. А кога, ако не срещу Витоша, да им позволиш да покажат, че имат място на терена. Едва ли Левски нямаше да спечели мача, ако на терена бяха Илия Юруков, Асен Чандъров, Здравко Димитров.<br/><br/>Нима срещу Витоша не е идеален момент да пуснеш и Пепи Иванов? Чандъров е младежки национал и бе част от отбора, който победи Полша с 3:0. А не получава никакви шансове. Как момчето тогава да демонстрира качествата си? Юруков се представяше много добре на терена, когато бе пускан, но и той вече е забравен за сметка на чужденците. </p>
      <p>В същото време Станислав Костов е напълно здрав и вече няма оправдания, за да не играе. Но Хубчев продължава да налага Дени Алар, който за жалост не разгръща потенциала си. Снощи се видя, че австриецът или няма късмет или няма качества и пропиля пак няколко положения. Положения, които Костов вкарва на куц крак. И същият Костов се нуждае от игрово време, за да влезе в ритъм точно срещу отбори като Витоша, а не от 7 минути. Когато беше с контузия, Костов изкарваше повече време на терена, отколкото когато е здрав. Вероятно има логика, по която Хубчев се ръководи, но отстрани логиката не се вижда и снощи Станислав трябваше да го видим доста по-рано на терена. <br/><b>Юри СЛАВЧЕВ/БЛИЦ</b></p>
    </article>
  </body>
</html>