<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/reise/vy-vant-dette-blir-nytt/71910084"/>
    <meta property="og:site_name" content="Dinside"/>
    <meta property="article:published_time" content="2019-12-09T11:39:56+00:00"/>
    <meta property="og:title" content="Vy vant: Dette blir nytt"/>
    <meta property="og:description" content="Trafikkpakke Vest, som omfatter flere populære og trafikkerte togstrekninger, er tildelt Vy. De lover en rekke forbedringer i togtilbudet til de reisende."/>
  </head>
  <body>
    <article>
      <h6 class="kicker">Bergensbanen på anbud</h6>
      <h1>Vy vant: Dette blir nytt</h1>
      <h2>Trafikkpakke Vest, som omfatter flere populære og trafikkerte togstrekninger, er tildelt Vy. De lover en rekke forbedringer i togtilbudet til de reisende.</h2>
      <address><time datetime="2019-12-09T11:39:56+00:00">09 Dec 2019, 11:39</time> by <a rel="author">Eilin Lindvoll</a></address>
      <p><a href="https://www.borsen.no/nyheter/vy-beholder-bergensbanen/71909759">Mandag vant Vy anbudskonkurransen om Trafikkpakke Vest</a>, som omfatter togstrekningene mellom Oslo S og Bergen, Bergen, Voss og Myrdal, samt Bergen og Arna.</p>
      <p>Jernbanedirektoratet annonserte at Vy slo svenske SJ og tyske Tide/Arrive på både pris og kvalitet, hvor pris ble vektet med 60 prosent tyngde og kostnader med 40 prosent.</p>
      <p>- Det er en gledens dag i dag. Det er sånn at etter to andreplasser, er det tredje gang som gjelder. Vi har brukt tilbakemeldinger vi har fått i de foregående rundene konstruktivt, og har gått hjem og forbedret både tilbud og pris, og har nå endelig kommet til topps, sier konserndirektør Arne Fosen i Vy til NTB.</p>
      <p>Det er imidlertid ti virkedagers klagefrist på tildelingen.</p>
      <related>
        <a href="https://www.dinside.no/reise/togbilletter-kan-bli-dyrere-med-flere-togselskaper/71869220"/>
      </related>
      <h3>Lover flere avganger</h3>
      <p>Fosen sier videre at Vy vil tilby flere avganger på Bergensbanen mellom Oslo og Bergen, og på Vossebanen mellom Bergen, Voss og Myrdal, tilpasset sesong og årstider, blant annet.</p>
      <p>For pendlere er det også lagt opp til en markant økning i tilbudet mellom Arna og Bergen.</p>
      <p>Det loves også bedre nattogtilbud, samt tilrettelegges det for bedre korrespondanse med Flåmsbana.</p>
      <p>- Med dette skal vi tiltrekke oss enda flere kunder, både hverdagsreisende, fritidsreisende og turister. Det skal vi gjøre med et bedre rutetilbud, sammen med nye og spennende løsninger som gjør reisen og den totale opplevelsen best mulig for kunder og miljøet, sier Fosen i en pressemelding.</p>
      <p>- Vy har ambisiøse planer for togstrekningene som inngår i trafikkpakken og har levert planer som både økonomisk og gjennomføringsmessig fremstår som gode og realistiske. Dette vil de reisende merke, sier jernbanedirektør Kirsti Slotsvik under pressekonferansen hvor vinneren av togstrekningene ble offentliggjort.</p>
      <p>Noe mer konkret om forbedringene i tilbudet, vil Vy ikke komme inn på.</p>
      <related>
        <a href="https://www.dinside.no/okonomi/togreisende-pa-ostlandet-mer-misfornoyd-enn-for/71831560"/>
      </related>
      <h3>Får oppstartsbonus på 20 millioner</h3>
      <p>Staten vil i avtaleperioden, på maksimalt elleve år, motta inntil 2,2 milliarder kroner fra Vy Tog for retten til drive persontrafikken på de nevnte strekningene.</p>
      <p>Avtalen løper i ni år, fra desember 2020 til desember 2029, med mulighet til å forlenge med inntil to år.</p>
      <p>Vy Tog vil kunne motta en oppstartsbonus på inntil 20 millioner kroner og en årlig bonus på inntil 16 millioner kroner.</p>
      <aside>Om anbudskonkurransen<br/>   •  Mandag 9. desember vant Vy kontrakten om togtrafikk på Bergensbanen og Vossebanen. <br/>   •  Trafikkpakke 3 omfatter fjerntogstrekningen Oslo S–Bergen, regiontogstrekningen Bergen–Voss–Myrdal og lokaltogstrekningen Bergen–Arna. <br/>   •  Strekningene hadde 2,9 millioner passasjerer i 2017. <br/>   •  I konkurransen har direktoratet vektet kvaliteten på tilbudet 60 prosent og kostnaden 40 prosent. <br/>   •  Togene som skal kjøres, er de samme som brukes på strekningen i dag. <br/>   •  Oppstart for trafikkpakken er 13. desember 2020. <br/><i>Kilde: Jernbanedirektoratet</i></aside>
      <h3>Opplevelser på veien</h3>
      <p>Bergensbanen og Vossebanen beholder navnene, og i tillegg til flere avganger, vil det også bli synlige endringer om bord i togene.</p>
      <p>- Vi skal lage flere nye opplevelser sammen med lokalt reiseliv. Det innebærer blant annet en offensiv satsing på reiselivstilbudet på og langs Bergensbanen, som flere ganger er kåret til en av verdens vakreste togreiser. Disse tilbudene gleder vi oss til å vise frem, sier Fosen.</p>
      <related>
        <h4>Ren buss-for-tog-galskap:</h4>
        <a href="https://www.dinside.no/reise/tuller-dere-vy/71503976"/>
      </related>
    </article>
  </body>
</html>