<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%94%d7%9e%d7%99%d7%9d-%d7%94%d7%99%d7%95-%d7%91%d7%9e%d7%9c%d7%99%d7%97%d7%95%d7%aa-%d7%92%d7%91%d7%95%d7%94%d7%94-%d7%99%d7%a1%d7%a4%d7%a7%d7%95-%d7%91-75-%d7%9e%d7%99%d7%9c%d7%99%d7%95%d7%9f/"/>
    <meta property="og:site_name" content="ביזנעס"/>
    <meta property="article:published_time" content="2019-12-09T11:22:09+00:00"/>
    <meta property="og:title" content="טעם תפל: כשלו בשורק 1 – יפעילו את שורק 2"/>
    <meta property="og:description" content="מתקן ההתפלה שורק 1 יספק למדינה מים ללא עלות בשווי של 75 מיליון ש&quot;ח • הסיבה: במשך כשנה וחצי מתקן ההתפלה שורק 1 סיפק מים מותפלים ברמת מליחות אשר חרגה מהרף המוגדר בהסכם בין המדינה לזכיין • ועדת אדירי החליטה: המתקן יספק למשק המים כ-30 מיליון קוב מים ללא עלות, בשנים הקרובות • למרות זאת, בתום דיון נוסף – הוכרזו מחדש אותן שתי החברות המפעילות את מתקן ההתפלה שורק כעולות לשלב הבא להקמת מתקן ההתפלה שורק 2"/>
  </head>
  <body>
    <article>
      <h1>טעם תפל: כשלו בשורק 1 – יפעילו את שורק 2</h1>
      <address><time datetime="2019-12-09T11:22:09+00:00">09 Dec 2019, 11:22</time> by <a rel="author">חיים שיף</a></address>
      <p>
        <b>מתקן ההתפלה שורק 1 יספק למדינה מים ללא עלות בשווי של 75 מיליון ש"ח • הסיבה: במשך כשנה וחצי מתקן ההתפלה שורק 1 סיפק מים מותפלים ברמת מליחות אשר חרגה מהרף המוגדר בהסכם בין המדינה לזכיין • ועדת אדירי החליטה: המתקן יספק למשק המים כ-30 מיליון קוב מים ללא עלות, בשנים הקרובות • למרות זאת, בתום דיון נוסף – הוכרזו מחדש אותן שתי החברות המפעילות את מתקן ההתפלה שורק כעולות לשלב הבא להקמת מתקן ההתפלה שורק 2</b>
      </p>
      <p>צוות האכיפה הייעודי למיצוי ההליכים מול המתקן שהוקם לאחר מסקנות ועדת אדירי לצורך בדיקת אירוע החריגה ברמת המליחות במתקן שורק 1, שסיקרנו כאן באריכות <a href="https://bizzness.net/%D7%98%D6%B7%D7%9C-%D7%95%D6%BC%D7%9E%D6%B8%D7%98%D6%B8%D7%A8-%D7%9C%D6%B4%D7%91%D6%B0%D7%A8%D6%B8%D7%9B%D6%B8%D7%94-%D7%94%D7%A6%D7%A6%D7%94-%D7%9C%D7%9E%D7%A9%D7%A7-%D7%94%D7%9E%D7%99%D7%9D/">ובכתבה המגזינית על משק המים</a>, סיים את עבודתו בימים האחרונים והחליט כי כפיצוי על החריגה, יספק המתקן למשק המים כ-30 מיליון קוב, ללא עלות, במהלך השנים הקרובות. כיום רוכשת המדינה כמויות מים נוספות מהמתקנים בעלות של כ-2.6 ש"ח בממוצע לקוב, כך ששווי המים שיסופקו עומד על כ-75 מיליון ש"ח.</p>
      <p>בסוף חודש מרץ 2019 התגלה כי במשך כשנה וחצי מתקן ההתפלה שורק 1 סיפק מים מותפלים ברמת מליחות אשר חרגה מהרף המוגדר בהסכם בין המדינה לזכיין. יצוין כי החריגה נמוכה משמעותית מהמגבלה הנקובה בתקנות בריאות העם למי שתייה אך המדינה ראתה אירוע זה בחומרה רבה. על רקע האמור, הקים שר האנרגיה ועדה בראשות מנכ"ל משרד האנרגיה (ועדת אדירי), לבדיקת אירוע החריגה.</p>
      <p>כחלק ממסקנות הוועדה, הוחלט על הקמת צוות אכיפה ייעודי הכולל את פרקליטות המדינה, למיצוי הליכי האכיפה מול המתקן. יצוין כי עמדת פרקליטות המדינה היא כי אין מקום לפתוח בחקירה פלילית מול המתקן.</p>
      <p>במסגרת צוות זה, סוכם כי המתקן יספק למשק המים כ-30 מיליון קוב מים ללא עלות, במהלך השנים הקרובות. עוד סוכם על חיזוק הממשל התאגידי בחברת הזכיין, האחראית על המתקן, ובחברת ההפעלה של המתקן, וכן על בחינת שינוי בבעלי התפקידים במתקן. המתקן יעסיק מומחה חיצוני לשם בחינת נהלי החברה, פעילותה ואבטחת איכות המוצר ומספר הבדיקות היומיות תוגדל מעבר לנדרש בחוזה הזיכיון. כמו כן, כחלק ממסקנות ועדת אדירי הורתה המדינה על הגדלת כמות בדיקות המעבדה בכל מתקני ההתפלה ועל ביצוע בדיקות פתע.</p>
      <p>בנוסף המדינה החלה בשדרוג מערכות המחשוב לצורך ייעול וניתוח המידע שנאסף מהמקורות השונים ובאופן שיאפשר התראות על מידע חריג גם אם החריגה אינה בעייתית מבחינת הציבור הרחב ותקנות מי השתייה.</p>
      <p>במקביל, לאחר שבמהלך השבועות האחרונים דנה ועדת המכרזים מחדש, בזהות העולות לשלב הסופי במכרז להקמת מתקן התפלה שורק 2, הודיעה היום הוועדה כי אין שינוי בהחלטתה ולמרות הסנקציה הנזכרת, החברות IDE ו-Hutchison עליהם הוטלה הסנקציה, הן העולות לשלב ה-BAFO של המכרז.</p>
      <p>כזכור, ביום 4 בנובמבר 2019, ביטלה הוועדה את החלטתה בדבר העולות לשלב ה-(BAFO (Best &amp; Final Offer במכרז, זאת כחלק מדיון בבית המשפט המחוזי בירושלים בעתירה מנהלית שהגישה חברת 4A. בעקבות העתירה החליטה הוועדה לדון בהחלטתה מחדש, לאחר בחינה נוספת של כלל הטענות, הסוגיות והשיקולים הרלוונטיים להחלטה.</p>
      <p>ברקע הדברים עמד כאמור, אירוע החריגות ברמת המליחות במים המותפלים אשר סיפק מתקן התפלה שורק 1. חריגה שאמנם הייתה נמוכה משמעותית מהמגבלה הנקובה בתקנות בריאות העם למי שתייה אך חרגה מהחוזה שנחתם בין המדינה לבין מתקן ההתפלה.</p>
      <p>במהלך השבועות האחרונים קיימה הוועדה מספר רב של דיונים בהם דנה לעומק בכל הסוגיות הרלוונטיות, בנוסף פגשו חברי הוועדה את מנכ"ל משרד האנרגיה אודי אדירי, אשר סקר את עבודת ועדת הבדיקה, שהוקמה על מנת לבחון את אירוע החריגה במליחות, וכן קיבלה את עמדת פרקליטות המדינה, לפיה אין מקום לפתוח בחקירה פלילית מול המתקן.</p>
      <p>בסיום הליך זה, החליטה הוועדה כי חברות IDE ו-Hutchison הן העולות לשלב הגמר של המכרז. הצעותיהן של שתי החברות צמודות ועומדות על כ-1.6 ₪ לקוב מים, מחיר הנמוך בכ-0.5 ₪ לעומת המחיר הנמוך ביותר לקוב מים המשולם כיום.</p>
      <p>ההחלטה על הקמת מתקן ההתפלה בשורק התקבלה לאחר רצף של שנות בצורת, ועל מנת לאפשר את המשך אספקת המים הסדירה למשק בעתיד. המתקן צפוי להיות הגדול מסוגו בעולם, עתיד לייצר כ-200 מיליון מטר קוב מים בשנה, ויעלה את סך ייצור המים במתקני ההתפלה ל-785 מלמ"ק בשנה, כמות השווה לכ-85% מסך הצריכה הביתית והעירונית כל שנה.</p>
    </article>
  </body>
</html>