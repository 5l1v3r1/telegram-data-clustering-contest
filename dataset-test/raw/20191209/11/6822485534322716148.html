<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918074.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T11:35:00+00:00"/>
    <meta property="og:title" content="کمالوندی: بدون روس‌ها هم قادر به ادامه تولید ایزوتوپ‌های پایدار هستیم"/>
    <meta property="og:description" content="به گزارش خبرگزاری صدا و سیما، «بهروز کمالوندی» معاون و سخنگوی سازمان انرژی اتمی در جمع خبرنگاران درباره تولید ایزوتوپ پایدار عنوان کرد: به لحاظ دانش فنی وضعیت ما به گونه‌ای است که اگر خودمان بخواهیم ادامه دهیم می‌توانیم، الان کار نشد، برای صنعت هسته‌ای ما وجود ندارد."/>
  </head>
  <body>
    <article>
      <h1>کمالوندی: بدون روس‌ها هم قادر به ادامه تولید ایزوتوپ‌های پایدار هستیم</h1>
      <address>
        <time datetime="2019-12-09T11:35:00+00:00">09 Dec 2019, 11:35</time>
      </address>
      <p>سخنگوی سازمان انرژی اتمی ایران با بیان اینکه بدون روس‌ها هم قادر به ادامه تولید ایزوتوپ‌های پایدار هستیم، گفت: روسیه به خاطر عدم تمدید معافیت‌های آمریکا، از این پروژه کنار نمی‌کشد.</p>
      <p>به گزارش خبرگزاری صدا و سیما، «بهروز کمالوندی» معاون و سخنگوی سازمان انرژی اتمی در جمع خبرنگاران درباره تولید ایزوتوپ پایدار عنوان کرد: به لحاظ دانش فنی وضعیت ما به گونه‌ای است که اگر خودمان بخواهیم ادامه دهیم می‌توانیم، الان کار نشد، برای صنعت هسته‌ای ما وجود ندارد.</p>
      <p>وی افزود: قرار است در پروژه‌ای که چند سال دیگر تمام می‌شود، 11 نوع ایزوتوپ تولید کنیم، ولی فراموش نکنید که دو سه کشور در دنیا بیشتر نیست که چنین توانایی را دارد.</p>
      <p>معاون سازمان انرژی اتمی اضافه کرد: تلقی ما این است که روس‌ها به خاطر تمدید نشدن معافیت‌های آمریکا کنار نمی‌کشند، چه اینکه نیروگاه ۲ و ۳ بوشهر را در دست اقدام دارند. همچنین باید بگویم که ما می‌توانیم حتی بدون روس‌ها به لحاظ فنی در رابطه با تولید ایزوتوپ‌های پایدار کار را ادامه دهیم، البته به لحاظ سیاسی اگر روس‌ها کنار ما باشند، حتما بهتر است.</p>
      <p>وی خاطرنشان کرد: در آینده نزدیک درباره همکاری با روس‌ها در این مورد یا انجام این پروژه بدون حضور روس‌ها به افکار عمومی توضیح خواهیم داد.</p>
      <p>کمالوندی گفت: ما در روش‌های غیر سانتریفیوژی داریم مرکزی را ایجاد می‌کنیم در سایت فردو که تا چند ماه دیگر کار ساختمانی آن تمام می‌شود تا بدون استفاده از سانتریفیوژ، ایزوتوپ پایدار تولید کنیم.</p>
      <p>وی درباره توقف همکاری روسیه در پروژه تولید رادیوایزوتوپ پایدار در سایت فردو نیز اظهار داشت: حدود هفت، هشت روز پیش در رابطه با این موضوع با روس‌ها مذاکراتی داشتیم. به لحاظ فنی در جایی که ایزوتوپ پایدار تولید می‌کنیم، غنی سازی می‌کنیم. از این رو وقتی تصمیم گرفته می‌شود غنی سازی کنیم، به طور طبیعی نمی‌توان همزمان تولید ایزوتوپ پایدار را داشته باشیم.</p>
      <p>وی ادامه داد: در مذاکرات ما چند روش جایگزین پیشنهاد و بحث شد تا این همکاری در سطوح فنی ادامه یابد.</p>
      <p>کمالوندی با اشاره به آنچه در برجام در این زمینه تولید ایزوتوپ‌های پایدار در فردو آمده است، گفت: در برجام آمده است که باید این کار در محل مورد پیش بینی انجام شود، البته گفته نشده کدام دو زنجیره. می‌تواند هر کدام از دو زنجیره از هشت زنجیره باشد. اما وقتی بررسی کردیم دیدیم ایزوله کردن هر کدام از دو زنجیره‌ها مشکلاتی را ایجاد می‌کند، در عین حال مباحث در این مورد بین ما و روسیه ادامه دارد.</p>
    </article>
  </body>
</html>