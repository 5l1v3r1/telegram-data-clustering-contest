<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/negy-tigrismagzatot-es-egy-vedett-szumatrai-tigris-bundajat-talaltak-meg-indoneziaban/188233"/>
    <meta property="og:site_name" content="www.borsonline.hu"/>
    <meta property="article:published_time" content="2019-12-09T11:01:00+00:00"/>
    <meta property="og:title" content="Négy tigrismagzatot és egy védett szumátrai tigris bundáját találták meg Indonéziában"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Négy tigrismagzatot és egy védett szumátrai tigris bundáját találták meg Indonéziában</mark>
      </h1>
      <address><time datetime="2019-12-09T11:01:00+00:00">09 Dec 2019, 11:01</time> by <a rel="author">MTI</a></address>
      <p>Letartóztattak vadorzás vádjával öt embert Indonéziában, miután egy védett szumátrai tigris bundájára, valamint egy üvegben négy tigrismagzatra bukkantak - írta a BBC hírportálja.</p>
      <p>A súlyosan veszélyeztetett fajnak kevesebb mint 400 egyede él a vadonban. Nem tudni, hogy a magzatok abból a felnőtt példányból származnak-e, amelynek a bundáját megtalálták.</p>
      <p>A Riau tartománybeli gyanúsítottakat egy bejelentés nyomán tartoztatta le a rendőrség. Kettejükről úgy tudni, kereskedők voltak, legfeljebb öt év börtönre és 100 millió rúpiára (2,1 millió forintra) büntethetik őket.</p>
      <p>Az alfaj egykor Jáván és Balin is élt, ma már csak Szumátra szigetén fordul elő.</p>
      <p>A Természetvédelmi Világalap (WWF) szerint az erdőirtás fokozódása és az intenzív orvvadászat oda vezethet, hogy a nemes vad Szumátrán éppúgy kihal, mint korábban Jáván és Balin.</p>
      <p>"A szigorúbb intézkedések, az erőteljesebb hatósági fellépés ellenére Szumátrán és Ázsia más részein is jelentős a tigristestrészek piaca" - közölte a szervezet.</p>
      <p>A vadkereskedelmet monitorozó Traffic nevű szervezet szerint a szumátrai tigrisek majdnem 80 százalékának pusztulása a vadorzók számlájára írható. Van, ahol a tigrisek bizonyos testrészeinek, köztük a csontjainak gyógyhatást tulajdonítanak, alaptalanul.</p>
    </article>
  </body>
</html>