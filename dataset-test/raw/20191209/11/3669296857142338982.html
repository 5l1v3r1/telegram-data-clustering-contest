<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/yerel-haberler/mersin/tarsus/zabitadan-balik-hali-ve-kasaplara-denetim-1459342"/>
    <meta property="og:site_name" content="CNN Türk"/>
    <meta property="article:published_time" content="2019-12-09T11:01:06+00:00"/>
    <meta property="og:title" content="Zabıtadan balık hali ve kasaplara denetim"/>
    <meta property="og:description" content="Zabıtadan balık hali ve kasaplara denetim"/>
  </head>
  <body>
    <article>
      <h1>Zabıtadan balık hali ve kasaplara denetim</h1>
      <address>
        <time datetime="2019-12-09T11:01:06+00:00">09 Dec 2019, 11:01</time>
      </address>
      <p>MERSİN, (<a href="https://www.cnnturk.com/haberleri/dha">DHA</a>), MERSİN’de Akdeniz Belediyesi zabıta ekipleri, son olarak <a href="https://www.cnnturk.com/haberleri/mersin">Mersin</a> Balık Hali ve Kasaplar Çarşısı’nda denetim yaptı.<br/><br/>Akdeniz Zabıta ekiplerinin; kent sakinlerinin temiz, sağlıklı, taze ve güvenilir gıda tüketebilmelerini sağlamak amacıyla yaptığı kontrollerde; damgasız et ve benzeri gıdalar, işyeri açma ve çalıştırma ruhsatı ile hijyen şartlarına uyup uymadıkları yönünden işyerleri denetlendi. Akdeniz Zabıta Müdürlüğü ekipleri, son olarak her gün binlerce insanın uğrayıp alışveriş yaptığı çarşı merkezinde yer alan onlarca balık pazarı ile kasaplar çarşısında, balık ve diğer su ürünleri ile et ve et ürünlerinin, hijyen koşullarını kontrol etti, işyeri ruhsatlarını inceledi. Ürünlerin hijyen ve son kullanma tarihine uygunlukları açısından eksiklikleri olan işletmeler uyarıldı, eksiklerini tamamlamaları için süre verildi.<br/><br/>Zabıta Müdürlüğü ekiplerinin uygulaması hakkında bir değerlendirme yapan <a href="https://www.cnnturk.com/haberleri/belediye">Belediye</a> Başkanı Mustafa Gültak, ilçe sınırlarında bulunan ve her türlü gıda üretimi ile satışı yapan işyerlerine yönelik denetim ve kontrollerin yoğun şekilde ve periyodik olarak süreceğinin altını çizdi.<br/><br/>Vatandaşların sağlığı ve esenliği için Akdeniz Zabıtası’nın 7 gün 24 <a href="https://www.cnnturk.com/haberleri/saat">saat</a> görevinin başında olduğunu kaydeden Başkan Gültak, "Halk sağlığı asla ihmale, ertelemeye gelemeyecek bir konudur. Bu nedenle vatandaşlarımızın sağlığı, huzur ve esenliği öncelikli görevlerimiz arasındadır. Tabi amacımız, esnafımızı zor durumda bırakmak değil, bu konuda farkındalıklarını arttırarak vatandaşlarımızın temiz, sağlıklı ve güvenilir gıdaları tüketmesini sağlamaktır. Özellikle gıda üretimi ve satışı yapan esnafımızdan azami ölçüde hassasiyet bekliyoruz. Vatandaşlarımızın sağlığını olumsuz etkileyecek her türlü uygulamanın yakın takipçisi olacağız" dedi.<br/><br/>Başkan Gültak; gıda üretimi ve satışı yapan işyerlerine yönelik zabıta denetimlerinin artarak devam edeceğini syöledi, ekiplerin denetim ve kontrollerinde, esnafların hem bilgilendirildiğini, hem de eksikliklerini en kısa zamanda tamamlamaları için uyarıldığını sözlerine ekledi.</p>
      <p>Yasal Bilgilendirme</p>
      <p>"Yerel Haberler" kategorisi altındaki içerikler, sistem tarafından ajanslardan otomatik olarak çekilip yayına verilmektedir. Bu içerikler üzerinde cnnturk.com editörlerinin herhangi bir tasarrufu yoktur, sorumluluk ilgili ajanslardadır.</p>
      <related>
        <h4>ilgili haberler</h4>
        <a href="https://www.cnnturk.com/yerel-haberler/denizli/hastanede-dogan-3-bin-bebek-icin-3-bin-fidan-1459346"/>
        <a href="https://www.cnnturk.com/yerel-haberler/mugla/fethiye/cintar-toplamak-icin-yaristilar-1459345"/>
        <a href="https://www.cnnturk.com/yerel-haberler/hatay/iskenderun/gelecegin-ascilari-istanbula-hazirlaniyor-1459344"/>
      </related>
    </article>
  </body>
</html>