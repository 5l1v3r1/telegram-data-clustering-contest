<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793215/%D9%81%D8%B1%D9%88%D9%86%D8%B4%D8%B3%D8%AA-%D8%B2%D9%85%DB%8C%D9%86-%D8%A7%D8%B2-%D9%85%D8%AE%D8%A7%D8%B7%D8%B1%D8%A7%D8%AA-%D8%A7%D8%B5%D9%84%DB%8C-%D8%A7%D8%B3%D8%AA%D8%A7%D9%86-%D9%82%D9%85-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T11:09:54+00:00"/>
    <meta property="og:title" content="رئیس اداره مدیریت بحران اداره راه و شهرسازی قم: فرونشست زمین از مخاطرات اصلی استان قم است"/>
    <meta property="og:description" content="قم - رئیس اداره مدیریت بحران و پدافند غیرعامل اداره کل راه و شهرسازی استان قم گفت: خطر فرونشست و فروچاله‌ها استان قم را تهدید می‌کند و قم جزو استان‌های پرخطر در این موضوع است"/>
  </head>
  <body>
    <article>
      <h1>رئیس اداره مدیریت بحران اداره راه و شهرسازی قم: فرونشست زمین از مخاطرات اصلی استان قم است</h1>
      <address>
        <time datetime="2019-12-09T11:09:54+00:00">09 Dec 2019, 11:09</time>
      </address>
      <p>به گزارش <a href="https://www.mehrnews.com/">خبرگزاری مهر</a>، محمدصادق پیشوایی اظهار داشت: مرکز تحقیقات وزارت راه و شهرسازی بررسی ابعاد مختلف زلزله و راهکارهای به حداقل رساندن خسارات ناشی از آن را جزو دستورکارهای اولویت دار قرار داده و اقدامات قابل توجهی هم طی این سال‌ها صورت گرفته است.</p>
      <p>وی افزود: براساس قانون مدیریت بحران کشور که در اجرای اصل یکصد وبی است وسه قانون اساسی در شهریور سال جاری به تصویب مجلس شورای اسلامی رسیده است و طی ابلاغیه به وزارت کشور ابلاغ گردیده، کلیه دستگاه‌های اجرایی در سطح استان ملزم به اجرای مفاد آن هستند.</p>
      <p>به گفته رئیس اداره مدیریت بحران و پدافند غیرعامل اداره کل راه و شهرسازی استان قم، طبق بند (ض) ماده ۱۴ این قانون، وزارت راه و شهرسازی (مرکز تحقیقات راه، مسکن و شهرسازی) با رعایت ضوابط شورای عالی شهرسازی و معماری نقشه حریم گسل‌ها را با اولویت کلان شهرها به همراه دستورالعمل‌های فنی نحوه ساخت و ساز در حریم گسل مشخص می‌کند.</p>
      <p>وی بیان داشت: در استان قم تا به حال ۷ دستگاه شتابنگار نصب گردیده و با تأمین اعتباری که در سال جاری و سال قبل انجام شد دو دستگاه از این شتاب نگارها به روز شد و لازم است تا در آینده سامانه‌های پاسخ سریع زلزله را توسعه بدهیم.</p>
      <p>پیشوایی افزود: طبق تحقیقات انجام شده یکی از خطرهای اساسی که استان قم را تهدید می‌کند، موضوع فرونشست و فروچاله ها می‌باشد که استان قم جزو استان‌های پرخطر در این موضوع می‌باشد؛ بنابراین بسیاری از طرح‌ها وپروژه های این استان قبل از احداث باید از نظر ایمنی در برابر پدیده فرونشست بررسی و مکان یابی شوند.</p>
      <p>وی گفت: از دیگر نکاتی که ما باید آن را در اولویت قرار دهیم ارزیابی ایمنی ساختمان‌های بلند مرتبه با کاربری‌های مختلف می‌باشد چرا که در زمان بحران‌هایی مثل آتش سوزی و فرو نشست و زلزله، برخی از مناطق را داریم که در صورت وقوع حادثه از نظر مهار سیستم آتش از امکانات کافی برخوردار نیستند.</p>
      <p>رئیس اداره مدیریت بحران و پدافند غیرعامل اداره کل راه و شهرسازی استان قم افزود: ارزیابی آسیب پذیری و اولویت بندی آن‌ها در حمل و نقل زمینی، هوایی، ریلی، جاده ای از دیدگاه خطر زلزله و تاب آوری شهری از اهمیت ویژه ای برخوردار است که نیاز است با همکاری بخش‌های مختلف، وضعیت آن‌ها را به نسبت مخاطرات احتمالی موجود به روز رسانی کرد.</p>
      <p>وی ادامه داد: اجرایی شدن این پروژه‌ها کاهش میزان خسارات مادی و جانی و کاهش آسیب پذیری را در پی دارد بنابراین با شناسایی نقاط آسیب پذیر می‌توان اقدامات مناسب پیشگیرانه نجام داد.</p>
      <p>پیشوایی در پایان خاطرنشان ساخت: اگرچه کشور ما در این دوران دچار کمبود و محدودیت اعتبار است ولی برخی از کارها با اقدامات پیشگیرانه قابل حل می‌باشند مثل شناسایی نقاط آسیب پذیر که گاهی ممکن است مثلاً با یک لایروبی ساده در محل یک پل آبگذر زیر جاده و بدون تأمین اعتبارات کلان، از وقوع حادثه و تخریب جاده توسط سیلاب جلوگیری کرد.</p>
    </article>
  </body>
</html>