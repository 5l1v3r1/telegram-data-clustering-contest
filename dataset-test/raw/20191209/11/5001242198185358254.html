<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/dytiki-ellada-charise-zoi-ston-syzygo-tis-mia-ekpliktiki-istoria-agapis-anthropias-stis-meres-mas/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T11:23:32+00:00"/>
    <meta property="og:title" content="Δυτική Ελλάδα: Χάρισε ζωή στον σύζυγό της! Μια εκπληκτική ιστορία αγάπης και ανθρωπιάς στις μέρες μας (ΦΩΤΟ)"/>
    <meta property="og:description" content="Ο Γιώργος δεν θέλει να το συζητήσει και συνεχίζει να δίνει με δύναμη ψυχής και αξιοπρέπεια τον καθημερινό του αγώνα με τις αιμοκαθάρσεις ώσπου στις"/>
  </head>
  <body>
    <article>
      <h1>Δυτική Ελλάδα: Χάρισε ζωή στον σύζυγό της! Μια εκπληκτική ιστορία αγάπης και ανθρωπιάς στις μέρες μας (ΦΩΤΟ)</h1>
      <address><time datetime="2019-12-09T11:23:32+00:00">09 Dec 2019, 11:23</time> by <a rel="author">ΣΥΝΕΙΔΗΣΗ</a></address>
      <p><i><b>Μία συγκλονιστική ιστορία αγάπης, της 42χρονης Δέσποινας και του 43χρονου Γιώργου, από την Ανάληψη του Δήμου Ήλιδας, προκαλεί συγκίνηση σε ολόκληρη την</b> <b>Ηλεία</b></i>. <i>Ένα νέο και γοητευτικό ζευγάρι που στέλνει μήνυμα ανθρωπιάς σε όλους μας με σύνθημα: «Χαρίστε ζωή»…</i></p>
      <p>Μια αληθινή ιστορία που αγγίζει τις ψυχές όλων και που η τελευταία της ευχάριστη φάση εκτυλίχθηκε πριν μερικούς μήνες στην <b>Αθήνα</b> και την <b>Νεφρολογική Κλινική του Λαϊκού Γενικού Νοσοκομείο</b>υ , όπου έγινε με απόλυτη επιτυχία η μεταμόσχευση νεφρού.</p>
      <p>Η μεταμοσχευτική πορεία του λήπτη εξελίσσεται άριστα, όπως άλλωστε και της δότριας συζύγου του. Και οι δύο σήμερα μαζί το επτάχρονο παιδί τους απολαμβάνουν στην <b>Αμαλιάδα</b> την ζωή, κομμάτια της οποίας τα τελευταία χρόνια είχαν στερηθεί</p>
      <p>Το χαμογελαστό ζευγάρι άνοιξε την καρδιά του και μίλησε στην εφημερίδα «Πατρίς» για την οδυνηρή περιπέτειά του που είχε αίσιο τέλος, με την πράξη αγάπης της συζύγου προς τον «εαυτό της» όπως αποκαλεί η ίδια τον σύζυγό της. Η φράση του Γιώργου «στις 22 Ιουλίου του 2019 είναι τα δεύτερα γενέθλιά μου» τα λέει όλα…</p>
      <h3>Ο Γολγοθάς του ζευγαριού</h3>
      <p>Ο Γιώργος το 2015 αρχίζει τις αιμοκαθάρσεις. Διαδικασία επώδυνη και σαν να μην έφθανε αυτό, την ίδια χρονιά πεθαίνει και ο πατέρας του. Ο<b> Γιώργος και η Δέσποινα</b> έχουν έρθει από την Αθήνα στην Αμαλιάδα αναζητώντας καλύτερη ποιότητα ζωής. Και την βρίσκουν.</p>
      <p>Η σύζυγός του Δέσποινα βρίσκεται διαρκώς δίπλα του. Συχνά του λέει πως είναι διατεθειμένη να του χαρίσει το νεφρό της, κάτι που ήδη έχει συζητήσει με γιατρούς και έχει κάνει ειδικές εξετάσεις. Και το εννοεί</p>
      <p>Ο Γιώργος δεν θέλει να το συζητήσει και συνεχίζει να δίνει με δύναμη ψυχής και αξιοπρέπεια τον καθημερινό του αγώνα με τις αιμοκαθάρσεις ώσπου στις 4 Δεκεμβρίου του 2018 έρχεται το άσχημο νέο: πρέπει να κάνει ολική νεφρεκτομή γιατί προκλήθηκε λοίμωξη! Η κατάσταση είναι δραματική και η ζωή του Γιώργου κινδυνεύει. Του αφαιρούνται και τα δύο νεφρά (στο Λαϊκό από τον χειρουργό κ. Ιωάννη Μπόκο και την ομάδα του). Επί 6 μήνες ο Γιώργος βιώνει καθημερινά τραγικές, οδυνηρές καταστάσεις τις οποίες αντιμετωπίζει με αξιοπρέπεια, έχοντας πάντα στο πλευρό του την Δέσποινα.</p>
      <p>«Δεν σας κρύβω ότι όλο αυτό το διάστημα έπαιρνα αντικαταθλιπτικά. Βίωνα τραγικές καταστάσεις. Δεν ήξερα τι θα γίνει αύριο. Αν θα ζω…» εξομολογείται ο ίδιος με φωνή και βλέμμα ευθύ, τώρα που έχει ξεπεράσει την περιπέτεια.</p>
      <h3>Η μεγάλη στιγμή</h3>
      <p>Η μεγάλη στιγμή έφθασε. Ο Γιώργος ισορροπεί σε τεντωμένο σκοινί που αρχίζει και πάλεται… Καλοκαίρι του 2017 και οι γιατροί κρούουν τον κώδωνα του κινδύνου. Η Δέσποινα επιμένει να δώσει το νεφρό της για να σώσει τον «εαυτό της» όπως η ίδια αποκαλεί τον σύζυγό της. «Δεν είναι κομμάτι του εαυτού μου ο Γιώργος, είναι ο ίδιος μου ο εαυτός» λέει και βουρκώνει. Μεγαλείο ψυχής.</p>
      <p>Ο Γιώργος τελικά δέχεται να πάρει το νεφρό της γυναίκας του. Οι γιατροί έχουν κάνει όλες τις απαραίτητες εξετάσεις στη Δέσποινα και κρίνουν ότι μπορεί χωρίς κίνδυνο να γίνει δότης. Το ημερολόγιο δείχνει 22 Ιουλίου 2019. Είναι η μεγάλη μέρα. Η Δέσποινα μπαίνει στο χειρουργείο.</p>
      <p>Και έρχεται η σειρά του Γιώργου που περνά στο χειρουργείο για να πάρει το δώρο ζωής από τη γυναίκα του. «Με το φορείο περνάω δίπλα από τη γυναίκα μου που βρίσκεται ακόμη στο χειρουργικό κρεβάτι και σκέφτομαι: θα πάνε όλα καλά; Θα ξαναδώ τη γυναίκα μου και το παιδί μου;».</p>
      <p>Τελικά όλα πήγαν άριστα και γι’ αυτό φρόντισε ο χειρουργός κ. Μπόκος Ιωάννης και η ομάδα του. Η μεταμόσχευση νεφρού ολοκληρώθηκε με απόλυτη επιτυχία. «Εκείνη τη μέρα ήταν τα δεύτερα γενέθλιά μου…» λέει με δάκρυα ευγνωμοσύνης προς τη σύζυγό του ο Γιώργος.</p>
      <p>Πηγή: patrisnews.com</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/o-nektarios-farmakis-sta-egkainia-thematikoy-parkoy-kokkino-sta-atychimata-prasino-sti-zoi-agrinio-foto/"/>
        <a href="http://sinidisi.gr/omospondia-politistikon-syllogon-xiromeroy-examino-mnimosyno-dimitrioy-theodoroy-kothroyla-stin-athina/"/>
        <a href="http://sinidisi.gr/h-dytiki-ellada-11o-festival-melioy-paroysia-antiperifereiarchi-agrotikis-anaptyxis-theodoroy-vasilopoyloy-foto/"/>
        <a href="http://sinidisi.gr/aitoloakarnania-ektakto-deltio-epikindynon-kairikon-fainomenon-deite-charti/"/>
        <a href="http://sinidisi.gr/o-antiperifereiarchis-fokion-za-mis-sti-diethni-ekthesi-focus-londino-deite-foto/"/>
        <a href="http://sinidisi.gr/xekinoyn-oi-ergasies-anaplasis-kentro-tis-naypaktoy-deite-foto/"/>
      </related>
    </article>
  </body>
</html>