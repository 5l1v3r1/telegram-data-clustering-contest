<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/362030-jaunais-operas-direktors-egils-silins-uzkrajis-miljonu-deklare-6-dzivoklus-un-tris-auto"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T11:47:00+00:00"/>
    <meta property="og:title" content="Jaunais Operas direktors Egils Siliņš uzkrājis miljonu, deklarē 6 dzīvokļus un trīs auto"/>
    <meta property="og:description" content="Nupat publiskota Latvijas Nacionālās operas un baleta jaunā valdes priekšsēdētāja Egila Siliņa amatpersonas deklarācija, kas viņam bija VID jāiesniedz, stājoties amatā 5. novembrī."/>
  </head>
  <body>
    <article>
      <h1>Jaunais Operas direktors Egils Siliņš uzkrājis miljonu, deklarē 6 dzīvokļus un trīs auto</h1>
      <address><time datetime="2019-12-09T11:47:00+00:00">09 Dec 2019, 11:47</time> by <a rel="author">Jauns.lv</a></address>
      <p>
        <b>Nupat publiskota Latvijas Nacionālās operas un baleta jaunā valdes priekšsēdētāja Egila Siliņa amatpersonas deklarācija, kas viņam bija VID jāiesniedz, stājoties amatā 5. novembrī.</b>
      </p>
      <p>Siliņam, kas iepriekš bija visā pasaulē pazīstams opersolists, šī ir pirmā deklarācija, ko viņš iesniedz, būdams amatpersonas statusā. Savā deklarācijā jaunais Operas direktors deklarējis ievērojamus naudas uzkrājumus un vairākus īpašumus.</p>
      <h3>Uzkrājis miljonu</h3>
      <p>100 000 eiro Siliņam glabājas “SEB Bankā”, tikpat – arī “Luminor Bank AS” Latvijas filiālē. 213 730 eiro viņš noguldījis AS “Citadele Banka”, kur Siliņam kontā ir arī teju 53 tūkstoši eiro, 5028 mārciņas un 1,7 miljoni Japānas jenu (ap 14 tūkstošiem eiro). 193 590 eiro amatpersona noguldījusi Spānijas finanšu iestādē “Caja Rural De Soria”, 261 665 eiro – Vācijas “Commerzbank”, 61 758 eiro un 2756 dolāri – vācu “Deutsche Bank”. Tā nu, kopā sarēķinot, var lēst, ka Siliņa bezskaidras naudas uzkrājumi kopā ir aptuveni viens miljons eiro.</p>
      <h3>Lērums dzīvokļu un poršs</h3>
      <p>Nekustamo īpašumu jaunajam Operas valdes priekšsēdētājam netrūkst – viņa īpašumā ir četri dzīvokļi Rīgā un viens kopīpašumā, trīs zemes un ēkas nekustami īpašumi Engures pagastā, viens zemes un ēkas nekustams īpašums Siguldā, kā arī divi dzīvokļi Spānijas pilsētā Valjadolidā. Siliņš arī atklājis, ka viņa īpašumā ir trīs automašīnas – 2017. gada izlaiduma “Porsche Macan”, 2012. gada “Hyundai IX35” un 2005. gada “Honda CRV”.</p>
      <h3>Biogrāfija</h3>
      <p>Egils Siliņš pasaulē nācis 1961. gada 14. decembrī – tātad pavisam drīz svinēs 58. dzimšanas dienu. Mācījās Siguldas mūzikas skolā, kur spēlēja skolas pūtēju orķestrī, un Rīgas kultūras darbinieku tehnikuma orķestra vadītāju fakultātē, pēc tam studēja Latvijas Mūzikas akadēmijas Gurija Antipova vokālajā klasē un Leonīda Vīgnera operas klasē. Līdztekus dziedāja Valsts akadēmiskajā korī "Latvija". 1988. gadā debitēja Latvijas Nacionālajā operā Mefistofeļa lomā A. Boito operā "Mefistofelis" un piedalījās Belvederas starptautiskajā vokālistu konkursā Vīnē (1989).</p>
      <figure>
        <img src="https://i.jauns.lv/t/2019/12/09/1855048/950x0.jpg?v=1575890894"/>
        <figcaption>Egils Siliņš uzstājas festivāla "Summertime - aicina Inese Galante" koncertā "Bel Canto dzīres ar Inesi Galanti" Dzintaru koncertzālē. (Foto: LETA)</figcaption>
      </figure>
      <p>Siliņš bijis Frankfurtes operas solists (1990-1993), Bāzeles operas solists (1993-1996), Vīnes Valsts operas un Vīnes Tautas operas solists (1996-2000), pēc tam strādāja kā brīvmākslinieks. Starptautisku ievērību guva Mefistofeļa lomā Guno operā "Fausts" un Borisa Godunova lomā Musorgska operā "Boriss Godunovs" Vīnes Tautas operā. Divreiz Siliņš ticis pie Latvijas Lielās mūzikas balvas (1996. un 2000. gadā), 2008. gadā viņam piešķirts Triju Zvaigžņu ordenis. Šogad 5. decembrī Siliņš Latvijas Nacionālās operas un baleta valdes priekšsēdētāja amatā nomainīja Zigmaru Liepiņu, kas šajā krēslā atradās kopš 2013. gada.</p>
      <p>Precējies Siliņš ir ar filoloģi tulkotāju Karmenu de Migelu, kura gan tagad ir viņa menedžere, pati ar savu aģentūru “CaDeMi Artists Management”. Iepazinās viņi 2006. gadā, bet par precētu pāri kļuva 2013. gadā. Egilam tā bija trešā laulība. Siliņam ir divi pieauguši dēli – Klāvs (no pirmās laulības) un Kārlis, kā arī Kārļa dvīņumāsa Zane, kas jau apprecējusies un pieņēmusi vīra uzvārdu Parino.</p>
    </article>
  </body>
</html>