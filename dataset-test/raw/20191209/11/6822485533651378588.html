<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918076.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T11:43:00+00:00"/>
    <meta property="og:title" content="ایمن‌آبادی: لاریجانی عاقل‌تر از آن است که برای ریاست‌جمهوری بیاید"/>
    <meta property="og:description" content="نماینده رشت در مجلس شورای اسلامی به عصر ایران گفت: در حال حاضر و به‌صورت ظاهری اصولگراها خیلی امیدوار هستند که بتوانند کرسی‌های زیادی از مجلس آینده را به خودشان اختصاص دهند. حتی اصولگراهای تند و جبهه پایداری هم امیدوار هستند که کرسی‌های بیشتری را بگیرند اما فکر می‌کنم این اتفاق به صورت صد درصدی برای اصولگراها رخ نمی‌دهد. چه در جریان اصلاح‌طلب‌ها و چه در جریان اصولگراها عقلا بیشتر شانس پیروزی در مجلس را دارند. موج‌های زودگذر دیگر نمی‌توانند برای مجلس تعیین تکلیف کنند و مردم دقیق‌تر رای می‌دهند."/>
  </head>
  <body>
    <article>
      <h1>ایمن‌آبادی: لاریجانی عاقل‌تر از آن است که برای ریاست‌جمهوری بیاید</h1>
      <address>
        <time datetime="2019-12-09T11:43:00+00:00">09 Dec 2019, 11:43</time>
      </address>
      <p>یک نماینده مجلس گفت: آقای لاریجانی عاقل‌تر از این حرف‌هاست که برای ریاست‌جمهوری بیاید. شاید بخواهد بنشیند یک گوشه و استراحت کند.</p>
      <p>نماینده رشت در مجلس شورای اسلامی به عصر ایران گفت: در حال حاضر و به‌صورت ظاهری اصولگراها خیلی امیدوار هستند که بتوانند کرسی‌های زیادی از مجلس آینده را به خودشان اختصاص دهند. حتی اصولگراهای تند و جبهه پایداری هم امیدوار هستند که کرسی‌های بیشتری را بگیرند اما فکر می‌کنم این اتفاق به صورت صد درصدی برای اصولگراها رخ نمی‌دهد. چه در جریان اصلاح‌طلب‌ها و چه در جریان اصولگراها عقلا بیشتر شانس پیروزی در مجلس را دارند. موج‌های زودگذر دیگر نمی‌توانند برای مجلس تعیین تکلیف کنند و مردم دقیق‌تر رای می‌دهند.</p>
      <p>رییس فراکسیون اصولگرایان مستقل در مورد احتمال سرلیستی قالیباف در تهران و ریاست مجلس آینده گفت: اطلاعات من می‌گوید که آقای قالیباف نباید خیلی امیدوار باشد که سرلیست تهران باشد و جریان‌سازی کند. فضای بیرون مجلس با فضای داخل مجلس متفاوت است و نمی‌شود از بیرون یک آهنگی را بزنید و بیاید داخل مجلس همان آهنگ‌ را قطعی کنید. مستند این سخن آقایان حداد عادل و عارف هستند. کسی که این گونه آهنگ می‌نوازد و شیپور می‌زند، معلوم می‌شود که نمی‌داند چه چیزی را می‌خواهد فتح کند و از ابتدا اطلاعاتش اشتباه است.</p>
      <p>این نماینده اصولگرا در مورد این که کدامیک از اصولگراهای شاخص شانس ریاست مجلس را دارند گفت: باید ببینیم چه می‌شود ولی قطعا هستند کسانی که بتوانند ریاست را عهده‌دار شوند.</p>
      <p>او در مورد احتمال ریاست آقاتهرانی گفت: این اتفاقات شکل نمی‌گیرد. حالا که این گمانه‌زنی‌ها بیشتر می‌شود، گله‌مندی ما از آقای لاریجانی بیشتر می‌شود.</p>
      <p>جعفرزاده در مورد این که برخی این اعتقاد را دارند که لاریجانی خودش را برای انتخابات ۱۴۰۰ بعد از مجلس دهم آماده می‌کند، گفت: آقای لاریجانی عاقل‌تر از این حرف‌هاست که برای ریاست‌جمهوری بیاید. شاید بخواهد بنشیند یک گوشه و استراحت کند.</p>
    </article>
  </body>
</html>