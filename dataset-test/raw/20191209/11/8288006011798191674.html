<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176368/vystava-theatre-sk-bude-putovat-po-slovensku-aj-zahranici"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T11:38:25+00:00"/>
    <meta property="og:title" content="Výstava theatre.sk bude putovať po Slovensku aj zahraničí"/>
    <meta property="og:description" content="Pohľad na mnohotvárnosť profesionálneho divadelníctva na Slovensku odkrýva výstava theatre.sk."/>
  </head>
  <body>
    <article>
      <h1>Výstava theatre.sk bude putovať po Slovensku aj zahraničí</h1>
      <h2>Pohľad na mnohotvárnosť profesionálneho divadelníctva na Slovensku odkrýva výstava theatre.sk.</h2>
      <address><time datetime="2019-12-09T11:38:25+00:00">09 Dec 2019, 11:38</time> by <a rel="author">TASR</a></address>
      <p>Bratislava 9. decembra (TASR) - Pohľad na mnohotvárnosť profesionálneho divadelníctva na Slovensku odkrýva výstava theatre.sk. <b>V rámci projektu Rok slovenského divadla 2020 sa dostane do viacerých miest na Slovensku, zastaví sa aj v slovenských inštitútoch v európskych hlavných mestách.</b></p>
      <p>Svoju púť začala začiatkom decembra vo foyeri Činohry Slovenského národného divadla (SND). Dokumentačná výstava na 26 paneloch zachytáva obrazom a textom rozvoj divadelnej siete a vývoj slovenských divadiel od roku 1920, nezabúda popri tom ani na nezávislú divadelnú scénu.</p>
      <p><b>Zobrazuje významné osobnosti a udalosti, ktoré formovali národnú kultúrnu identitu slovenského divadla, významné inscenácie, ktoré sú prehľadne rozdelené podľa divadelných druhov.</b> Ukazuje aj architektúru divadiel, spomína tiež významné slovenské divadelné festivaly, venuje sa aj súčasnému divadelnému školstvu a informuje o slovenských umelcoch, ktorí sa presadili v zahraničí.</p>
      <p><i>„Spolupracujeme na nej aj so slovenskými inštitútmi, ktoré sú otvorené v európskych hlavných mestách. Výstava má prezentovať divadelnú kultúru, aktuálnu situáciu v slovenskom divadle aj pre zahraničných divákov,"</i> povedala pre TASR Vladislava Fekete, riaditeľka Divadelného ústavu.</p>
      <p>Slovenská verzia výstavy theatre.sk je verejnosti prístupná do 31. januára 2020. <b>Okrem slovenských lokalít ju uvedú v rôznych jazykových mutáciách v slovenských inštitútoch v zahraničí, napríklad vo Viedni, Prahe, Budapešti, Varšave, Berlíne alebo v Moskve.</b></p>
    </article>
  </body>
</html>