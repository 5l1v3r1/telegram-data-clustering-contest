<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4945351/vereniging-martijn-pedofielen-online-door-om-onderzoek"/>
    <meta property="og:site_name" content="Bright.nl"/>
    <meta property="article:published_time" content="2019-12-09T11:29:59+00:00"/>
    <meta property="og:title" content="Oud-leden verboden pedoclub Martijn in besloten kring verder, OM start onderzoek"/>
    <meta property="og:description" content="Twee prominente oud-leden van de verboden pedovereniging Martijn zijn online weer volop actief en strijden voor de legalisatie van seks tussen volwassenen en kinderen. In een besloten e-maillijst, waar RTL Nieuws toegang tot kreeg, worden zelfs tips gedeeld om kinderen te misbruiken."/>
  </head>
  <body>
    <article>
      <h6 class="kicker">Exclusief</h6>
      <h1>Oud-leden verboden pedoclub Martijn in besloten kring verder, OM start onderzoek</h1>
      <address>
        <time datetime="2019-12-09T11:29:59+00:00">09 Dec 2019, 11:29</time>
      </address>
      <p>
        <b>Twee prominente oud-leden van de verboden pedovereniging Martijn zijn online weer volop actief en strijden voor de legalisatie van seks tussen volwassenen en kinderen. In een besloten e-maillijst, waar RTL Nieuws toegang tot kreeg, worden zelfs tips gedeeld om kinderen te misbruiken.</b>
      </p>
      <p>Dat blijkt uit onderzoek van RTL Nieuws, dat maandenlang undercover ging binnen de besloten e-mailgroep van Martijn. De Hoge Raad <a href="https://uitspraken.rechtspraak.nl/inziendocument?id=ECLI:NL:HR:2014:948">verbood de vereniging</a> begin 2014 omdat de leden seksuele relaties tussen volwassenen en kinderen verheerlijkten en propageerden.</p>
      <p>Het OM bevestigt dat de oud-leden van Martijn momenteel strafrechtelijk worden onderzocht nadat er twee aangiftes zijn gedaan. "We kijken naar de website waar in de aangifte naar wordt verwezen, en ook naar de mailinglijst waar RTL Nieuws onderzoek naar heeft gedaan", laat officier van justitie Annemarie Kwaspen weten. </p>
      <p>Het strafrechtelijk onderzoek moet binnen enkele maanden zijn afgerond. Dan neemt het OM het besluit om te gaan vervolgen of niet.</p>
      <p>
        <i><b>Let op:</b> dit artikel bevat schokkende passages.</i>
      </p>
      <h3>Besloten lijst</h3>
      <p>Volgens de beheerder telt de e-maillijst 34 leden. Je krijgt alleen toegang als je schriftelijk bevestigt dat je seks tussen volwassenen en kinderen wil legaliseren. De e-maillijst staat op naam van één van de prominente oud-leden van Martijn, en wordt gepromoot door de man die jaren het gezicht was van de vereniging. De afgelopen maanden zijn er door de leden ruim 200 e-mails verstuurd.</p>
      <p>Binnen deze besloten kring verheerlijken de leden seks met jonge kinderen. Er wordt uitgebreid beschreven welke seksuele handelingen je bij welke kinderen kunt uitvoeren, en vanaf welke leeftijd die handelingen 'geschikt' zijn. "Kinderen jonger dan zes jaar kunnen gewoon heel erg van penetratie genieten", schrijft één van de leden.</p>
      <p>De leden vinden dat seks met kinderen legaal moet zijn. "Door alle seksuele interacties met kinderen verkrachting te noemen, met bizarre gevangenisstraffen tot gevolg, creëert onze maatschappij monsters", schrijft één van de oud-leden van Martijn. Hij stelt dat sommige mannen hierdoor in isolement raken, 'zwakke slachtoffers' uitkiezen die zich niet uitspreken en dan 'gewoon plezier hebben'.</p>
      <figure>
        <img src="https://www.bright.nl/sites/default/files/styles/liggend/public/content/images/2019/12/06/Screenshot%202019-12-06%20at%2015.39.13.png?h=a944dbe8&amp;itok=e4eiym_B"/>
        <figcaption>Dit zijn enkele e-mails die de leden versturen.<cite>© RTL Nieuws</cite></figcaption>
      </figure>
      <h3>Handboek</h3>
      <p>Een van de leden deelt binnen besloten kring ook een uitgebreid handboek om kinderen te misbruiken. In het boek staat beschreven hoe je kinderen kunt vinden, bijvoorbeeld binnen je eigen sociale kring, op straat of via crèches en sportverenigingen. Ook raden de auteurs aan om op datingwebsites op zoek te gaan naar 'dikke en lelijke' alleenstaande moeders, die mannen 'het makkelijkst hun familie binnen laten'.</p>
      <p>Zo'n 170 pagina's beschrijven tot in detail hoe je seksuele handelingen met kinderen verricht. Daarin worden hypothetische situaties geschetst waarin stap voor stap wordt uitgelegd hoe je een kind aanspreekt, verleidt, misbruikt en vervolgens zijn of haar mond laat houden. Ook wordt uitgebreid stilgestaan bij hoe je bewijsmateriaal als DNA-sporen veilig van een kind verwijdert.</p>
      <p>Het handboek is een variant op het beruchte 'pedohandboek', waar RTL Nieuws vorig jaar <a href="https://www.rtlnieuws.nl/nieuws/nederland/artikel/4052086/gevaarlijk-pedohandboek-ongestoord-verspreid-internet-politiek-wil">over publiceerde</a>. Dit nieuwe document zou zijn geschreven door een team van vijf mensen, waar naar verluidt een kinderpsycholoog, pedagoog en medewerker van een kinderdagverblijf deel van uitmaken.</p>
      <figure>
        <img src="https://www.bright.nl/sites/default/files/styles/liggend/public/content/images/2019/12/06/ANP-315966678.jpg?itok=_b-hvvoU"/>
        <figcaption>In 2011 protesteerden mensen bij het huis van een bestuurslid van Martijn tegen het bestaan van de vereniging.<cite>© ANP</cite></figcaption>
      </figure>
      <h3>Protestacties</h3>
      <p>Een van de leden van de besloten e-maillijst, de man achter het activistische Twitteraccount 'Kinderbevrijdingsfront', organiseert publieke protestacties. Zo stond hij tijdens de Pride Amsterdam te flyeren om seks met zeer jongere kinderen te legaliseren. Zijn acties worden door de andere leden gesteund.</p>
      <p>Op Twitter vertelt Kinderbevrijdingsfront dat hij een relatie heeft met een 5-jarige jongen, die ook bij hem blijft slapen. Daar zouden 'geheimpjes' plaatsvinden die zijn moeder niet mag weten. Hij tweette ook: "Au, het blijkt toch dat er zoiets bestaat als te strak." Zijn Twitteraccount is inmiddels verwijderd, en hij is door de politie aangesproken op zijn tweets.</p>
      <p>De man heeft contact met oud-leden van Martijn. Niet alleen via de besloten e-maillijst, maar ook offline tijdens afspraken. Zo waren de oud-leden van Martijn aanwezig bij een zaak die Kinderbevrijdingsfront voerde tegen Pride Amsterdam. De man spande de zaak aan omdat hij niet mocht deelnemen aan het evenement, en vond dat discriminerend.</p>
      <p>Het College voor de Rechten van de Mens kwam tot de conclusie dat het hierover <a href="https://www.mensenrechten.nl/nl/oordeel/2019-116">geen uitspraak</a> kon doen.</p>
      <h3>Pedofielen</h3>
      <p>Een pedofiel is een persoon met seksuele gevoelens voor kinderen jonger dan 13 jaar. Pedofilie is een seksuele voorkeur, en in Nederland niet strafbaar.</p>
      <p>Seksueel misbruik van kinderen is, samen met het bekijken en downloaden van kinderporno, wel strafbaar. Dat gebeurt lang niet altijd door pedofielen: een meerderheid van de kindermisbruikers heeft geen pedofiele gevoelens, maar kampt met antisociale en seksuele stoornissen.</p>
      <h3>Aangiftes</h3>
      <p>Vermoedens dat de oud-leden van Vereniging Martijn hun activiteiten online doorzetten, zijn er al langer. Afgelopen zomer deed de Stichting Strijd Tegen Misbruik daarvan aangifte. De aangifte was voor het OM aanleiding om een onderzoek te beginnen. Inmiddels is er sprake van een strafrechtelijk onderzoek, bevestigt het OM.</p>
      <p>Wim Voermans, hoogleraar staats- en bestuursrecht aan de Universiteit Leiden, stelt dat de besloten e-maillijst een voortzetting is van de activiteiten van de verboden Vereniging Martijn. Hij vindt dan ook dat het OM tot vervolging over moet gaan. "Je moet dit niet laten glippen. Dit is niet onschuldig, dit is even gevaarlijk als die vereniging zelf was. Dat krijg je hier nu terug, alleen in een andere gedaante. En ook daar moet je tegen optreden. Ik vind het heel kwalijk wat hier gebeurt."</p>
      <p>Sinds donderdag 5 december is de besloten e-maillijst veranderd in een publiek prikbord waar een van de oud-leden van Martijn de ingezonden berichten beheert en publiceert. "Dat is alleen nog maar erger", stelt Voermans. "Ze stappen van privé naar openbaar, en gaan actiever aan de slag. Schaamteloos schakelen ze hiermee nog een tandje op."</p>
      <figure>
        <img src="https://www.bright.nl/sites/default/files/styles/liggend/public/content/images/2019/12/09/martijn.jpg?h=62704946&amp;itok=k7lDwq2P"/>
        <figcaption>De oude website van Vereniging Martijn.</figcaption>
      </figure>
      <h3>Praatgroepen</h3>
      <p>Zo'n besloten e-maillijst kan mensen tot seksueel kindermisbruik aanzetten, stelt forensisch psycholoog Ellen Janssen van Stop it Now!, een organisatie die mensen helpt die bezorgd zijn over hun seksuele gevoelens voor minderjarigen. "Als seks met minderjarigen wordt genormaliseerd en specifiek wordt beschreven hoe en wat, dan kan dat mensen op ideeën brengen waardoor ze wellicht tot handelen overgaan."</p>
      <p>Terwijl praatgroepen voor mensen met seksuele gevoelens voor minderjarigen juist kunnen helpen, vertelt Janssen: "Vaak denken mensen dat ze de enige zijn met die gevoelens. Maar als je dan hoort dat er ook anderen zijn, die hebben leren leven met diezelfde gevoelens, kan je dat ontzettend steunen. Vooral omdat er genoeg anderen zijn die juist een leuk leven leiden met fijne vrienden die hen juist steunen in plaats van veroordelen."</p>
      <h3>Maak jij je zorgen over je seksuele gevoelens voor minderjarigen?</h3>
      <p>Je kunt gratis en anoniem <a href="https://stopitnow.nl/">Stop it Now!</a> bellen: <b>0800 - 266 64 36</b>. De organisatie werkt met specialisten die mensen met seksuele gevoelens en/of gedrag naar minderjarigen helpen. Start het gesprek en voorkom seksueel kindermisbruik.</p>
      <h3>Privé-initiatief</h3>
      <p>Volgens de oud-leden van Martijn is de besloten e-maillijst een 'privé-initiatief' van een van de oud-leden, zo laten de mannen weten in een schriftelijke reactie aan RTL Nieuws.</p>
      <p>Kinderbevrijdingsfront stelt dat hij op eigen initiatief handelt, en er geen oud-leden van Martijn bij betrokken zijn.</p>
    </article>
  </body>
</html>