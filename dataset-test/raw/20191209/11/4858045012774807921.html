<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/episcop-catre-copii-nu-va-lasati-garboviti-de-telefoanele-si-ipad-urile-voastre_1411180.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T11:43:58+00:00"/>
    <meta property="og:title" content="Episcop către copii: 'Nu vă lăsați gârboviți de telefoanele și Ipad-urile voastre'"/>
    <meta property="og:description" content="Episcopul Episcopiei Europei de Nord, PS Macarie Drăgoi, a transmis copiilor la slujba de Sfânta Liturghie oficiată în orașul Stavanger..."/>
  </head>
  <body>
    <article>
      <h1>Episcop către copii: 'Nu vă lăsați gârboviți de telefoanele și Ipad-urile voastre'</h1>
      <address><time datetime="2019-12-09T11:43:58+00:00">09 Dec 2019, 11:43</time> by <a rel="author">Maria Stan</a></address>
      <p>Episcopul Episcopiei Europei de Nord, PS Macarie Drăgoi, a transmis copiilor la slujba de Sfânta Liturghie oficiată în orașul Stavanger (Norvegia) să nu se lase gârboviți de telefoanele mobile și de tablete și să ridice privirea din ecran, „din acest cer virtual care îi orbește sufletește”.</p>
      <p>Potrivit unui comunicat al Episcopiei Europei de Nord transmis, luni, episcopul Macarie Drăgoi i-a îndemnat pe credincioși să evite înrobirea și gârbovirea produsă de dependența de noile tehnologii.</p>
      <p>„Preasfințitul Părinte Episcop Macarie Drăgoi al Episcopiei Europei de Nord s-a aflat în vizită pastorală la românii din Norvegia. Duminică, ierarhul s-a aflat în mijlocul românilor din orașul norvegian Stavanger unde a săvârșit Sfânta Liturghie în noul locaș de cult care urmează să fie achiziționat de parohia românească din Stavanger, de la comunitatea luterană din zonă. În cuvântul de învățătură, ierarhul a făcut trimitere la minunea tămăduirii de Hristos a femeii gârbove, relatată în evanghelia duminicală, îndemnându-i pe credincioșii să evite înrobirea și gârbovirea produsă de dependența de noile tehnologii, avertizând în mod special necesitatea protejării copiilor de influența lor nocivă. ”, se arată în comunicat.</p>
      <p>Copiii și credincioșii prezenți la slujbă au primit cărți de rugăciuni și mai multe daruri din partea episcopului Macarie Drăgoi, care a vizitat și la domiciliu câțiva enoriași.</p>
      <p>„Credincioșii s-au închinat cu multă evlavie și bucurie Icoanei Maicii Domnului păstrată în biserica parohială din Stavanger”, au subliniat reprezentanții Episcopiei Europei de Nord.</p>
    </article>
  </body>
</html>