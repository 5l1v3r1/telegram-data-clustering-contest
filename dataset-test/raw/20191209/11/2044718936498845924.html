<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/12/09/meglepo-dolog-derult-ki-a-magyar-noi-autosokrol/"/>
    <meta property="og:site_name" content="Vezess"/>
    <meta property="article:published_time" content="2019-12-09T11:24:06+00:00"/>
    <meta property="og:title" content="Meglepő dolog derült ki a magyar női autósokról"/>
    <meta property="og:description" content="Egy felmérés szerint Magyarországon a nők ragaszkodnak jobban az első autójukhoz."/>
  </head>
  <body>
    <article>
      <h1>Meglepő dolog derült ki a magyar női autósokról</h1>
      <address><time datetime="2019-12-09T11:24:06+00:00">09 Dec 2019, 11:24</time> by <a rel="author" href="https://www.vezess.hu/author/vezess/" target="_blank">Vezess</a></address>
      <p>
        <b>Egy felmérés szerint Magyarországon a nők ragaszkodnak jobban az első autójukhoz.</b>
      </p>
      <p>A Használtautó.hu felmérést készített a felhasználói között, a honlapon keresztül feltett kérdésekre csaknem 12 ezren válaszoltak.</p>
      <p>Az elöregedő, a KSH adatai szerint átlagosan 14,2 éves hazai autóállománnyal kapcsolatos adatok alátámasztásaként a megkérdezettek 34 százalékának 11-15 éves, további 23 százaléknak 16-20 éves, 12 százaléknak pedig 20 évnél is idősebb autója van. Vagyis a válaszadók több mint egyharmada 16 évesnél is öregebb autót hajt.</p>
      <p>Ami az első saját autó óta számított autócseréket illeti, úgy fest, hogy a hölgyek ragaszkodnak jobban az elsőként kiszemelt négykerekűhöz: a férfiak 31 százaléka háromnál is többször cserélt már autót, ezzel szemben a hölgyek 33 százaléka még egyszer sem.</p>
      <p>Az autóvásárlásra szánt összegeket áttekintve szintén érdekes különbségre derült fény a női és a férfi autótulajdonosok között. A válaszadók legnagyobb hányada (39%) 1 és 3 millió forint, 22 százalékuk 500 ezer és 1 millió forint közötti összeget költött legutóbb autóvásárlásra.</p>
      <p>500 ezer forintnál kevesebbet a megkérdezettek 13 százaléka, 3 és 5 millió forint között 15 százalékuk, 5 millió forintnál többet pedig 11 százalékuk fordított személygépjármű megvételére.</p>
      <p>Nemek szerinti bontásban érdekes, hogy míg a hölgyek 25 százaléka vásárolt 500 ezer forintnál olcsóbb autót, a férfiaknál ez az arány csupán 12 százalék.</p>
      <p>A használt autót csak 3 millió forintig keresőknél az első két hely továbbra is az Opel Astra és a Ford Focus modelleké, a harmadik hely már modellmegjelölés nélkül a BMW-é. A 3-10 millió forint közötti ársáv még érdekesebb preferenciát mutat: itt leginkább az jellemző, hogy Mercedes-Benz vagy BMW a vevők vágya, de harmadik helyen azért ott egy konkrét modell, a Skoda Octavia is.</p>
      <table>
        <tr>
          <td valign="top">
            <a href="https://www.vezess.hu/firstclass/2019/11/25/amig-kint-tombol-a-tel-a-negy-fal-kozott-eghet-a-zsir/">
              <pic src="https://vezess2.p3k.hu/app/uploads/2019/11/a18f1353-c624-4065-bec1-f67cadea3a8e-196x131.png"/>
            </a>
          </td>
          <td valign="top">
            <a href="https://www.vezess.hu/firstclass/2019/11/25/amig-kint-tombol-a-tel-a-negy-fal-kozott-eghet-a-zsir/">
              <b>Amíg kint tombol a tél, a négy fal között éghet a zsír<br/></b>
            </a>
            <a href="https://www.vezess.hu/firstclass/2019/11/25/amig-kint-tombol-a-tel-a-negy-fal-kozott-eghet-a-zsir/">Jönnek a téli hónapok, de ez gyenge kifogás az edzés…</a>
          </td>
        </tr>
      </table>
      <footer>Forrás: Használtautó.hu</footer>
    </article>
  </body>
</html>