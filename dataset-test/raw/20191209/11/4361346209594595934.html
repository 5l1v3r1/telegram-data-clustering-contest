<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-kozepiskolasok-harmada-rendszeresen-fogyaszt-alkoholt/188237"/>
    <meta property="og:site_name" content="www.borsonline.hu"/>
    <meta property="article:published_time" content="2019-12-09T11:43:00+00:00"/>
    <meta property="og:title" content="A középiskolások harmada rendszeresen fogyaszt alkoholt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A középiskolások harmada rendszeresen fogyaszt alkoholt</mark>
      </h1>
      <address><time datetime="2019-12-09T11:43:00+00:00">09 Dec 2019, 11:43</time> by <a rel="author">Bors</a></address>
      <p>Budapest, 2019. december 9. – A 14 és 18 év közötti középiskolás korú fiatalok 80<br/>százaléka 15 évesen vagy annál korábban ivott először, minden harmadik rendszeresen fogyaszt alkoholt – derül ki a 2019. novemberében készült online felmérésből. A leggyakrabban fogyasztott alkohol az égetett szesz, ezt követi a sör és a bor. Dr. Zacher Gábor toxikológus szerint a felmérés eredménye igazolja, hogy a helyzet rendkívül rossz a fiatalkorúak alkoholfogyasztása terén. A szakértő támogatja a Magyarországon idén elindult Szétcsúszva programot, amelynek célja, hogy megismertessék az iskolásokkal a fiatalkori alkoholfogyasztás veszélyeit és a felelős magatartás fontosságát.</p>
      <p>
        <b>A többség korán kipróbálja az alkoholt</b>
      </p>
      <p>A kutatásban részvevő középiskolás korú kitöltők közel 80%-a 15 évesen vagy annál<br/>fiatalabb korban próbálta ki az alkoholt. A kitöltők elenyésző része, mindössze 2,87%-a nem fogyasztott eddig még alkoholt. A felmérés szerint 14 éves kor vagy az alatt a kisebb településeken sokkal több fiatal (62,5%) próbálja ki az alkoholt, mint Budapesten (48,65%). A 14 és 18 év közötti fiatalok közel fele (49,05%) akkor iszik alkoholt, amikor valamilyen alkalom úgy kívánja. Közel negyedük (23,85%) hetente egyszer, jellemzően hétvégén fogyaszt alkoholt. A válaszadók 7%-a nyilatkozott úgy, hogy hetente több alkalommal, a 1,34%-uk majdnem minden nap iszik alkoholt. Összeségében minden harmadik középiskolás rendszeresen fogyaszt alkoholt. A hetente több alkalommal alkoholt fogyasztó fiatalok több mint 80%-a 14 évesen vagy korábban próbálta ki először az alkoholt.</p>
      <figure>
        <img src="http://media.borsonline.hu/cikk/20/193897/big-lead/650x360/2046490_szetcsuszva-fiatalok-alkoholfogyasztasa-infografika.jpg"/>
      </figure>
      <p>
        <b>A legnépszerűbb italok</b>
      </p>
      <p>Az online kérdőív kitöltőinek 41%-a leggyakrabban égetett szeszt (pálinkát, gyomorkeserűt, rum, vodka, stb.) fogyaszt, ezt követi a sör (29,69%) és a bor (22,41%). A lányoknál az égetett szesz a leggyakrabban fogyasztott ital (43,16%), de népszerű a bor (24,21%) és a cider (20,57%) is, míg a fiúk esetében a sör vezeti listát (44,73%) megelőzve az égetett szeszt és a bort.</p>
      <p>A kitöltők mintegy 60%-a válaszolta azt, hogy pontosan tudja, mi az az alkoholmennyiség, ami még nem árt meg. A válaszadó közel fele (45,23%) úgy gondolja, hogyha iszik, akkor jobban ki tudja engedni a gőzt, minden negyedik kitöltő (26,72%) ha hétvégén bulizni megy, csak alkohollal tud ráhangolódni. Minden ötödik válaszadó (21,76%) úgy gondolja, hogyha nem inna alkoholt egy társaságban, túlságosan kilógna a sorból, és közel ugyanennyinek (20,04%) nehezére esik nemet mondani, ha alkohollal kínálják. A válaszadók ötödénél (21,17%) gyakran előfordul, hogy többet iszik annál a mennyiségnél, mint ami még nem okoz problémát. Minden harmadik válaszadó (34,54%) jelezte, amikor szívesen iszik alkoholt, az íze miatt szereti.</p>
      <p>
        <b>Az alkoholfogyasztás következményei</b>
      </p>
      <p>A felmérésben részvevők közel kétharmada (62,21%) volt már másnapos, és közel<br/>ugyanennyien (58,02%) hánytak már alkoholtól. A kérdőívet kitöltő 14 és 18 év közötti<br/>fiatalok közel felénél (45,99%) fordult már elő, hogy túl sok alkohol után nem emlékezett<br/>dolgokra. Közel 15 százalékukkal megtörtént, hogy sok ital után olyan dolgokat posztolt,<br/>üzent közösségi oldalakon, amit később megbánt. A válaszadók közel negyede (24,81%) jelezte, hogy alkohol hatására megváltozott a hangulata, depressziós, szorongós lett. A lányok esetében többen (28,07%) tapasztaltak ilyen tüneteket, mint a fiúk (21,01%).</p>
      <p>A kitöltők 12%-a keveredett már összetűzésbe az iskolában vagy a szülőkkel a túlzott<br/>alkoholfogyasztás miatt. A felmérésben részvevők 18%-ánál fordult elő, hogy csak azért<br/>ivott, mert a többiek rábeszélték. A válaszadók több mint felének (vele vagy bárkinél a<br/>környezetében) volt már szüksége segítsége túlzott alkoholfogyasztás miatt. A kitöltők közel fele (45,4%) családtagokkal beszélne, ha neki vagy közeli ismerősének problémája lenne,16%-a alapítványhoz fordulna.</p>
      <p>A szakértő véleménye</p>
      <p>„A felmérés eredménye igazolja, hogy a helyzet rendkívül rossz a fiatalkorúak<br/>alkoholfogyasztása terén. A fiatalok alkoholfogyasztással kapcsolatos magatartását<br/>meghatározza a szociális minta, hogy mit lát otthon, egy családban milyen keretei vannak az alkoholfogyasztásnak. Az eredmények annak tükrében nem meglepők, hogy az országban rendkívül sok a felnőtt alkoholbeteg. Az alkohollal kapcsolatos ismeretek átadásában nagy szerepe kell, hogy legyen a családnak. El kell mondani a gyereknek, hogy ne igyon, mert hülyeség, vagy egy keretrendszert kell biztosítani. Támogatok minden olyan kezdeményezést, amelynek célja, hogy visszaszorítsuk a fiatalkori alkoholfogyasztást” – nyilatkozta a felmérés kapcsán Zacher Gábor toxikológus.</p>
      <p>
        <b>A Szétcsúszva program</b>
      </p>
      <p>A Szétcsúszva egy középiskolásoknak szóló edukációs program, amelyet a Diageo a program indulása, 2005 óta nemzetközi szinten támogat. A kezdeményezés célja, hogy<br/>megismertessék az iskolásokkal a fiatalkori alkoholfogyasztás veszélyeit és a felelős<br/>magatartás fontosságát, felhívva ezzel a figyelmet arra, hogy a döntés az ő kezükben van. A Szétcsúszva program a Momentán társulat képzett színészek által előadott műsorból és egy azt követő interaktív workshopból, értékelésből áll. A program a részvevő iskoláknak fiatalkori alkoholfogyasztással kapcsolatos oktatási anyagot is biztosít. A Diageo világszerte elkötelezett a fiatalkori alkoholfogyasztás visszaszorításáért. Magyarországon a vállalat idén novemberben indította el a kezdeményezést, az előadásokkal 3000 középiskolást kíván elérni 2020 tavaszáig.</p>
      <p>A nem reprezentatív online felmérés a Szétcsúszva program megbízásából készült 2019. novemberében, a kérdőívet összesen 523 14 és 18 év közötti fiatal töltötte ki.</p>
    </article>
  </body>
</html>