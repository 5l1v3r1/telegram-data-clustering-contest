<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasternorrland/konkursansokan-mot-nordex-har-obetalda-fakturor-pa-85-miljoner"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T11:26:51+00:00"/>
    <meta property="og:title" content="Konkursansökan mot Nordex: Har obetalda fakturor på 85 miljoner"/>
    <meta property="og:description" content="Det är obetalda fakturor på totalt 84,4 miljoner kronor som gjort att entreprenörbolaget Active Works begärt Hästkullens vindkraftparks totalentreprenör Nordex i konkurs, som vi kunde berätta i förra veckan. Samtidigt finns Active Works i sin tur hos Kronofogden – för miljonskulder till underentreprenörer."/>
  </head>
  <body>
    <article>
      <h1>Konkursansökan mot Nordex: Har obetalda fakturor på 85 miljoner</h1>
      <address><time datetime="2019-12-09T11:26:51+00:00">09 Dec 2019, 11:26</time> by <a rel="author">Patric Sellén, Rolf Lunneborg</a></address>
      <p>
        <b>Det är obetalda fakturor på totalt 84,4 miljoner kronor som gjort att entreprenörbolaget Active Works begärt Hästkullens vindkraftparks totalentreprenör Nordex i konkurs, som vi kunde berätta i förra veckan.<br/>Samtidigt finns Active Works i sin tur hos Kronofogden – för miljonskulder till underentreprenörer.</b>
      </p>
      <p>SVT Västernorrland har tagit del av konkursbegäran med alla tillhörande bilagor. Ansökan lämnades in till Uppsala tingsrätt under torsdagen.</p>
      <p>”Vi har fått nog av den multinationella energijättens oetiska affärsmetoder”, skrev Active Works i ett pressmeddelande.</p>
      <p>Grunderna för konkursansökan är flera. Active Works anser att det finns befogad anledning att anta att dess uppdragsgivare i Hästkullenprojektet, Nordex Sverige AB, är och kommer att fortsätta att vara på ekonomiskt obestånd.</p>
      <h3>”Hög skuldsättning”</h3>
      <p>Active Works pekar vidare på att Nordex inte betalat ett flertal fakturor som Active Works ställt till företaget under hösten och som alla förfallit till betalning. Bifogade i konkursansökan finns åtta obetalda fakturor på totalt 84 437 191 kronor.</p>
      <p>Vidare anförs att Nordex Sverige AB har en hög skuldsättning enligt kreditupplysning, att den tyska moderkoncernen har en låg likviditet ”med hänsyn till ett negativt kassaflöde” – och att Nordex Sverige AB gick med 63 miljoner kronor i förlust förra året och även gick back 43 miljoner 2017.</p>
      <h3>Kraven bestrids</h3>
      <p>Kraven från Active Works gällande obetalda fakturor bestrids av Nordex.</p>
      <p>– Ryktet att vi är insolventa är taget ur luften. Nordex Sverige AB har inga finansiella svårigheter över huvud taget. säger Timothy Carpenter, vd för Nordex Sverige AB.</p>
      <p>I vindkraftsprojektet i Hästkullen nära Viksjö som stått stilla en tid är det nu ”katten på råttan och råttan på repet” som gäller.</p>
      <h3>Active Works hos Kronofogden</h3>
      <p>För samtidigt som Active Works begärt projektets totalentreprenör i konkurs så krävs Active Works i sin tur på betalning av ett flertal underentreprenörer för en rad fakturor som förfallit till betalning – sammantaget för mångmiljonbelopp.</p>
      <p>När vi kontaktar Kronofogden visar det sig att Active Works förekommer där i form av nio aktuella skulder och 14 gamla. Active Works har bestritt två av de aktuella skulderna men totalt rör det sig om 6,3 miljoner kronor som förfallit till betalning.</p>
      <h3>Nordex inte i skuldregistret</h3>
      <p>Historiskt har Active Works under senare tid haft ytterligare 14 ärenden hos kronofogden varav tolv återkallades och två avgjordes i domstol.</p>
      <p>Däremot visar det sig att Nordex Sverige AB inte förekommer i deras skuldregister. Där finns varken aktuella eller historiska skulder.</p>
    </article>
  </body>
</html>