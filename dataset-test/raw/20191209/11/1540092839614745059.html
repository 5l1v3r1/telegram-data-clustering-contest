<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/200031/h-elliniki-oikonomia-apokalyptetai-stin-elit-tis-wall-street"/>
    <meta property="og:site_name" content="CNN.gr"/>
    <meta property="article:published_time" content="2019-12-09T11:30:45+00:00"/>
    <meta property="og:title" content="Η ελληνική οικονομία «αποκαλύπτεται» στην ελίτ της Wall Street"/>
    <meta property="og:description" content="Στη Νέα Υόρκη βρίσκονται τέσσερις κορυφαίοι υπουργοί της κυβέρνησης, με επικεφαλής το Χρήστο Σταϊκούρα προκειμένου να συμμετάσχουν στο επενδυτικό συνέδριο της..."/>
  </head>
  <body>
    <article>
      <h1>Η ελληνική οικονομία «αποκαλύπτεται» στην ελίτ της Wall Street</h1>
      <h2>Στη Νέα Υόρκη βρίσκονται τέσσερις κορυφαίοι υπουργοί της κυβέρνησης, με επικεφαλής το Χρήστο Σταϊκούρα προκειμένου να συμμετάσχουν στο επενδυτικό συνέδριο της Capital Link, που παραδοσιακά προσελκύει την ελίτ της Wall Street. Η ελληνική αποστολή δίνει μεγάλη σημασία στις κατ’ ιδίαν συναντήσεις που θα λάβουν χώρα, γεγονός που καταδεικνύει το έντονο ενδιαφέρον των αμερικανών για επενδύσεις στα ελληνικά assets.</h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 13:30 , 09 December 2019 - 13:30</p>
      <p>Συγκεκριμένα, μπαράζ επαφών με την «αφρόκρεμα» των διεθνών επενδυτικών κεφαλαίων θα έχουν στην Νέα Υόρκη τέσσερις υπουργοί της κυβέρνησης που θα δώσουν το παρών στο <b>21ο Ετήσιο Capital Link Invest in Greece Forum</b> που διοργανώνει η Capital Link σε συνεργασία με το Χρηματιστήριο της Νέας Υόρκης.</p>
      <p>Ο υπουργός Οικονομικών θα έχει συναντήσεις με στελέχη της PIMCO, Goldman Sachs, Citibank, BlackRock, BlueCrest, Morgan Stanley, Helm, Nomura και Third Point. Τα συγκεκριμένα επενδυτικά κεφάλαια είναι από τα κορυφαία παγκοσμίως, ενώ κάποια από αυτά έχουν χτίσει <b>θέσεις σε <a href="https://www.cnn.gr/eidhseis/tag/7183/ellinika-omologa">ελληνικά ομόλογα</a> και <a href="https://www.cnn.gr/eidhseis/tag/6706/metoxes">μετοχές</a></b>.</p>
      <p>Ο Χρήστος Σταϊκούρας μεταβαίνει στη Νέα Υόρκη με τον «αέρα» της <b>ολοκλήρωσης της τέταρτης μεταμνημονιακής αξιολόγησης</b> και τα θετικά μακροοικονομικά νέα που καταδεικνύουν πως η οικονομία έχει εισέλθει στο δρόμο της ανάκαμψης, Το μήνυμα που θα στείλει ο Έλληνας υπουργός Οικονομικών στους fund managers είναι πως η Ελλάδα κερδίζει το στοίχημα της ανάπτυξης και αξίζει κάποιος να έρθει να επενδύσει.</p>
      <p>Επίσης, στα ραντεβού που θα έχει με μεγάλους «παίκτες» της αγοράς ομολόγων, όπως η <b>Pimco</b>, θα εξάρει τη δραστική μείωση του κόστους δανεισμού της χώρας και τη διατήρηση των αποδόσεων των ελληνικών ομολόγων σε ιστορικά χαμηλά.</p>
      <p>Από την πλευρά του ο υπουργός Ανάπτυξης, <a href="https://www.cnn.gr/eidhseis/tag/173/adonis-georgiadis"><b>Άδωνις Γεωργιάδης</b></a> θα συμμετάσχει σε δύο πολύ σημαντικά τραπέζια. Μάλιστα, στο ένα τραπέζι θα δώσει το παρών ο υπουργός Εμπορίου της κυβέρνησης του Τραμπ, <b>Γουίλμπορ</b> <b>Ρος</b>.</p>
      <p>Ο Άδωνις Γεωργιάδης θα έχει <b>επαφές με κορυφαίους διαχειριστές αμερικανικών επενδυτικών</b> <b>οίκων</b>, όπως η Goldman Sachs με τον επικεφαλής οικονομολόγο Jan Hatzius, η Blackstone, η Citigroup, η PIMCO, η Morgan Stanley. Επίσης στο συνέδριο θα παραβρεθούν ο Giulio Baratta, επικεφαλής χρηματοοικονομικών και αγορών ομολόγων για την περιοχή της Ευρώπης, της Μέσης Ανατολής και της Αφρικής της BNP Paribas, o Piotr Mietkowski επικεφαλής επενδυτικής τραπεζικής της BNP Paribas, o Morven Jones, επικεφαλής αγοράς ομολόγων της Nomura και o Antonios Tiplalexis γενικός διευθυντής της Nomura.</p>
      <p>Πληροφορίες θέλουν και τους τρεις οίκους αξιολόγησης (Standard &amp; Poor’s, Fitch και Μoody’s) να μετέχουν το συνέδριο της Capital Link, γεγονός που έχει τη σημασία του, αφού η ετυμηγορία τους για την ελληνική οικονομία έχει <b>ιδιαίτερη βαρύτητα</b> για τις αγορές και τους επενδυτές.</p>
      <p>Ο υπουργός Ανάπτυξης και επενδύσεων θα έχει και οne to one ραντεβού με συγκεκριμένους επενδυτές, στους οποίους θα παρουσιάσει τις <b>επενδυτικές ευκαιρίες</b> στην Ελλάδα αλλά και τα κίνητρα που έχει θεσπίσει η κυβέρνηση για όσους επιλέξουν να τοποθετήσουν κεφάλαια στη χώρα μας.</p>
      <p>Την ελληνική αποστολή συμπληρώνουν ο υπουργός Τουρισμού <b>Χάρης Θεοχάρης</b>, ο υπουργός Ναυτιλίας <b>Γιάννης Πλακιωτάκης</b>, ο υφυπουργός Ανάπτυξης και Επενδύσεων <b>Γιάννης Τσακίρης</b>, ο υφυπουργός Περιβάλλοντος <b>Γεράσιμος Θωμάς</b> και ο υφυπουργός Οικονομικών <b>Γιώργος Ζαββός</b>.</p>
      <p>Επίσης θα συμμετάσχουν και οι <b>Riccardo Lambiris</b>, διευθύνων σύμβουλος του ΤΑΙΠΕΔ, <b>Γιώργος Πιτσιλής</b>, διοικητής της ΑΑΔΕ, και ο <b>Δημήτρης Τσάκωνας</b> του ΟΔΔΗΧ. Στο επίσημο δείπνο θα μιλήσει ο υπουργός Εμπορίου των ΗΠΑ Γουίλμπουρ Ρος, ενώ θα τιμηθεί για την επενδυτική δραστηριότητά του στην Ελλάδα ο <b>Τζον Πόλσον</b>.</p>
      <p>Στο 21ο Ετήσιο Capital Link Invest in Greece Forum θα συμμετάσχουν <b>Έλληνες επιχειρηματίες</b>, αλλά και <b>τραπεζικοί παράγοντες</b>. Οι κλάδοι που θα βρεθούν στο επίκεντρο του ενδιαφέροντος είναι ο τραπεζικός, τα ελληνικά κρατικά ομόλογα, η ενέργεια, οι υποδομές, τα ακίνητα, η ασφαλιστική αγορά και ο τουρισμός. Από πλευράς εγχώριων ομίλων, το παρών στη Νέα θα δώσουν οι 4 συστημικές τράπεζες (Alpha Bank, Eurobank, Εθνική Τράπεζα και Τράπεζα Πειραιώς), η Aegean Airlines, η ΕΥΔΑΠ, τα ΕΛΠΕ, η Lamda Development, η Μυτιληναίος, ο ΟΠΑΠ, η ΔΕΗ, η Prodea Investments TEMES S.A και η Titan Cement Group.</p>
      <p>Εν τω μεταξύ, όπως είναι αναμενόμενο, ένα μεγάλο μέρος του συνεδρίου θα επικεντρωθεί στον <b>τραπεζικό κλάδο</b> και στο μεγάλο project μείωσης των μη εξυπηρετούμενων ανοιγμάτων (NPEs) που έχουν μπροστά τους οι τράπεζες και το οποίο ξεκινάει και τυπικά με την ψήφιση του «<b>Ηρακλή</b>». Ο υφυπουργός Οικονομικών αρμόδιος για τον χρηματοπιστωτικό τομέα θα ανοίξει το σχετικό πάνελ στο οποίο θα βρίσκονται ο διευθύνων σύμβουλος της Τρ. Πειραιώς, Χρήστος Μεγάλου, ο διευθύνων σύμβουλος της Εθνικής Τράπεζας, Παύλος Μυλωνάς, ο διευθύνων σύμβουλος της Alpha Bank, Βασίλης Ψάλτης, ο πρόεδρος της Eurobank, Γιώργος Ζανιάς καθώς και ο σύμβουλος της ΕΚΤ, Φραντσέσκο Ντρούντι.</p>
      <p>Σημειώνεται πως αύριο, το Χρηματιστήριο της Νέας Υόρκης διοργανώνει την «<b>Ημέρα της Ελλάδας</b>», με την ελληνική κυβερνητική αποστολή και τις ελληνικών συμφερόντων εταιρείες που είναι εισηγμένες στη Wall Street να χτυπούν το καμπανάκι της λήξης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/199594/rythmos-anaptyxis-2-1-sto-enneamino-toy-2019-ayxisi-toy-aep-kata-2-3-sto-g-trimino">Ρυθμός ανάπτυξης 2,1% στο εννεάμηνο του 2019 - Αύξηση του ΑΕΠ κατά 2,3% στο γ' τρίμηνο</a>
        </li>
        <li>
          <a href="https://www.cnn.gr/oikonomia/story/199482/h-elliniki-oikonomia-allazei-ta-dedomena-30th-annual-greek-economic-summit">«Η Ελληνική Οικονομία αλλάζει τα δεδομένα» - 30th Annual Greek Economic Summit</a>
        </li>
        <li>
          <a href="https://www.cnn.gr/oikonomia/epixeiriseis/story/200089/intralot-inc-o-lampros-klironomos-neos-genikos-oikonomikos-dieythyntis">Ιntralot Inc: Ο Λάμπρος Κληρονόμος νέος Γενικός Οικονομικός Διευθυντής</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/6264/elliniki-oikonomia">ΕΛΛΗΝΙΚΗ ΟΙΚΟΝΟΜΙΑ</a>
        </li>
        <li>
          <a href="https://www.cnn.gr/eidhseis/tag/16397/wall-street">WALL STREET</a>
        </li>
        <li>
          <a href="https://www.cnn.gr/eidhseis/tag/3470/xristos-staikoyras">ΧΡΗΣΤΟΣ ΣΤΑΙΚΟΥΡΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/12/09/200100/snapshot/2528088.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/09/200093/snapshot/IMG_4269-n88.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/12/09/200103/snapshot/tsipras.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/09/200096/snapshot/20191209_2_156.jpg"/>
      </figure>
    </article>
  </body>
</html>