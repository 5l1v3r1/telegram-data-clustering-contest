<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813452/%D8%B6%D8%B1%DB%8C%D8%A8-%D8%A7%D9%85%D9%86%DB%8C%D8%AA-%D8%AA%D8%B9%D8%B1%D9%81%D9%87-%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%A8%D8%A7%D9%84%D8%A7-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:14:20+00:00"/>
    <meta property="og:title" content="ضریب امنیت تعرفه‌های انتخاباتی بالا است"/>
    <meta property="og:description" content="عضو هیأت مرکزی نظارت بر انتخابات با بیان اینکه احتمال خدشه به تعرفه‌های انتخاباتی نزدیک به صفر است، گفت: نظارت بر امنیت تعرفه‌ها با دقت بسیار بالایی صورت می‌گیرد."/>
  </head>
  <body>
    <article>
      <h6 class="kicker">عضو هیأت مرکزی نظارت بر انتخابات:</h6>
      <h1>ضریب امنیت تعرفه‌های انتخاباتی بالا است</h1>
      <address>
        <time datetime="2019-12-09T11:14:20+00:00">09 Dec 2019, 11:14</time>
      </address>
      <p>عضو هیأت مرکزی نظارت بر انتخابات با بیان اینکه احتمال خدشه به تعرفه‌های انتخاباتی نزدیک به صفر است، گفت: نظارت بر امنیت تعرفه‌ها با دقت بسیار بالایی صورت می‌گیرد.</p>
      <p>به گزارش ایسنا به نقل از شورای نگهبان، محمدحسن صادقی‌مقدم عضو حقوقدان و معاون اجرایی و امور انتخابات شورای نگهبان به همراه جمعی از مسئولان برگزاری انتخابات با حضور در شرکت چاپ و نشر بانک ملی ایران از چگونگی روند چاپ تعرفه‌های یازدهمین دوره مجلس شورای اسلامی بازدید کردند.<br/><br/>در این بازدید حمید شهرابی فراهانی مدیرعامل شرکت چاپ و نشر بانک ملی، گزارشی از عملکرد این شرکت در سنوات گذشته و از چگونگی روند چاپ تعرفه انتخابات یازدهمین دوره انتخابات مجلس شورای اسلامی ارائه کرد.<br/><br/>صادقی‌مقدم پس از بازدید از محل چاپ تعرفه‌های انتخاباتی در شرکت چاپ و نشر بانک ملی گفت: از تلاش مدیران و کارکنان این شرکت که به صورت شبانه‌روزی و با هوشیاری و تحت مراقبت‌های کامل خدمات مهم و مؤثر چاپ اسکناس، تولید کارت‌های هوشمند و به‌ویژه تعرفه‌های انتخاباتی را انجام می‌دهند، سپاسگزاری می‌کنیم.<br/><br/>عضو هیأت مرکزی نظارت بر انتخابات خاطرنشان کرد: با نظارت‌های ناظران شورای نگهبان و هوشیاری و تلاش‌های همکاران در چاپخانه تاکنون هیچ موردی مبنی بر نمونه برداری یا تکثیر گزارش نشده است.</p>
      <p>معاون اجرایی و امور انتخابات شورای نگهبان افزود: در تعرفه‌های انتخابات یکی از موضوعات مهم، مؤلفه‌های امنیتی به کار رفته در برگه‌های أخذ رأی است که باید همه فرایند طراحی، چاپ و آماده‌سازی برگه‌های أخذ رأی با دقت بسیار بالا و تحت تدابیر خاص امنیتی انجام شود.</p>
      <p>صادقی مقدم ادامه داد: با اطمینان عرض می‌کنم تلاش‌ها و مراقبت‌های مستمری که بر امکانات نرم‌افزاری و سخت‌افزاری به کار رفته در چاپ و توزیع تعرفه‌های انتخاباتی وجود دارد، اطمینان خاطری برای مردم عزیز و انقلابی کشور ایران اسلامی است که کارهای این مرکز در نهایت امنیت و مراقبت‌های لازم انجام می‌شود و احتمال خدشه به تعرفه‌ها نزدیک صفر است.<br/><br/>معاون اجرایی و امور انتخابات با بیان اینکه جایگاه انتخابات در نظام جمهوری اسلامی از جایگاه رفیعی برخوردار است، خاطرنشان کرد: این نظام برخاسته از مردم و متمرکز بر آرای آنان است؛ هرکدام از انتخابات در جمهوری اسلامی ایران نیز برگ زرینی بر اوراق زرین این مرز و بوم است که نشان از حضور مستمر و مسئولانه مردم دارد.<br/><br/>وی با اشاره به اینکه مردم عزیز مجدداً با حضور در انتخابات پیش‌رو (دوم اسفند ۱۳۹۸) برگ زرین دیگری بر تارک افتخارات کشور خواهند افزود، گفت: مردم نشان خواهند داد سرنوشت کشور برایشان بسیار اهمیت دارد و به جمهوری اسلامی علاقمند هستند.</p>
      <p>صادقی‌مقدم در پایان با بیان اینکه انشاءالله مردم در انتخابات پیش‌رو به افراد شایسته رأی خواهند داد، افزود: مجلس شورای اسلامی رکن اساسی قانونگذاری است که برای کارهای اجرایی کشور ریل‌گذاری می‌کند و انتظار است افراد متخصص در حوزه قانونگذاری و حوزه‌های مختلفی که مورد نیاز کشور است وارد مجلس شوند تا با احساس مسئولیتی که دارند وظایف نمایندگی خود را به شایستگی انجام دهند.</p>
      <p>انتهای پیام</p>
    </article>
  </body>
</html>