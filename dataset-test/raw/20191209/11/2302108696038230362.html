<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/proiectul-de-reducere-a-cotei-tva-la-16-initiat-de-liberalul-florin-roman-a-fost-introdus-pe-ordinea-de-zi-a-plenului-camerei-deputatilor-de-catre-psd-alegerea-primarilor-in-doua-tururi-si-reducer.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T11:13:30+00:00"/>
    <meta property="og:title" content="Proiectul de reducere a cotei TVA la 16%, inițiat de liberalul Florin Roman, a fost introdus pe ordinea de zi a plenului Camerei Deputaților de către PSD / Alegerea primarilor în două tururi și reducerea numărului de parlamentari, ținute la sertar"/>
    <meta property="og:description" content="Conducerea Camerei Deputaţilor a decis, luni, introducerea pe ordinea de zi a unei propuneri legislative a liderului deputaţilor liberali, Florin Roman,"/>
  </head>
  <body>
    <article>
      <h1> Proiectul de reducere a cotei TVA la 16%, inițiat de liberalul Florin Roman, a fost introdus pe ordinea de zi a plenului Camerei Deputaților de către PSD / Alegerea primarilor în două tururi și reducerea numărului de parlamentari, ținute la sertar </h1>
      <address><time datetime="2019-12-09T11:13:30+00:00">09 Dec 2019, 11:13</time> by <a rel="author">Redacția</a></address>
      <p>Conducerea Camerei Deputaţilor a decis, luni, introducerea pe ordinea de zi a unei propuneri legislative a liderului deputaţilor liberali, Florin Roman, referitoare la reducerea nivelului cotei standard de TVA de la 19% la 16% de la 1 ianuarie 2020, în timp ce propunerile PMP privind alegerile primarilor în două tururi şi reducerea numărului de parlamentari la 300 au fost respinse, transmite Agerpres.</p>
      <p>Proiectul iniţiat de liberalul Florin Roman aduce modificări în Codul fiscal şi prevede, pe lângă reducerea nivelului cotei standard de TVA de la 19% la 16%, şi extinderea aplicării cotei reduse de TVA de 5%, faţă de cota redusă de 9%, pentru „livrarea de alimente destinate consumului uman şi animal, animale şi păsări vii din specii domestice, seminţe, plante şi ingrediente utilizate în prepararea alimentelor, produse utilizate pentru a completa sau înlocui alimentele”.</p>
      <p>Proiectul a fost adoptat de Senat în 21 octombrie, iar Camera Deputaţilor este for decizional.</p>
      <ul>
        <li>
          <b>Citește și: <a href="https://www.g4media.ro/supraacciza-la-carburanti-si-supraimpozitarea-contractelor-de-munca-part-time-au-fost-eliminate-prin-votul-parlamentului-proiectul-merge-la-promulgare.html">Supraacciza la carburanți și supraimpozitarea contractelor de muncă part-time au fost eliminate, prin votul Parlamentului. Proiectul merge la promulgare</a></b>
        </li>
      </ul>
      <p>Biroul permanent a mai decis introducerea pe ordinea de zi a plenului Camerei Deputaţilor şi a altor proiecte, referitoare la: pensiile ocupaţionale, iniţiat de Guvernul Dăncilă, Rezervaţia Biosferei „Delta Dunării”, iniţiat de parlamentari ai PSD.</p>
      <p>Potrivit unui comunicat al PMP, deputaţii PSD şi UDMR au votat, în şedinţa Biroului permanent, împotriva introducerii pe ordinea de zi a plenului a proiectelor iniţiate de către Partidul Mişcarea Populară, care vizează alegerea primarilor în două tururi de scrutin şi reducerea numărului de parlamentari la 300.</p>
      <p>„Cele două proiecte au fost adoptate tacit de către Senat şi ar fi trebuit să intre de mult în dezbaterea Camerei Deputaţilor, însă aceeaşi monstruoasă coaliţie PSD-UDMR se foloseşte de toate tertipurile pentru a opri aceste iniţiative, inclusiv prin măcelărirea proiectelor prin intermediul unei comisii parlamentare speciale. Partidul Mişcarea Populară atrage public atenţia că cele două proiecte de lege reprezintă priorităţi urgente pentru România şi solicită tuturor parlamentarilor să le susţină. De asemenea, reamintim că cele două proiecte s-au aflat pe lista condiţiilor PMP pentru susţinerea Guvernului, fapt pentru care îi cerem prim-ministrului Ludovic Orban să emită ordonanţe de urgenţă în acest sens sau să-şi asume răspunderea”, conform sursei citate.</p>
      <p>Secretarul general al PSD, senatorul de Olt Paul Stănescu, a declarat joi, la Slatina, că în perioada următoare social-democraţii vor fi foarte atenţi la „derapajele” Guvernului PNL, iar în Parlament vor scoate de la sertar toate iniţiativele depuse de liberali pe perioada guvernării PSD.</p>
      <p>Stănescu a acuzat PNL de ipocrizie când susţine că PSD a lăsat găuri multe, însă îşi permite să piardă un miliard de euro prin eliminarea supraaccizei la carburanţi şi a impozitării contractelor part-time.</p>
      <p>„Sigur că am discutat (n.red.: la ultimul Comitet Executiv al PSD) şi despre programul legislativ din următoarea perioadă. Aţi aflat ce s-a întâmplat în Parlament cu recursul compensatoriu şi ipocrizia guvernului liberal: ei spun că au găsit găuri foarte multe, dar tot în Parlament vor să elimine supraacciza la carburanţi, contractele part-time, asta înseamnă aproape un miliard de euro. Câtă ipocrizie poţi să ai: spui că nu ai bani, dar elimini nişte taxe, faci nişte lucruri, probabil că ei şi acum sunt în campanie electorală. Eu cred că ei trebuie să gândească că sunt răspunzători de guvernarea ţării la ora asta, că tot ceea ce au spus, că guvernul PSD a lăsat găuri – nu e adevărat, sunt doar chestiuni populiste lansate de PNL. Sigur că vom fi foarte atenţi şi vom taxa toate derapajele la nivelul Guvernului, iar în Parlament toate proiectele legislative depuse în perioada guvernării PSD le vom lua de la sertar şi le vom pune pe masă să vedem dacă le mai susţin. Dacă nu mai susţin, probabil că electoratul se va gândi cu multă atenţie la ce se va întâmpla în perioada următoare”, a spus Stănescu, într-o conferinţă de presă.</p>
      <p>
        <i>Foto: Inquam Photos / George Călin</i>
      </p>
    </article>
  </body>
</html>