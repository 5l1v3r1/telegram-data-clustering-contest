<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/raluca-turcan-romanii-puteau-trai-ca-afara-daca-dezvoltarea-tarii-nu-e-infranata-de-coruptie_1411177.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T11:37:07+00:00"/>
    <meta property="og:title" content="Raluca Turcan: Românii puteau trăi ca 'afară' dacă dezvoltarea țării nu e înfrânată de corupție"/>
    <meta property="og:description" content="Raluca Turcan a declarat că românii ar fi putut trăi ca „afară” dacă dezvoltarea țării nu ar fi fost frânată de corupței și de grupările de..."/>
  </head>
  <body>
    <article>
      <h1>Raluca Turcan: Românii puteau trăi ca 'afară' dacă dezvoltarea țării nu e înfrânată de corupție</h1>
      <address><time datetime="2019-12-09T11:37:07+00:00">09 Dec 2019, 11:37</time> by <a rel="author">Alexandra Cruceru</a></address>
      <p>Raluca Turcan a declarat că românii ar fi putut trăi ca „afară” dacă dezvoltarea țării nu ar fi fost frânată de corupței și de grupările de interese care se învârteau în jurul puterii politice. Vicepremierul a precizat că Guvernul își ia un angajament ferm pentru sprijinirea luptei cu acest flagel.</p>
      <p>„Românii puteau trăi ca «afară», dacă dezvoltarea țării nu era frânată de corupție și grupările de interese care se roteau în jurul puterii politice! Corupția din ultimii 30 de ani a făcut ca românii să emigreze în masă nu doar în căutarea unui nivel de trai mai bun, ci și a unei societăți fără corupție – unde cetățeanul să fie pus pe primul loc. Milioane de părinți și copii au fost goniți din România de efectele corupției și au fost nevoiți să își facă un viitor departe de țară”, a scris Raluca Turcan, luni pe Facebook, cu prilejul Zilei Internaționale anticorupție.</p>
      <p>Ea a mai spus că Executivul Orban se angajaează ferm în lupta împotriva corupției și stoparea acestui flagel în politici, administrație, școli, spitale sau vămi.</p>
      <p>„Vom stopa mica și marea corupție, din politică, din administrație, din școli, din spitale sau din vămi. Vom crește calitatea serviciilor publice pentru fiecare român, vom da încredere oamenilor că se poate trăi bine și la noi în țară. Astăzi (luni - n.r.), de Ziua Internațională împotriva corupției, Guvernul României își ia un angajament ferm în susținerea tuturor instituțiilor în lupta cu acest flagel!”, a conchis Turcan.</p>
    </article>
  </body>
</html>