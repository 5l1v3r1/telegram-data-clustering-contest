<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/12/09/gasly-nem-volt-fair-lefokozni/"/>
    <meta property="og:site_name" content="Vezess"/>
    <meta property="article:published_time" content="2019-12-09T11:43:05+00:00"/>
    <meta property="og:title" content="Gasly: Nem volt fair lefokozni"/>
    <meta property="og:description" content="Az évet a Red Bull Racingnél kezdő, a nyári szünet után a Toro Rossóhoz visszaküldött, Brazíliában a kiscsapat autójával dobogós eredményt szerző Pierre Gasly maga sem hiszi, milyen éve volt."/>
  </head>
  <body>
    <article>
      <h1>Gasly: Nem volt fair lefokozni</h1>
      <address><time datetime="2019-12-09T11:43:05+00:00">09 Dec 2019, 11:43</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>Az évet a Red Bull Racingnél kezdő, a nyári szünet után a Toro Rossóhoz visszaküldött, Brazíliában a kiscsapat autójával dobogós eredményt szerző Pierre Gasly maga sem hiszi, milyen éve volt.</b>
      </p>
      <p>Miután Daniel Ricciardo a várakozások ellenére meglepetésre úgy döntött, a Red Bull helyett a Renault-nál folytatja a pályafutását 2019-től, a csapat az ausztrál helyére a 2018-ban a Toro Rossónál ígéretesen szereplő neveltjét, Pierre Gaslyt ültette 2019-re.</p>
      <p>Az ígéretek azonban beváltatlanok maradtak, Gasly egyszerűen nem tudta tartani a lépést Max Verstappennel, küszködött, nem javult, így az előzetes fogadkozások ellenére nem tölthette ki az évet a nagycsapatnál, a nyári szünetben bejelentették, hogy visszaküldik a Toro Rossóhoz, helyére pedig az idén bemutatkozott Alexander Albon kerül a nagycsapatnál.</p>
      <p>“Amikor megtudtam a hírt, természetesen nagyon megdöbbentem és dühös is voltam. Nem éreztem fairnek, ugyanis az első hat hónapban a csapat messze nem járt ott, ahol kellett volna. És persze, hogy ez számít, hiszen az ember mindig szeretne a leggyorsabb autóban ülni” – nyilatkozta visszatekintve Gasly a Motorsport Weeknek.</p>
      <p>“Próbáltam változtatni a magam módján, és ígéreteket is kaptam, amikből végül nem lett semmi. Sok minden nem úgy alakult, ahogy kellett volna. De ez lett belőle, eldőlt, megtörtént, én nem tudtam változtatni rajta.”</p>
      <figure>
        <img src="https://vezess2.p3k.hu/app/uploads/2019/08/gasly_toro_rosso-700x467.jpg"/>
      </figure>
      <p>A francia a Toro Rossóhoz visszatérve mindenképp bizonyítani akarta, hogy jó F1-es pilóta, és a kiscsapatnál tényleg jobban is mentek a dolgai.</p>
      <p>“Úgy voltam vele, hogy oké, van kilenc futamom, amikor megmutathatom a képességeimet, a tempómat, a kiegyensúlyozottságomat, azokat a dolgokat, amiket egészen addig demonstráltam, amíg a Red Bullhoz nem kerültem.”</p>
      <p>“Minden kategóriában, minden szezonban gyors voltam előtte, csak ez a hat hónap volt a pályafutásom során, amikor nem mentek jól a dolgaim. Mégis hirtelen mindenki azzal jött, hogy vajon tudom-e, hogyan kell fékezni, hogyan kell kanyarodni, ilyenek, ilyen hülyeségek vannak abból, ha az információk a csapaton belül maradnak.”</p>
      <p>“Szóval úgy voltam vele, hogy rendben, akkor most minden korábbinál keményebben dolgozom majd, hogy bizonyítsak a maradék kilenc futamon, hogy ugyanazzal a hozzáállással, az év elejéhez képest nem változtatva menjek és így is mindig topon legyek.”</p>
      <figure>
        <img src="https://vezess2.p3k.hu/app/uploads/2019/11/verstappen_gasly-700x467.jpg"/>
      </figure>
      <p>A fordulatos, a középmezőny tagjainak is esélyt nyújtó Brazil Nagydíjon végül minden összeállt Gaslynak, a befutónál a világbajnok Lewis Hamiltonnal csatázva megszerezte a 2. helyet, egyben pályafutása első Forma-1-es dobogós helyezését.</p>
      <p>“Pár barátom nemrég azt mondta, kész hollywoodi sztori volt az idei évem, egyszerűen annyi minden történt, hogy filmben már el sem hinné az ember. És én is valami ilyet érzek. Mindenféle érzelmet megéltem, frusztráció, harag, aztán életem egyik legszomorúbb pillanata Spában Anthoine miatt (Hubert, Gasly gyerekkori barátja, aki a Forma-2-es futamon halálos balesetet szenvedett – a szerk.), majd két hónappal később életem egyik legboldogabbja az első F1-es dobogó miatt.”</p>
      <p>“Kész hullámvasút volt ez, ugyanakkor nagyon sokat is tanultam mind emberileg, mind versenyzőként. Azért ez még csak a második igazi F1-es idényem volt, szóval bőven volt mit felfedezni, megtapasztalni.”</p>
      <table>
        <tr>
          <td valign="top">
            <a href="https://www.vezess.hu/firstclass/2019/11/25/igy-keruld-el-a-plusz-kilokat-az-unnepek-alatt/">
              <pic src="https://vezess2.p3k.hu/app/uploads/2019/11/fogyos-ember-196x131.jpg"/>
            </a>
          </td>
          <td valign="top">
            <a href="https://www.vezess.hu/firstclass/2019/11/25/igy-keruld-el-a-plusz-kilokat-az-unnepek-alatt/">
              <b>Így kerüld el a plusz kilókat az ünnepek alatt<br/></b>
            </a>
            <a href="https://www.vezess.hu/firstclass/2019/11/25/igy-keruld-el-a-plusz-kilokat-az-unnepek-alatt/">Kevés olyan ember akad az országban, aki decemberben nem…</a>
          </td>
        </tr>
      </table>
      <footer>Forrás: Fotó: Getty Images</footer>
    </article>
  </body>
</html>