<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/actualitate/269745/datele-unui-sucevean-pentru-un-card-de-fidelitate-la-farmacie-folosite-de-doi-farmacisti-suceveni-sot-si-sotie-pentru-jocuri-de-noroc-on-line-cei-doi-au-fost-trimisi-in-judecata"/>
    <meta property="og:site_name" content="NewsBucovina"/>
    <meta property="article:published_time" content="2019-12-09T11:08:29+00:00"/>
    <meta property="og:title" content="Datele unui sucevean pentru un card de fidelitate la farmacie, folosite de doi farmaciști suceveni, soț și soție, pentru jocuri de noroc on line. Cei doi au fost trimiși în judecată"/>
    <meta property="og:description" content="Procurorii Parchetului de pe lângă Tribunalul Suceava au anunțat, luni, trimiterea în judecată a doi inculpaţi (soţ şi soţie), cercetaţi în stare de libertate, pentru tentativa la infracţiunea de fraudă informatică, infracţiunea de evaziune fiscală şi infracţiunile de fals în înscrisuri sub semnătură privată. Anchetatorii suceveni arată în rechizitoriu că cei doi sunt  soţ şi …"/>
  </head>
  <body>
    <article>
      <h1>Datele unui sucevean pentru un card de fidelitate la farmacie, folosite de doi farmaciști suceveni, soț și soție, pentru jocuri de noroc on line. Cei doi au fost trimiși în judecată</h1>
      <address>
        <time datetime="2019-12-09T11:08:29+00:00">09 Dec 2019, 11:08</time>
      </address>
      <p>Procurorii Parchetului de pe lângă Tribunalul Suceava au anunțat, luni, trimiterea în judecată a doi inculpaţi (soţ şi soţie), cercetaţi în stare de libertate, pentru tentativa la infracţiunea de fraudă informatică, infracţiunea de evaziune fiscală şi infracţiunile de fals în înscrisuri sub semnătură privată.</p>
      <p>Anchetatorii suceveni arată în rechizitoriu că cei doi sunt  soţ şi soţie şi ambii profesează, ca farmacişti, la puncte de lucru din judeţul Suceava ale aceleiaşi farmacii.</p>
      <figure>
        <img src="https://www.newsbucovina.ro/wp-content/uploads/2019/12/casino-gambling-jocuri-noroc-on-line.jpg"/>
      </figure>
      <p>Procurorii suceveni au stabilit că în cursul lunii martie 2015, un sucevean a mers la punctul de lucru al farmaciei unde a obţinut un card de fidelitate, ocazie cu care farmacistul  a intrat în posesia unei copii scanate a actului de identitate al persoanei vătămate.</p>
      <p>Ulterior, în cursul lunii aprilie 2016 cei doi soți au introdus date informatice false în sistemul informatic al unui organizator de jocuri de noroc la distanţă (on-line), în scopul de a obține câștiguri.</p>
      <p>Astfel, în data de 23 aprilie 2016 ei au creat un cont de jucător pe site-ul gestionat de respectivul organizator de jocuri de noroc, sub identitatea beneficiarului cardului de fidelitate, în baza copiei scanate a actului de identitate.</p>
      <p>Cei doi soți au folosit ulterior acest cont de jucător, sub identitatea clientului şi au realizat câștiguri din jocuri de noroc la distanță în sumă de 2.356 lei, sumă achitată către cei doi inculpaţi, acţiuni care după opinia procurorilor sunt apte de a produce o pagubă persoanei a cărei identitate a fost folosită, constând în obligaţiile fiscale aferente venitului din jocuri de noroc, prejudiciu care încă nu s-a produs.</p>
      <p>Ancheta a mai stabilit că farmacistul a mers în 24 aprilie 2016 la un punct de lucru al organizatorului de jocuri de noroc unde a depus în numerar suma de 500 lei printr-o dispoziție de încasare şi a semnat în fals dispoziţia menţionată cu numele persoanei a cărei identitate au preluat-o, iar în 28 aprilie, soția sa a mers la același punct de lucru și a încasat suma de 2.356 lei câștigată folosind falsa identitate.</p>
      <p>Procurorii mai arată că cei doi au ascuns sursa impozabilă obţinută în cursul anului 2016, în sensul că, după ce în luna aprilie 2016 au creat, folosind date false, un cont de jucător pe o platformă de jocuri de noroc la distanţă, sub identitate falsă au folosit acest cont de jucător şi au obţinut la data de 28.04.2016 câştiguri din jocuri de noroc la distanţă în sumă de 2.356 lei, venituri pe care nu le-au declarat organelor fiscale, modalitate în care s-au sustras de la plata impozitului pe venitul realizat.</p>
      <p>Cauza a fost instrumentată de procurorii din cadrul Parchetului de pe lângă Tribunalul Suceava împreună cu poliţiştii din cadrul Inspectoratului de Poliţie al judeţului Suceava – Serviciul de Investigare a Criminalităţii Economice.</p>
      <p>Dosarul va fi judecat de Tribunalul Suceava.</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/actualitate/269813/un-barbat-din-brosteni-cu-un-cutit-a-jefuit-o-farmacie-din-zona-centrala-a-sucevei-el-a-plecat-cu-680-de-lei-si-a-fost-prins-de-politisti-intr-o-sala-de-jocuri-de-noroc"/>
        <a href="https://www.newsbucovina.ro/actualitate/269810/primaria-suceava-castiga-titlul-de-excelenta-in-transport-public-si-mobilitate-ion-lungu-pentru-al-treilea-an-consecutiv-municipiul-suceava-castiga-un-titlul-de-excelenta-la-gala-asociatiei-municipi"/>
        <a href="https://www.newsbucovina.ro/actualitate/269803/directorul-general-al-cnair-urmeaza-sa-ajunga-la-suceava-pentru-a-discuta-solicitarile-lui-gheorghe-flutur-privind-finantarea-si-inceperea-lucrarilor-la-drumul-expres-siret-suceava-bucuresti-si-la-sos"/>
      </related>
    </article>
  </body>
</html>