<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/obmin_polonenimi_u_formati_vsih_na_vsih_u_rosiyi_nazvali_termini_provedennya_n1245886"/>
    <meta property="og:site_name" content="24 Канал"/>
    <meta property="article:published_time" content="2019-12-09T11:58:00+00:00"/>
    <meta property="og:title" content="Обмін полоненими у форматі &quot;всіх на всіх&quot;: у Росії назвали терміни проведення"/>
    <meta property="og:description" content="Найімовірніше, ще до кінця 2019 року Україна та Росія проведуть черговий обмін полоненими, який планується у форматі &quot;всіх на всіх&quot;. Це може трапитись ближче до дати католицького Різдва – 25 грудня."/>
  </head>
  <body>
    <article>
      <h1>Обмін полоненими у форматі "всіх на всіх": у Росії назвали терміни проведення</h1>
      <address><time datetime="2019-12-09T11:58:00+00:00">09 Dec 2019, 11:58</time> by <a rel="author" href="https://24tv.ua/irina_vihrushh_tag6157/" target="_blank">Ірина Вихрущ</a></address>
      <p>
        <b>Найімовірніше, ще до кінця 2019 року Україна та Росія проведуть черговий обмін полоненими, який планується у форматі "всіх на всіх". Це може трапитись ближче до дати католицького Різдва – 25 грудня.</b>
      </p>
      <p>Таку заяву зробив глава Центру політичної кон'юнктури Олексій Чеснаков, передає інформагентство "<a href="https://www.interfax.ru/world/687206">Интерфакс</a>". Слід зауважити, що Чеснаков є прибічником та активним учасником команди Владислава Суркова – "правої руки Путіна" на Донбасі.</p>
      <blockquote>Актуально: <a href="https://24tv.ua/pristayko_pro_noviy_obmin_polonenimi_nad_tsim_pratsyuyemo_kozhen_bozhiy_den_n1233892">Пристайко про новий обмін полоненими: Над цим працюємо кожен Божий день</a></blockquote>
      <aside>Обмін всіх встановлених на всіх встановлених – так, цілком можливо, за цією формулою можна чекати (обміну – 24 канал) до кінця року, ближче до Різдва,<cite>– зазначив він.</cite></aside>
      <figure>
        <img src="https://24tv.ua/resources/photos/news/620_DIR/201909/1203000_9388567.jpg?201910180424"/>
      </figure>
      <p>Про те, що під час саміту "нормандської четвірки" він збирається говорити<a href="https://24tv.ua/zelenskiy_hoche_domovitis_z_rosiyeyu_pro_obmin_polonenimi_vsih_na_vsih_n1243644"> про обмін полоненими у форматі "всіх на всіх" </a>раніше казав сам Зеленський.</p>
      <p>До цього у Кремлі заявляли, що переговори щодо цього питання перебувають на фінальному етапі, щоправда, називали<a href="https://24tv.ua/u_rosiyi_anonsuvali_masshtabniy_obmin_polonenimi_u_formati_250_na_100_n1240484"> інший формат – 250 на 100</a>. Україна начебто мала б передати Росії аж 250 затриманих зі свого боку.</p>
      <p><b>Що відомо про попередній <a href="https://24tv.ua/obmin_polonenimi_tag5391/">обмін полоненими</a>?</b>Вранці 7 вересня Росія та Україна провели обмін утримуваними за схемою "35 на 35". На Батьківщину повернулися 24 військовополонені моряки, які були захоплені біля Керченської протоки, та 11 політв'язнів: Роман Сущенко, Володимир Балух, Олександр Кольченко, Микола Карпюк, Станіслав Клих, Павло Гриб, Артур Панов, Євген Панов, Едем Бекіров, Олексій Сизонович та Олег Сенцов.</p>
    </article>
  </body>
</html>