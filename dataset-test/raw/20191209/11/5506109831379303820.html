<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/18/2156613/%D8%B4%D9%81%D8%A7%D9%81-%D8%B3%D8%A7%D8%B2%DB%8C-%D9%88-%D8%B1%D9%88%D8%B4%D9%86-%D8%B3%D8%A7%D8%B2%DB%8C-2-%D8%A7%D9%88%D9%84%D9%88%DB%8C%D8%AA-%D8%A2%D8%B3%D8%AA%D8%A7%D9%86-%D9%82%D8%AF%D8%B3-%D8%AF%D8%B1-%D8%B9%D8%B1%D8%B5%D9%87-%D9%81%D8%B9%D8%A7%D9%84%DB%8C%D8%AA-%D9%87%D8%A7%DB%8C-%D8%A7%D9%82%D8%AA%D8%B5%D8%A7%D8%AF%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-12-09T11:17:22+00:00"/>
    <meta property="og:title" content="«شفاف‌سازی» و «روشن‌سازی» ۲ اولویت آستان قدس در عرصه فعالیت‌های اقتصادی است"/>
    <meta property="og:description" content="به گزارش خبرگزاری تسنیم از اراک، مصطفی خاکسار ظهر امروز در مراسم افتتاحیه خط تولید کمباین برنج در شرکت کمباین‌سازی ایران در اراک با اشاره به رویکرد و سیاست‌های آستان قدس رضوی اظهار داشت: آستان قدس رضوی در رویکرد و سیاست‌های جدید خود در عرصه‌های مختلف حوزه اقتصادی ضمن اینکه توجه جدی به امر ساماندهی و نظم‌بخشی بیشتر به کارهای خود را دارد، در این بخش به‌طور جدی به روشن‌سازی و شفاف‌سازی تکیه می‌کند تا آنچه که در اختیار قرار دارد را بسیار روشن و واضح در اختیار مسئولان و مردم قرار داده و با توجه به همه وظایف شرعی و قانونیکار خود را به سرعت جلو می‌برد."/>
  </head>
  <body>
    <article>
      <h1>«شفاف‌سازی» و «روشن‌سازی» ۲ اولویت آستان قدس در عرصه فعالیت‌های اقتصادی است</h1>
      <h2>قائم مقام تولیت آستان قدس رضوی با بیان اینکه «شفاف‌سازی» و «روشن‌سازی» دو اولویت آستان قدس در عرصه فعالیت‌های اقتصادی است از وعده آستان قدس برای رسیدن به تولید ۱۰۰ درصدی کمباین برداشت برنج در کشور خبر داد.</h2>
      <address>
        <time datetime="2019-12-09T11:17:22+00:00">09 Dec 2019, 11:17</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1396/11/04/1396110410491183813120694.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از<b> اراک</b>، مصطفی خاکسار ظهر امروز در مراسم افتتاحیه خط تولید کمباین برنج در شرکت کمباین‌سازی ایران در اراک با اشاره به رویکرد و سیاست‌های آستان قدس رضوی اظهار داشت: آستان قدس رضوی در رویکرد و سیاست‌های جدید خود در عرصه‌های مختلف حوزه اقتصادی ضمن اینکه توجه جدی به امر ساماندهی و نظم‌بخشی بیشتر به کارهای خود را دارد، در این بخش به‌طور جدی به روشن‌سازی و شفاف‌سازی تکیه می‌کند تا آنچه که در اختیار قرار دارد را بسیار روشن و واضح در اختیار مسئولان و مردم قرار داده و با توجه به همه وظایف شرعی و قانونیکار خود را به سرعت جلو می‌برد.</p>
      <p>وی افزود: آستان قدس رضوی به عنوان امین و امانتدار مردم و آن چه که آستان قدس رضوی در اختیار دارد و دست‌مایه اصلی حرکت آن است موقوفات و امکاناتی بوده که مردم در اختیار این آستان قرار می‌دهند، موظف است به عنوان امینی صادق در بهره‌برداری از این امکانات تلاش کند و در حفظ و صیانت آنها بکوشد و از طریق بهره‌برداری شایسته بتواند خدمات مختلف و مورد انتظار را که در قانون و در حکم مقام معظم رهبری آمده در جهت تحقق این منویات ارائه کند.</p>
      <p>قائم مقام تولیت آستان قدس رضوی تصریح کرد: توجه به وظیفه و ماموریت‌های اجتماعی آستان قدس موضوع بسیار جدی است که تحقق شایسته آن در گرو بهره‌برداری و بهره‌گیری شایسته از موقوفات و اموالی است که مردم در اختیار آستان قدس قرار می‌دهند.</p>
      <p>خاکسار بیان کرد: بنابراین آنچه که در چرخه گردش کار اقتصادی آستان قدس اتفاق می‌افتد اینکه آستان قدس به ذات یک تشکیلات و دستگاه اقتصادی نیست که ورود به عرصه فعالیت‌های اقتصادی، سودآور و سودزا کند، بلکه به اعتبار اینکه اموال، امکانات و سرمایه‌ای را از مردم به عنوان امانت در اختیار دارد برای بهره‌گیری و بهره‌برداری شایسته جهت انجام ماموریت‌های مختلف که بخش مهمی از آن ماموریت‌های اجتماعی آستان قدس است وارد عرصه کارهای اقتصادی به قصد بهره‌برداری از اموالی که به عنوان امانت در اختیار دارد می‌شود.</p>
      <p>
        <a href="http://tasnimnews.com/2155887">سرپرست جدید موسسه رسانه‌های صوتی و تصویری آستان قدس رضوی منصوب شد</a>
        <a href="http://tasnimnews.com/2155633">آستان قدس رضوی رویکرد درآمدی صرف به پروژه‌های عمرانی ندارد</a>
        <a href="http://tasnimnews.com/2154594">آمادگی آستان قدس برای تعامل با شهرداری مشهد در حوزه سرمایه‌گذاری و اشتغال‌</a>
      </p>
      <p>وی ادامه داد: بنابراین اگر امروز سازمانی در آستان قدس رضوی به عنوان سازمان اقتصادی وجود دارد و امروز نزدیک به 100 شرکت را با نسبت‌های مختلف مالکیتی و مدیریتی اداره و مشارکت می‌کند به قصد بهره‌برداری شایسته از اموال و سرمایه‌ای است که به عنوان امانت در اختیار آستان قدس رضوی است.</p>
      <p>قائم مقام تولیت آستان قدس رضوی عنوان کرد: بنابراین بر این اموال براساس مقررات به لحاظ شرعی و قانونی وظایفی مترتب است که آن وظایف را امروز بیش از هر روزی آستان قدس به صورت روشن و شفاف انجام می‌دهد و در جهت نظم‌بخشی و ساماندهی به آن حرکت و اقدام می‌کند.</p>
      <p>خاکسار افزود: در بخشی از رعایت قانون و وظایف قانونی اگر امروز آستان قدس مالیاتی را می‌پردازد و این مالیات تنها به شرکت‌های آستان قدس که تماما اموال موقوفاتی را در اختیار دارند مربوط می‌شود، یعنی این مالیات به بخشی از درآمدهای این شرکت‌ها تعلق می‌یابد که براساس قانون پرداخت و اظهارنامه‌ها کامل انجام می‌شود.</p>
      <p>وی تصریح کرد: براساس قانون و با توجه به نوع مالکیت و سرمایه‌ای که آستان قدس در اختیار دارد این مالیات در عرصه انجام وظایف و خدمات اجتماعی مصرف می‌شود، بنابراین اگر کسی امروز از مالیات ندادن آستان قدس صحبت می‌کندیا نتیجه کم‌اطلاعی و یا نتیجه تجاهلی است که نسبت به این امر انجام می‌دهد.</p>
      <p>قائم مقام تولیت آستان قدس رضوی بیان کرد: چیزی که بر آن مالیات تعلق می‌گیرد، سود خالصی است که شرکت‌های آستان قدس انجام می‌دهند نه آنچه که آستان به عنوان سرمایه و اموال در اختیار دارد آن هم با رعایت جهات شرعی و قانونی که با کمترین اطلالاتی که همه ما نسبت با این مسائل داریم می‌توانیم مطلع باشیم.</p>
      <p>خاکسار ادامه داد: آستان قدس از انجام کارهای اقتصادی آنچه که وجهه همت اصلی آن بوده و به عنوان یک رویکرد، سیاست و راهبرد اساسی دنبال می‌کند، ورود به عرصه‌های تصدی‌گری و کارهای موازی و تکراری که مردم می‌توانند انجام دهند نیست.</p>
      <p>وی عنوان کرد: اگر کارهایی را بنا به ضرورت در گذشته آغاز کرده در رویکرد دقیق و جدید نگاه خود را به این موضوع معطوف کرده که آنچه عنوان تصدی‌گری پیدا می‌کند در اختیار مردم و بخش‌های خصوصی قرار بگیرد، توان اساسی خود را به جهت انجام کارهای ملی و میهنی که جای خالی و فراخی در عرصه‌ها مختلف دارد به‌کار گیرد.</p>
      <p>قائم مقام تولیت آستان قدس رضوی افزود: عرصه تامین و امنیت مواد غذایی یکی از عرصه‌های بسیار اساسی و حیاتی است که دشمن در کنار همه ناجوان‌مردی‌ها یکی از تیرهای خود را به این عرصه روانه کرده و سایر عرصه‌هایی که آستان قدس امروز به‌طور ویژه با آنها توجه می‌کند.</p>
      <p>خاکسار تصریح کرد: توجه به تکفیل در عرصه، چرخه و زنجیره تولید و توزیع امر مهم دیگری است که آستان قدس مد نظر دارد، توجه به تولید بذر سالم و تامین بذر سالم در کشور یکی دیگر از موضوعات اساسی است که آستانقدس به آن ورود پیدا می‌کند، در واقع مصداق این موضوع است که آستان قدس اساسا برای انجام کارهای این چنینی ریسک‌پذیر است و از پذیرش ریسک نگرانی ندارد و از خطر کردن واهمه ندارد و واهمه نمی‌کند.</p>
      <p>وی بیان کرد: این اقدامات زمینه‌ساز و فراهم‌کننده شرایطی است که دیگران بتوانند در این عرصه وارد شوند و این کارها را دنبال کنند، اینها رویکردهای مهمی است که آستان قدس در عرصه فعالیت‌ها و برنامه‌های اقتصادی با تکیه بر توانمندی ذاتی که در اختیار دارد و نوع سرمایه‌ای که به عنوان امانت در اختیار دارد و با نگاه به تامین نیازمندی‌های اساسی کشور به طور جدی ورود کرده و در این مسیر قطعا نیاز به حمایت و پشتیبانی بخش‌های دولتی دارد، نیاز به حمایت و پشتیبانی بانک‌ها دارد.</p>
      <p>قائم مقام تولیت آستان قدس رضوی ادامه داد: اگر امروز شاهد تولید این محصول هستیم چیزی نیست جز حاصل مدیریت درست، حمایت و پشتیبانی صحیح و همت و پشتکار فعالان این شرکت، روحیه بسیار بالا، همت و پشتکار جدی در چهره تک تک فعالان در این کارگاه دیده می‌شود، اگر این روحیه، شادابی، همت و آن مردانگی نباشد حتی از مدیران این مجموعه هم کاری برنمی‌آید گر چه مدیران لایقی بوده و تلاش و همراهی خوبی داشته‌اند.</p>
      <p>خاکسار عنوان کرد: آستان قدس به عنوان وظیفه خود نه اینکه در اینجا سهم بیشتری دارد، اگر هم سهمی نداشت همچنان که در عرصه‌هایی که سهمی ندارد و یا شرکتی نداشته بنابر تحقق سیاست‌ها و رویکردهای مهم خود وارد شده تنظیماتی را انجام، شرکتی را تشکیل و سرمایه‌ای را اختصاص داده تا بتواند در حوزه نیازمندی‌های ملی کشور که یک نیاز اساسی است وارد شود و کار کند.</p>
      <p>وی افزود: بنابراین در این عرصه به عنوان یک وظیفه و افتخار حضور دارد و تلاش دارد که همه وظیفه خود را انجام دهد، اما در کنار این وظیفه‌شناسی و انجام وظیفه توجه دستگاه‌هایی که باید پشتیبانی و حمایت کنند هم حمایت برای تولید و هم حمایت برای اجرا، حمایت برای تهیه و خرید محصولات و هم حمایت از مصرف‌کنندگان اگر اتفاق بیفتد قطعا شاهد توفیقات بیشتری خواهیم بود.</p>
      <p>قائم مقام تولیت آستان قدس رضوی تصریح کرد: از دو هزار قطعه‌ای که محصول امروز را تشکیل می‌دهد یک‌هزار و 950 قطعه در داخل تولید می‌شود که نیمی از آن را همین کارخانه کمباین‌سازی تولید می‌کند و نیمی هم در دیگر کارخانه‌های کشور تولید می‌شود، قول تولید 50قطعه دیگر در داخل هم داده شده که به‌طور کامل این افتخار نسیب تولیدکنندگان داخلی باشد.</p>
      <p>خاکسار بیان کرد: اتفاق مبارک امروز و اتفاق‌های دیگر این پیام و درس را دارد که در کنار تمام شیطنت‌ها،آزار و اذیت‌ها این مردم به طور جدی پای این نظام و انقلاب ایستاده‌اند، این مردم قسم‌خورده ایستاده‌اند تا فرمایشات مقام معظم رهبری محقق و اجرا شود.</p>
      <p>وی گفت: آنچه که از نفس تولید دستگاهی که امروز افتتاح می‌شود برمی‌آید وجود این روحیه و باور و عزم جدی است که ما ایستاده‌ایم و همه مشکلات را تحمل می‌کنیم و در کنار مسئولان و مدیران کشور حضور داریم و با تمام همت و تلاش خود دست از حرکت و رفتن و رسیدن به قله برنمی‌داریم و روز به روز شاهد افتخارآفرینی و نتایج جدیدی در این نظام خواهیم بود و به دشمنان و ایادی داخلی اندک آنها اعلام می‌کنیم که از پا نمی‌نشینیم و این نظام و انقلاب را به لطف و عنایت الهی به قله‌های بلندتر خواهیم رساند و این تولید امروز نشانه همت و عزم و جدیتی است که از آن سخن می‌گوییم.</p>
      <p>خاکسار ادامه داد: قدرنشناسی است اگر میان همه نعمت‌ها توجه به نعمت بزرگ برخورداری از رهبری بزرگ، آگاه، بصیر، مدبر و شجاع را نداشته باشیم و به طور ویژه خداوند متعال را به خاطر این نعمت بزرگ سپاس نگوییم، همچنین قدرنشناسی است اگر بعد 40 سال از پیروزی انقلاب یادی از شهدا نکنیم.</p>
      <p>انتهای پیام/ح</p>
    </article>
  </body>
</html>