<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7d2c91db30c1b878/plahotniuc-ar-incerca-sa-cumpere-un-post-tv-din-romania-a-pus-pe-masa-4-milioane-de-euro.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-12-09T11:22:31+00:00"/>
    <meta property="og:title" content="Plahotniuc ar încerca să cumpere un post TV din România; A pus pe masă 4 milioane de euro"/>
    <meta property="og:description" content="Vladimir Plahotniuc, urmărit internațional pentru acuzații de corupție, vrea să cumpere postul românesc de televiziune Prima TV. Presa de la București scrie că fostul șef PD a depus deja o ofertă de 4 milioane de euro, prin intermediul postului său de televiziune Prime."/>
  </head>
  <body>
    <article>
      <h1>Plahotniuc ar încerca să cumpere un post TV din România; A pus pe masă 4 milioane de euro</h1>
      <address><time datetime="2019-12-09T11:22:31+00:00">09 Dec 2019, 11:22</time> by <a rel="author">Jurnal.md</a></address>
      <p>
        <b>Vladimir Plahotniuc, urmărit internațional pentru acuzații de corupție, vrea să cumpere postul românesc de televiziune Prima TV. Presa de la București scrie că fostul șef PD a depus deja o ofertă de 4 milioane de euro, prin intermediul postului său de televiziune Prime.</b>
      </p>
      <p>Fugarul Vladimir Plahotniuc, care stăpânește în RM un holding de presă din care fac parte cel puțin 6 posturi de televiziune, câteva de radio și mai multe portaluri, vrea să cumpere postul de televiziune din România Prima TV, scrie <a href="https://www.paginademedia.ro/2019/12/exclusiv-moldoveanul-vladimir-plahotniuc-vrea-sa-cumpere-prima-tv-cat-ofera?fbclid=IwAR3DOb0sYb2QCciyBG7EcLaPAQ_qblKNoyBhTgjuQ7dvPdlVXzCS7EuuiVg">paginademedia.ro</a>.</p>
      <p>Potrivit unor surse apropiate tranzacției, prima ofertă – prin compania Prime – a fost deja depusă, iar creditorii, pentru că Prima TV este în insolvență, au fost anunțați despre intenția lui Plahotniuc.</p>
      <p>Suma oferită este în jur de 20 de milioane de lei, ceea ce înseamnă puțin peste patru milioane de euro.</p>
      <p>Într-o primă fază, creditorii aprobă oferta inițială. Urmează discuțiile și, abia apoi, oferta finală (și ea tot aprobată de creditori). Abia apoi se face contractul de vânzare-cumpărare.</p>
      <p>Vladimir Plahotniuc este cel mai mare mogul de presă din Republica Moldova. Acesta deține șase posturi de televiziune, dintre care două cu acoperire națională, și trei posturi de radio.</p>
      <p>Precizăm că <a href="http://jurnal.md/ro/news/0cdd847e94bd9834/ultima-ora-vladimir-plahotniuc-anuntat-in-urmarire-internationala.html">Plahotniuc a fost anunțat în urmărire internațională</a> de procurorii anticorupție, iar săptămâna trecută <a href="http://jurnal.md/ro/news/38eda188d6acb9ff/cetateanul-vladimir-plahotniuc-are-interdictie-sa-intre-in-elvetia-si-liechtenstein-doc.html">a primit interdicție de a intra timp de zece ani în Elveția și Liechtenstein</a>.</p>
      <p>Fostul lider al PD are calitate de învinuit pe cauzele penale din gestiunea Procuraturii Anticorupție, în săvârșirea infracțiunii prevăzute de art.243 alin. (3) lit.b) din Codul Penal al Republicii Moldova – spălarea banilor, săvârșită în proporții deosebit de mari.</p>
      <p>Pe 10 octombrie procurorii anticorupție au cerut mandat de arestare pe un termen de 30 de zile pe numele lui Vlad Plahotniuc, iar o zi mai târziu Judecătoria Chișinău a emis mandat de arest preventiv.</p>
      <p>După <a href="http://www.jurnal.md/ro/news/91ae5c5045dfb810/moldova-scapa-de-plahotniuc-regimul-pd-se-retrage-sub-presiunea-fara-precedent-a-societatii-si-comunitatii-internationale.html">pierderea puterii de către PD</a>, partidul pe care îl conducea, <a href="http://www.jurnal.md/ro/news/674450e5edb678f0/confirmat-plahotniuc-a-parasit-aseara-rm-cum-explica-pd-plecarea-sefului.html">Plahotniuc a fugit din Republica Moldova.</a></p>
    </article>
  </body>
</html>