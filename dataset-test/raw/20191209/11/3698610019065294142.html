<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/bilya-ofisu-opu-zalishayutsya-vartovi-na-bankoviy-332325_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T11:29:00+00:00"/>
    <meta property="og:title" content="У Києві під ОПУ залишаються &quot;вартові на Банковій&quot;"/>
    <meta property="og:description" content="Поліція закликає учасників акції не порушувати закон."/>
  </head>
  <body>
    <article>
      <h1>У Києві під ОПУ залишаються "вартові на Банковій"</h1>
      <h2>Поліція закликає учасників акції не порушувати закон.</h2>
      <address>
        <time datetime="2019-12-09T11:29:00+00:00">09 Dec 2019, 11:29</time>
      </address>
      <p>Біля Офісу президента України у Києві вранці 9 грудня триває <b><a href="https://dt.ua/POLITICS/varta-na-bankoviy-bilya-vp-zalishilasya-tisyacha-lyudey-332295_.html">акція "Варта на Банковій"</a></b>. Напередодні активісти встановили на біля ОП намети, частина учасників акції залишилася у них на ніч, повідомляє "<a href="https://www.radiosvoboda.org/a/news-aktsiya-namety-kyiv-bankova/30315309.html">Радіо Свобода</a>"</p>
      <p>Організатори акції пообіцяли провести аналогічні в інших українських містах, а також зробити її безстроковою, якщо на переговорах у Парижі президент Володимир Зеленський погодиться на умови, що становлять загрозу національній безпеці та суверенітету України, пояснив координатор "Варти на Банковій" Михайло Басараб.</p>
      <p>Разом із протестувальниками вночі на посилену варту вийшла поліція. Правоохоронці закликали учасників акції дотримуватися норм чинного законодавства. Інформації про правопорушення немає.</p>
      <p>Парламентські фракції "Європейської Солідарності", "Голосу" і "Батьківщини" перед переговорами у Парижі <b><a href="https://dt.ua/POLITICS/pered-normandskoyu-zustrichchyu-zelenskomu-v-radi-nagadali-pro-chervoni-liniyi-331768_.html">нагадали президенту Володимиру Зеленському про "червоні лінії"</a></b>. Напередодні <b><a href="https://dt.ua/POLITICS/chervoni-liniyi-dlya-zelenskogo-tisyachi-lyudey-viyshli-na-vulici-lvova-harkova-dnipra-y-inshih-mist-ukrayini-332298_.html">у Києві та інших містах країни відбулося Всеукраїнське віче</a></b>, учасники якого закликали президента не домовлятися про мир ціною компромісу з агресором.</p>
      <p>За інформацією <b><a href="https://dt.ua/">DT.UA</a></b>, з попередньо погодженого списку "червоних ліній", які лунали минулого тижня на спільній конференції представників трьох фракцій, зникло кілька пунктів. Зокрема, як повідомили джерела, за пропозицією "Батьківщини" було вилучено згадки про неприпустимість прямих переговорів із бойовиками "ЛНР/ДНР" і прямих закупівелу газу в РФ. Представники "Голосу" відмовилися візувати посилання на Мінські угоди, оскільки вважають їх у цілому небезпечними для України.</p>
      <p>Як повідомлялося, Київ, Берлін, Париж і Москва підтвердили участь лідерів чотирьох держав у <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">"нормандському" саміті 9 грудня</a></b> в столиці Франції.</p>
      <p>Голова МЗС України <b><a href="https://dt.ua/POLITICS/pristayko-rozkriv-zmist-dokumenta-yakiy-pidgotuvali-do-normandskogo-samitu-331784_.html">Вадим Пристайко повідомив, що робочий варіант комюніке затвердили</a></b> на початку вересня. За підсумками саміту лідери чотирьох країн повинні дати позитивну оцінку розведенню військ на трьох ділянках та обміну утримуваними особами, а також схвалити продовження роботи в цих напрямках. Про зміну положень або черговість пунктів Мінських домовленостей не йдеться.</p>
      <p>Також <a href="https://dt.ua/POLITICS/pristayko-pererahuvav-chervoni-liniyi-dlya-zelenskogo-na-samiti-normandskoyi-chetvirki-331792_.html"><b>Пристайко запевнив, що Зеленський не піде на поступки з ключових питань</b></a>, що стосуються суверенітету і національної безпеки.</p>
      <p>Докладніше про підготовку зустрічі читайте у статті Костянтина Єлісєєва "<b><a href="https://dt.ua/internal/parizkiy-samit-normandskoyi-chetvirki-vryatuvati-ukrayinu-vid-strategichnoyi-pomilki-331731_.html">Паризький саміт нормандської четвірки: врятувати Україну від стратегічної помилки</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>