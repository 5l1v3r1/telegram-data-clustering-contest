<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/23005/sin-skusal-resiti-oceta-iz-gorece-hise-a-se-je-zrusil-strop-oce-pa-je-v-hisi-umrl.html"/>
    <meta property="og:site_name" content="Prlekija on net"/>
    <meta property="article:published_time" content="2019-12-09T11:01:00+00:00"/>
    <meta property="og:title" content="Sin skušal rešiti očeta iz goreče hiše, a se je zrušil strop, oče pa je v hiši umrl"/>
    <meta property="og:description" content="V nedeljo, ob 13.27 so na OKC Maribor bili obveščeni, da v Ložanah gori stanovanjska hiša in da so gasilci že izvozili proti kraju požara. Med požarom je bil v stanovanjski hiši 82-letni nepokretni moški. Požar je prvi opazil sosed, kmalu za tem še 44-letni sin nepokretnega 82-letnega invalida. Slednji je stekel ..."/>
  </head>
  <body>
    <article>
      <h1>Sin skušal rešiti očeta iz goreče hiše, a se je zrušil strop, oče pa je v hiši umrl</h1>
      <h2>44-letni sin je stekel v gorečo hišo, skušal rešiti 82-letnega nepokretnega očeta, vendar mu to ni uspelo, saj se je nanj deloma zrušil lesen strop</h2>
      <address><time datetime="2019-12-09T11:01:00+00:00">09 Dec 2019, 11:01</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2018_04/ogenj_10659434240.jpg"/>
        <figcaption>V hiši je umrl 82-letnik</figcaption>
      </figure>
      <p>V nedeljo, ob 13.27 so na OKC Maribor bili obveščeni, da v Ložanah gori stanovanjska hiša in da so gasilci že izvozili proti kraju požara. Med požarom je bil v stanovanjski hiši 82-letni nepokretni moški. Požar je prvi opazil sosed, kmalu za tem še 44-letni sin nepokretnega 82-letnega invalida. Slednji je stekel v gorečo hišo, skušal rešiti očeta, vendar mu to ni uspelo, saj se je nanj deloma zrušil lesen strop. Ker se je ob tem lahko telesno poškodoval, se je moral iz hiše umakniti, oče pa je v hiši umrl. Materialna škoda znaša okoli 30.000 evrov.</p>
      <p>Stanovanjska hiša je skoraj v celoti pogorela, požar pa so dokončno pogasili gasilci. Na kraj požara sta prišla dežurna preiskovalna sodnica Okrožnega sodišča v Mariboru, ki je ogled prepustila policiji, in dežurni okrožni državni tožilec. Policisti in kriminalisti so opravili le del ogleda, nato pa so ga morali prekiniti, saj se je hiša pričela podirati, občasno je vzplamtel tudi še kakšen ogenj, zraven tega se je tudi stemnilo. Ogled bodo predvidoma nadaljevali danes.</p>
      <p>Poškodovanega 44-letnika so z reševalnim vozilom prepeljali v UKC Maribor, kjer so ugotovili, da je lažje poškodovan, vendar je vseeno ostal na zdravljenju.</p>
    </article>
  </body>
</html>