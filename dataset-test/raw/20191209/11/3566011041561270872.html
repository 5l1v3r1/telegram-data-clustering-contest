<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553441.html/%d8%b2%d8%a7%da%a9%d8%a7%d9%86%db%8c---%d9%85%d8%ac%d9%84%d8%b3-%d8%a7%d9%86%d9%82%d9%84%d8%a7%d8%a8%db%8c-%d9%88-%d9%85%d8%b1%d8%af%d9%85%db%8c-%d8%a2%db%8c%d9%86%d8%af%d9%87-%d8%b7%d8%b1%d8%ad-%d8%a8%d9%86%d8%b2%db%8c%d9%86%db%8c-%d8%af%d9%88%d9%84%d8%aa-%d8%b1%d8%a7-%d8%aa%d8%ba%db%8c%db%8c%d8%b1-%d9%85%db%8c-%d8%af%d9%87%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T11:40:00+00:00"/>
    <meta property="og:title" content="زاکانی: مجلس انقلابی و مردمی آینده طرح بنزینی دولت را تغییر می‌دهد"/>
    <meta property="og:description" content="نماینده مجلس نهم با بیان اینکه مجلس فعلی اگر همت کند باید در طرح بنزینی دولت تغییر ایجاد کند، تصریح کرد: در غیر این‌صورت، قطعاً مجلس آینده طرح دقیقی خواهد داد و این رویه غلط را پایان خواهد داد."/>
  </head>
  <body>
    <article>
      <h1>زاکانی: مجلس انقلابی و مردمی آینده طرح بنزینی دولت را تغییر می‌دهد</h1>
      <h2>نشست تحلیل و بررسی واقعیت های افزایش بنزین؛</h2>
      <address>
        <time datetime="2019-12-09T11:40:00+00:00">09 Dec 2019, 11:40</time>
      </address>
      <p>نماینده مجلس نهم با بیان اینکه مجلس فعلی اگر همت کند باید در طرح بنزینی دولت تغییر ایجاد کند، تصریح کرد: در غیر این‌صورت، قطعاً مجلس آینده طرح دقیقی خواهد داد و این رویه غلط را پایان خواهد داد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛  نشست بررسی و تحلیل واقعیت‌های افزایش قیمت بنزین با عنوان «روایت تلخ بنزین» با حضور علیرضا زاکانی، نماینده ادوار مجلس، سیّد نظام‌الدین موسوی، کارشناس رسانه و محمّدجواد عامری، کارشناس مسائل انرژی، صبح امروز (دوشنبه ۱۸ آذر) در محل خبرگزاری فارس برگزار شد.</p>
      <p>در این نشست، زاکانی ریشه اتفاقات پس از اجرای طرح مدیریت مصرف سوخت را ناکارآمدی دولت دانست و گفت: اساساً دولت از مشکلات کشور درک درستی ندارد. همچنین درک درستی از خواسته‌های مردم و نیاز جامعه ندارد.</p>
      <p>وی ادامه داد: در چنین شرایطی شاهد مجلسی هستیم که همراه  دولت است.</p>
      <figure>
        <img src="https://media.farsnews.com/Uploaded/Files/Images/1398/09/18/13980918000237_Test_PhotoN.jpg"/>
      </figure>
      <p> </p>
      <p>نماینده سابق تهران با بیان اینکه ناکارآمدی دولت در شش سال اخیر آسیب‌هایی به کشور وارد کرده و کشور را با خسران عظیم مواجه کرده، اظهار داشت: شعار دولت، تدبیر بود امّا در تاریخ انقلاب،  بی‌تدبیرتر، ناکارآمدتر و ناامیدتر از دولت فعلی نداشته‌ایم. مجلس هم نتوانسته برای چنین دولتی ریل‌گذاری کند و از عهده نظارت دقیق هم برنیامده است.</p>
      <p>زاکانی، عذرخواهی دولت و مجلس از مردم را ضروری دانست و تصریح کرد: دولت و مجلس باید مسیری را طی کنند که بر پایه دانش و عقلانیت و اتکا به ظرفیت‌های درونی کشور باشد.</p>
      <p>وی با بیان اینکه تصمیم غلط بنزینی، تنها اشتباه دولت نبوده و یک رویه است، به طرح نظام سلامت و سیاست خارجه دولت اشاره کرد و افزود: از طرفی، ما رهبری داریم که از تدبیر و حکمت فوق‌العاده‌ای برخوردار است، همچنین مردمی که در صحنه هستند و خیل کثیر متخصصینی که در کشور هستند.</p>
      <p> نماینده سابق تهران ادامه داد: با وجود این ظرفیت‌ها ما گرفتار دولتی پیر و خسته هستیم که از جهات مختلف دچار فلج مغزی است و وقتی این فلج، در پیکر سالمی رخ دهد، کل پیکر را تحت تاثیر قرار می‌دهد.</p>
      <p>زاکانی با بیان اینکه مجلس فعلی اگر همت کند باید در طرح بنزینی دولت تغییر ایجاد کند و این سرمایه خدادادی را عادلانه تقسیم کند، تصریح کرد: در غیر این‌صورت، قطعاً مجلس آینده طرح دقیقی خواهد داد و این رویه غلط را پایان خواهد داد. رویه‌ای که بیشتر کسانی مورد توجه هستند که هم برخوردار هستند هم مورد توجه دولت هستند.</p>
      <p>نماینده سابق تهران در مجلس با بیان اینکه یک فاجعه در جامعه رخ می‌دهد و رئیس جمهور می‌خندد و می‌گوید بی خبر بوده، اضافه کرد: این بی‌مسئولیتی، امکانی فراهم کرده که دشمنان چشم امید داشته باشند که از داخل به کشور آسیب بزنند.</p>
      <p>زاکانی ادامه داد: دولت، خودباوری بر اساس ایمان را به خودباختگی تبدیل کرد به‌نحوی که نه‌تنها نمی‌تواند از ظرفیت‌ها استفاده کند بلکه دولت خود، بخشی از چرخه معیوبی است که بر مشکلات می‌افزاید.</p>
      <p>وی با بیان اینکه طرح بنزینی دولت، هم معیوب بود و هم ناقص، تصریح کرد: طرح‌های بسیار  بهتری وجود داشت و دارد که اوضاع فعلی را به‌سامان کند امّا دولت طرح خود را اجرایی کرد.</p>
      <p>زاکانی افزود: دولت برای مدیریت مصرف سوخت، پنج دلیل داشت که طرح اجرا شده با روح آن‌ پنج دلیل در تضاد است.</p>
      <p>نماینده سابق مجلس، آینده کشور را درخشان دانست و گفت: ملت ایران حتماً این امکان را فراهم می‌آورد که از اسباب این ویرانی‌ها و بی‌تدبیری‌ها عبور کنند.</p>
      <p>زاکانی ادامه داد: امید داریم به لطف الهی و کمک مردم، موفق شویم و کشور را از دست آقای روحانی و دوستان ایشان که اوضاع نابه‌سامان کنونی را ایجاد کردند خارج کنیم و کشور را دوباره بسازیم.</p>
      <figure>
        <img src="https://media.farsnews.com/Uploaded/Files/Images/1398/09/18/13980918000365_Test_PhotoN.jpeg"/>
      </figure>
      <p> </p>
      <p>وی با بیان اینکه دولت درک درستی از جیب خالی ملت ندارد، افزود: دولت‌ سر خود را به امور فرعی گرم کرده و اگر هم به امور اصلی می‌پردازد از راه‌های غلط وارد می‌شود. مثل کسی که ادعای پزشکی دارد و بخواهد بر بالین یک بیمار حاضر شود.</p>
      <p>نماینده سابق مجلس افزود: امیدواریم مسیری را برویم که در نهایت، ناکجاآبادی که دولت روحانی و مجلس همراه او، طی می‌کنند را به‌ سمت تحولی بزرگ و اصلاح عمومی و خیر و صلاح سوق دهیم.</p>
      <p>زاکانی، سه عنصری که کشور از آن رنج می‌برد را خودباختگی برخی مسئولین، عدم کارشناسی نبودن بسیاری از امور و شایسته‌سالاری و نیز عدم درک درد مردم دانست و گفت: رفاه و آسایش، حق مردم است امّا دولت در مقابل آن، ایستادگی می‌کند.</p>
      <p>نماینده سابق مجلس ادامه داد: اینکه آقای زنگنه می‌گوید ما نمی‌توانیم بنزین را بدهیم به مردم تا بفروشند و زندگی کنند، باید به وی گفت که شما چه حقی دارید که این سخن را مطرح می‌کنید؟ چطور حاضر هستید بنزین را با تخفیف زیاد به از ما بهتران بدهید تا در خارج برای خود کاخ بسازد؟</p>
      <p>زاکانی با بیان اینکه با دولتی بی‌حس و بی‌درد مواجه هستیم که در پرتو اشرافی‌گری، خبری از مشکلات ندارد، گفت: ما با بی‌شفافیتی مشکل داریم. ما با دروغ مشکل داریم. دولت با کسانی که بخواهند به مردم راست بگویند برخورد می‌کند.</p>
      <p>وی ادامه داد: بگذاریم مردم زندگی کنند و انگشت در چشم آن‌ها نکنیم. آنچه از دشمن می‌کشیم کافی است، مسئولان به آن نیافزایند.</p>
      <p>زاکانی اظهارات سخنگوی دولت را مورد اشاره قرار داد و گفت: خدا را شکر که دولت فهمید که مردم درد دارند. امّا اینکه می‌گویند مردم را ناامید نکنیم، باید گفت مردم را شما ناامید کردید با تصمیمات خود درباره ارز، سبد کالا، رفع تحریم‌ها، طرح سلامت و بنزین.</p>
      <p>نماینده مجلس نهم با بیان اینکه ما با یک تحریم جامع داخلی مواجه هستیم که از تحریم خارجی موثرتر است، افزود: تحریم داخلی، توسط کسانی اعمال می‌شود که یا نمی‌خواهند یا نمی‌توانند کار کنند.</p>
      <p>زاکانی، کشور را نیازمند ایجاد جنبشی برای تغییر  دانست و تصریح کرد: این جنبش، از درون صندوق‌ها و با اراده مردم رقم می‌خورد. مجلس برآمده از این جنبش، مجلسی خواهد بود که وکیل‌الدوله نباشد و منافع مردم را بر منافع شخصی ترجیح دهد.</p>
      <p>وی در پاسخ به سوالی درباره خسارات حوادث اخیر، گفت: برآورد دقیقی از میزان خسارت‌ها وجود ندارد و آنچه در این باره گفته می‌شود، گمانه‌زنی است. </p>
      <p>زاکانی افزود: دولت باید میزان خسارت‌ها را شفاف کند و محل جبران‌ این خسارت‌ها را اعلام کند و در نهایت محصول تصمیم خود را درباره جبران خسارات به نفع مردم قرار دهد تا اعتماد عمومی برگردد.</p>
      <p>در ادامه این نشست، محمدجواد عامری دبیرکل جمعیت ایثارگران اظهار داشت: دولت به بهانه مبارزه با قاچاق و درآمدزایی برای کمک به مردم طرح افزایش قیمت بنزین را به بدترین شکل ممکن اجرا کرد و لطمات جدی را در فقیرسازی مردم وارد کرد.</p>
      <p>وی افزود: بی‌تدبیری‌های این چنینی قبلا هم از این دولت داشته‌ایم مانند الگوی قراردادهای نفتی IPC که بدون مشورت با کارشناسان تنظیم شد و زمانی که متن ۱۱ صفحه‌ای آن در اختیار کارشناسان قرار گرفت، ۱۵۰ اشکال کارشناسی داشت.</p>
      <p>عامری تاکید کرد: ضعیف‌ترین و بی اعتمادترین دولت به نخبگان و کارشناسان این دولت است و واقعا از شفافیت به دور است چراکه در اکثر قراردادها از نظر کارشناسی استفاده نکرده است.</p>
      <p>دبیرکل جمعیت ایثارگران با بیان اینکه در موضوع بنزین دولت ادعا دارد می‌خواهد قیمت بنزین را به فوب خلیج فارس برساند، ادامه داد: اگر واقعا مبنا فوب خلیج فارس است باید ببینیم چرا قیمت دلار بالا رفت و قیمت آن متغیر است؟ اگر قیمت دلار را ۳۰۰۰ تومان در‌ نظر بگیریم، فوب خلیج فارس حدودا ۱۵۰۰ تومان خواهد بود.</p>
      <p>وی گفت: با عملکرد بدی که بانکها و دولت در این مدت داشتند،‌ ۴۷۰ هزار میلیارد تومان نقدینگی به ۲ هزار هزار میلیارد تومان رسید که این در فقیر کردن مردم بسیار موثر است چراکه ارزش سرمایه مردم را ۵۰۰ درصد کاهش داده است.</p>
      <p>عامری تصریح کرد: قدرت خرید مردم به‌شدت پایین آمده است و دولت به جای اینکه مشکل را ریشه ای حل کند مانند اصلاح نظام بانکی، قیمت سوخت را افزایش می‌دهد.</p>
      <p>دبیرکل جمعیت ایثارگران با بیان اینکه طرح های کارشناسی بسیار بهتری در خصوص مدیریت مصرف سوخت در کشور وجود داشت که متاسفانه دولت هیچکدام را عملی نکرد، عنوان کرد: در کشورمان حدودا ۹۷ میلیون لیتر مصرف سوخت روزانه داریم که نیمی از آن مربوط به خودروهای کار و نیمی دیگر خودروهای رفاهی هستند.</p>
      <p>وی افزود: حدود ۲ میلیون و ۱۵۰ هزار خودروی کار هنوز دوگانه سوز نشده است، مصرف سوخت سی ان جی ما اکنون روزانه ۲۰ میلیون متر مکعب است که اگر این خودروها گازسوز می‌شدند، ظرفیت مصرف گاز طبیعی ۴۰ میلیون متر مکعب می شد. هر یک متر مکعب سی ان جی برابر یک لیتر بنزین است و از این طریق می‌توانستیم روزانه 20 میلیون لیتر بنزین را صرفه جویی کنیم.</p>
      <p>عامری سوخت ال پی جی را دیگر موردی برشمرد که با توسعه آن می‌توان در مدیریت مصرف سوخت تاثیر گذاشت و اظهار داشت: ما حدودا ۴۲ میلیون لیتر در روز ال پی جی تولید می کنیم که ۱۵ میلیون لیتر آن را مصرف می کنیم و حدودا ۲۷ میلیون لیتر را می توانستیم در روز برای خودروها استفاده کنیم.</p>
      <p>دبیرکل جمعیت ایثارگران گفت: مجموعا حدودا ۴۷ میلیون لیتر می توانستیم صرفه جویی و صادر کنیم.</p>
      <p>عامری با اشاره به تحریم بودن کشور و سهولت ردیابی نفت در دنیا،‌ خاطرنشان کرد: اگر نفت را تبدیل به فرآورده می‌کردیم و روزانه ۴۷ میلیون لیتر بنزین حاصل از این دو طرح را صادر می کردیم، مشکل تحریمی هم نداشتیم.</p>
      <p>وی در پایان تاکید کرد: اگر دولت کمی تدبیر داشت و به نظر کارشناسان توجه می کرد،‌ از همین دو روش می توانست مشکل تحریم و بنزین را حل کند.</p>
      <figure>
        <img src="https://media.farsnews.com/Uploaded/Files/Images/1398/09/18/13980918000376_Test_PhotoN.jpg"/>
      </figure>
      <p>همچنین سیدنظام‌الدین موسوی دبیرکل انجمن روزنامه‌نگاران مسلمان در سخنان خود اظهار داشت: افزایش قیمت بنزین از منظر رسانه‌ای دارای ارزش خبری دربرگیری دارد و تاثیر آن برای همه مردم حائز اهمیت است.</p>
      <p>وی افزود: بسیاری از کارشناسان اقتصادی نسبت به مقوله افزایش قیمت بنزین با این شیوه، انتقادات زیادی دارند و در بیان مقام معظم رهبری هم این نکته وجود دارد که در خصوص این موضوع هم کسانی هستند که انتقاد جدی دارند و آن را سم مهلک می‌دانند و کسانی هم هستند که راجع به اصل مسئله موافق هستند.</p>
      <p>موسوی با بیان اینکه بسیار از کارشناسان معتقدند که مدل‌های دیگری برای مدیریت مصرف سوخت در کشور وجود داشت، ادامه داد: دولت در گذشته به وظایف قانونی خود عمل نکرده و به یکباره این طرح را آورد و شوکی به جامعه وارد کرد.</p>
      <p>مدیرعامل سابق خبرگزاری فارس با تاکید بر مسئله اقناع افکار عمومی موضوع، اظهار داشت: برای کارهای بزرگ همواره مسئولان تلاش می کردند با صداقت مردم را در جریان قرار دهند و اقناع کنند تا پذیرش مسئله برای آنها راحت شود. قطعا اگر مجلس آینده انقلابی و مردمی باشد، این مدل را یا تغییر و یا تعدیل خواهد کرد به نحوی که نزدیک به عدالت و به نفع آحاد مردم باشد.</p>
      <p>دبیرکل انجمن روزنامه‌نگاران مسلمان با بیان اینکه در خصوص اقناع افکار عمومی در مسئله افزایش قیمت سوخت دو نگاه اهمال و عمد وجود دارد، گفت: این مسئله حتما باید با مردم در میان گذاشته می شد، نکته ای که وجه ممیز انقلاب اسلامی با سایر سیستم های سیاسی است، مسئله صداقت و مردمی بودن نظام است. در بدترین شرایط جنگ حضرت امام تاکید داشتند که مشکلات کشور با مردم در میان گذاشته شود و دعوی مقام معظم رهبری هم بارها این بوده که مسائل با مردم در میان گذاشته شود.</p>
      <p>موسوی با اشاره به اجرای طرح با افزایش قیمت بنزین در دولت گذشته، گفت: در آن زمان مسئولین و حتی رییس جمهور وقت نیز برای مردم توضیح دادند، همه اجزای دولت و رسانه ها هزینه ها و فایده ها را برای مردم تشریح کردند و مردم زندگی شان را با شرایط جدید تنظیم کردند.</p>
      <p>این کارشناس رسانه تاکید کرد: امروز کسانی که دم از شفافیت و صداقت با مردم می زنند و ادعا می کنند که باید موضوعات مهم را به رای مردم گذاشت، اصلا اعتقادی به در جریان گذاشتن مردم و افکار عمومی ندارند و حتی دیدیم که برخی خبرگزاری‌ها را که چندماه قبل از افزایش قیمت بنزین خبر داده بودند را چگونه متهم به دروغگویی کردند؟</p>
      <p>وی با تاکید بر اینکه مسئله بی صداقتی دولت برای مردم در قضیه افزایش قیمت سوخت ثابت شد، گفت: دولت و مسئولین با مردم صادق نبودند و مسئله به این بزرگی را باید از قبل تبیین می‌کردند نه اینکه رئیس سازمان صداوسیما می‌گوید روز پنجشنبه ما اطلاع یافتیم که قیمت سوخت افزایش خواهد یافت. در کجای دنیا تصمیم به این مهمی را بدون اطلاع قبلی اجرا می‌کنند؟ آیا قرار است به مردم شبیخون بزنیم؟</p>
      <p>موسوی با اشاره به ماجرای کرسنت و سوابق زنگنه در این پرونده، اظهار داشت: عدم النفع قرارداد کرسنت ۵۳ میلیارد دلار است، چه کسی باید جوابگو باشد؟ چرا مردم را نسبت به این مسئله روشن نمی‌کنند؟ این مسئله را زمانی که آقای زاکانی مطرح کردند و رسانه‌های مختلف از جمله خبرگزاری فارس مطرح کردند، آقایان رفتند در یکی از نهادهای مسئول پرونده را محرمانه کردند و گفتند هیچ یک از رسانه ها حق ندارد در خصوص آن مطلبی منتشر کند.</p>
      <p>مدیرعامل سابق خبرگزاری فارس ادامه داد: از خود بنده شکایت کردند به دلیل اینکه در خصوص کرسنت سخنرانی دکتر زاکانی را منتشر کرده‌اید. مردم باید بدانند این 53 میلیارد دلار چه شده است و باید توسط آقای زنگنه شفاف سازی شود.</p>
      <p>دبیرکل انجمن روزنامه نگاران مسلمان با اشاره به جمع آوری کارت سوخت در سال ۹۵ و اظهارات روحانی و زنگنه در خصوص فسادآور بودن بنزین دونرخی،‌ تاکید کرد: ۱۵۰ هزار میلیارد تومان ضرر به کشور در ماجرای کارت سوخت تحمیل کردند، و بعد هم بدون هیچ پشیمانی و عذرخواهی مجددا در مردادماه امسال کارت سوخت را احیا می‌کنید.</p>
      <p>موسوی گفت: اگر مجلس قدرتمند و مردمی داشتیم که نظارت و کنترل بر دولت داشت، حتما باید اینها مواخذه و استیضاح می شدند، چه دلیلی وجود دارد که یک وزیر به واسطه ارتباطات و رانت به هیچ کجا پاسخگو نباشد؟</p>
      <p>وی تاکید کرد: قطعا بخشی از مشکلات به وجود آمده در قضیه بنزین توطئه دشمن بود، اما این را هم باید بدانیم که مگس‌ها تا زخمی وجود نداشته باشد، نمیتوانند مشکلی ایجاد کنند؛ وقتی افکار عمومی اقناع نمی‌شوند، معلوم است در این شرایط آنها که مترصد ضربه زدن به کشور هستند، وارد عمل می‌شوند.</p>
      <p>دبیرکل انجمن روزنامه نگاران مسلمان با بیان اینکه تدبیر یعنی اینکه راه دشمن را ببندیم، خاطرنشان کرد: وقتی این کار صورت نمی گیرد، مشخص است که شک و شبهه ایجاد می شود که بعد آن حامی دولت و اصلاح طلب شادمانه اعلام می کند که در اعتراضات اخیر چون رای ما افراد مرفه بودند، رای ما ریزش پیدا نکرد و رای اصولگرایان بود که ریزش کرد چراکه این طرح باعث نارضایتی افراد حاشیه شهرها شد.</p>
      <p>موسوی در پایان گفت: باید اینجا مشکوک شویم که شما با عدم اقناع عمومی به دنبال ریزش رای رقیب سیاسی خود هستید.</p>
      <p>انتهای پیام/</p>
      <p> </p>
    </article>
  </body>
</html>