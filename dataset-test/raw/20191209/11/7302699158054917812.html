<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000117713"/>
    <meta property="og:site_name" content="MGR Online"/>
    <meta property="article:published_time" content="2019-12-09T11:30:00+00:00"/>
    <meta property="og:title" content="แจ้งได้แล้ว! เจอรถสาธารณะทำผิด กม. รับส่วนแบ่งสินบนนำจับ 50%"/>
    <meta property="og:description" content="“อธิบดีขนส่งฯ” ลงนามประกาศแล้ววันนี้ แจ้งรถทำผิดกฎหมายรับสินบนนำจับ 50% “ศักดิ์สยาม” สั่งเพิ่มเจ้าหน้าที่ตรวจสอบข้อมูล “อธิบดี ขบ.” เผยออกระเบียบกำหนดวิธีและเงื่อนไขในการดำเนินการ โทษค่าปรับตั้งแต่ 500 บาท สูงสุด 5,000 บาท"/>
  </head>
  <body>
    <article>
      <h1>แจ้งได้แล้ว! เจอรถสาธารณะทำผิด กม. รับส่วนแบ่งสินบนนำจับ 50%</h1>
      <address><time datetime="2019-12-09T11:30:00+00:00">09 Dec 2019, 11:30</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012172003.JPEG"/>
      </figure>
      <p><b>“อธิบดีขนส่งฯ” ลงนามประกาศแล้ววันนี้ แจ้งรถทำผิดกฎหมายรับสินบนนำจับ 50% “ศักดิ์สยาม” สั่งเพิ่มเจ้าหน้าที่ตรวจสอบข้อมูล “อธิบดี ขบ.” เผยออกระเบียบกำหนดวิธีและเงื่อนไขในการดำเนินการ โทษค่าปรับตั้งแต่ 500 บาท สูงสุด 5,000 บาท</b><br/><br/>นายศักดิ์สยาม ชิดชอบ รัฐมนตรีว่าการกระทรวงคมนาคม กล่าวว่า วันนี้ (9 ธ.ค.) นายจิรุตม์ วิศาลจิตร อธิบดีกรมการขนส่งทางบก (ขบ.) ได้ลงนามในประกาศ เรื่องหลักเกณฑ์ เงื่อนไขและวิธีการแบ่งสินบนนำจับให้แก่ประชาชนผู้แจ้งข้อมูลหลักฐานการใช้รถ ใช้ถนนที่ไม่ถูกต้องตามกฎหมาย ซึ่งจะมีรายละเอียดของฐานความผิด และโทษปรับ ส่วนแบ่งสินบนนำจับ และระยะเวลาในการตรวจสอบจนถึงการเอาผิดและลงโทษ ซึ่งเป็นการให้ประชาชนมีส่วนร่วมในการแจ้งข้อมูลผ่านโซเชียล ซึ่งจะมีความรวดเร็วและสะดวกมากขึ้น <br/><br/>ก่อนหน้านี้กรมการขนส่งฯ ได้หารือกับกระทรวงการคลัง กรมบัญชีกลางในการปรับสัดส่วนของการแบ่งสินบนนำจับ จากเดิมที่ให้ผู้แจ้งข้อมูล 25% เป็น 50% ส่วนเจ้าหน้าที่ เดิมได้ 50% ปรับเป็น 25% และกองทุนได้ในสัดส่วนเดิมที่ 25% เป็นที่เรียบร้อยแล้ว <br/><br/>ทั้งนี้ หากมีประชาชนแจ้งข้อมูลเข้าไปจำนวนมาก กรมการขนส่งฯ จะเพิ่มเจ้าหน้าที่ในการดำเนินการ และหากจำเป็นอาจจะใช้วิธีจ้างเอาต์ซอร์สเพื่อเพิ่มอัตรากำลังในการรับข้อมูลและตรวจสอบ <br/><br/>นายจิรุตม์ วิศาลจิตร อธิบดีกรมการขนส่งทางบก กล่าวว่า กรมการขนส่งฯ ได้ออกระเบียบกรมการขนส่งทางบกว่าด้วยหลักเกณฑ์ วิธีการ และเงื่อนไขการจ่ายสินบนรางวัลและค่าใช้จ่ายในการดำเนินงาน (ฉบับที่ 3) พ.ศ. 2562 <b>มีผลใช้บังคับตั้งแต่วันที่ 9 ธันวาคม 2562 เป็นต้นไป</b> ให้ประชาชนสามารถส่งพฤติการณ์การกระทำความผิด ตามพระราชบัญญัติรถยนต์ พ.ศ. 2522 และพระราชบัญญัติการขนส่งทางบก พ.ศ. 2522 ซึ่งครอบคลุมการกระทำผิดของรถโดยสารสาธารณะประเภทต่างๆ ทุกประเภท โดยจะได้รับส่วนแบ่งค่าปรับ 50% หลังหักเงินนำส่งรายได้แผ่นดินแล้ว <br/><br/><b>ซึ่งมีวัตถุประสงค์เพื่อให้ประชาชนมีส่วนร่วมสร้างวินัยและความปลอดภัยในการใช้รถใช้ถนน ผู้ขับรถตระหนักและปฏิบัติตามกฎหมายอย่างเคร่งครัด ส่งผลให้เกิดความปลอดภัยในการใช้รถใช้ถนนอย่างเป็นรูปธรรม</b><br/><br/>ทั้งนี้ อัตราค่าปรับความผิดตามพระราชบัญญัติรถยนต์ พ.ศ. 2522 กำหนดไว้ตั้งแต่ <b>500-5,000 บาท</b> ความผิดที่มีอัตราค่าปรับสูง ได้แก่ <b>ดัดแปลงมิเตอร์ กระทำลามกอนาจาร ทิ้งผู้โดยสารระหว่างทาง เก็บค่าโดยสารเกิน ขับรถโดยประมาทหวาดเสียว ปฏิเสธไม่รับผู้โดยสาร</b> เป็นต้น <br/><br/>ส่วนอัตราค่าปรับความผิดตามพระราชบัญญัติการขนส่งทางบก พ.ศ. 2522 กำหนดไว้ตั้งแต่ <b>1,000-5,000 บาท</b> ความผิดที่มีอัตราค่าปรับสูง ได้แก่ <b>ค่าควันดำเกินที่กฎหมายกำหนด เก็บค่าโดยสารเกินที่กฎหมายกำหนด บรรทุกผู้โดยสารเกินจำนวนที่นั่งผู้โดยสาร จอดรถในทางเดินรถหรือไหล่ทางโดยไม่แสดงเครื่องหมายหรือสัญญาณ ไม่ใช้อุปกรณ์ล็อกตู้บรรทุกสินค้า สูบบุหรี่ในขณะปฏิบัติหน้าที่ ติดตั้งสปอตไลต์ ต่อเติมตัวถังเพื่อใช้บรรทุกสิ่งของซึ่งก่อให้เกิดอันตราย</b> เป็นต้น โดยอัตราค่าปรับนั้นขึ้นอยู่กับดุลพินิจ องค์ประกอบของพฤติการณ์และความรุนแรง การกระทำความผิดซ้ำซาก และความผิดนั้นส่งผลกระทบสร้างความเดือดร้อนให้ประชาชน <br/><br/>โดยการดำเนินการเปรียบเทียบปรับผู้กระทำความผิดตามพระราชบัญญัติรถยนต์ พ.ศ. 2522 และพระราชบัญญัติการขนส่งทางบก พ.ศ. 2522 กรมการขนส่งทางบกดำเนินการตรวจสอบการกระทำความผิดและดำเนินการเปรียบเทียบปรับตามระเบียบอย่างเคร่งครัด โดยค่าปรับส่วนแรกนำส่งเป็นรายได้แผ่นดินเพื่อนำไปพัฒนาประเทศ ส่วนที่เหลือจะนำมาจัดสรรเป็นค่าใช้จ่ายในการดำเนินการ และมอบให้ผู้แจ้งพฤติการณ์การกระทำความผิด <b>โดยการจ่ายเงินส่วนแบ่งค่าปรับให้ผู้แจ้งมีขั้นตอนดังต่อไปนี้</b> <br/><br/><b>1. พฤติการณ์การกระทำความผิดที่แจ้งต้องมีหลักฐานเชิงประจักษ์ครบถ้วน</b> เช่น ภาพหรือคลิปวิดีโอ ต้องบันทึกการกระทำความผิดที่ชัดเจน วันเวลา สถานที่เกิดเหตุ รายละเอียดรถ ทะเบียนรถ และอื่นๆ ให้มากที่สุด เพื่อให้เจ้าหน้าที่สามารถติดตามได้อย่างรวดเร็ว นอกจากนี้ ผู้แจ้งต้องระบุชื่อและนามสกุลของผู้แจ้ง ที่อยู่ และหมายเลขโทรศัพท์ ช่องทางการติดต่อ และในกรณีผู้แจ้งประสงค์จะขอรับเงินส่วนแบ่งค่าปรับ ให้ระบุหมายเลขบัญชีธนาคารของผู้แจ้งด้วย โดยข้อมูลของผู้แจ้งจะถูกปกปิดเป็นความลับ <br/><br/><b>2. ช่องทางในการติดต่อ</b> เมื่อรวบรวมหลักฐานครบถ้วนแล้ว สามารถแจ้งข้อมูลได้ที่ สายด่วน 1584, Line@ : @1584DLT, Facebook: 1584 ร้องเรียนรถโดยสารสาธารณะ, เว็บไซต์ <a href="http://ins.dlt.go.th/cmpweb/">http://ins.dlt.go.th/cmpweb/</a> หรือ <a href="https://www.dlt.go.th/">https://www.dlt.go.th/</a>, e-Mail: dlt_1584complain@hotmail.com, เดินทางมาร้องเรียนด้วยตนเอง หรือร้องเรียนผ่านศูนย์บริการข้อมูลภาครัฐ “GECC 1111 ทำเนียบรัฐบาล” และ “GECC กรมการขนส่งทางบก” <br/><br/><b>3. ผู้แจ้งจะได้รับข้อความ SMS</b> ยืนยันการรับแจ้งเรื่องร้องเรียน <br/><br/><b>4. กรมการขนส่งทางบกจะดำเนินการตามกระบวนสืบข้อเท็จจริงตามที่มีผู้แจ้ง</b> โดยเรียกตัวผู้ถูกร้องเรียนมารายงานตัวและสอบสวนจนได้ข้อยุติ <br/><br/><b>5. การรับเงินส่วนแบ่งจะได้รับภายหลังจากที่ผู้กระทำความผิดได้ชำระค่าปรับตามที่เปรียบเทียบปรับแล้ว</b> จะมีข้อความ SMS ส่งให้ผู้แจ้งทราบผลการดำเนินการและจะดำเนินการโอนเงินส่วนแบ่งค่าปรับภายใน 15 วันทำการ <br/><br/>กรมการขนส่งทางบกเชิญชวนประชาชนที่ได้รับความเดือดร้อนจากการใช้บริการรถสาธารณะร่วมส่งเบาะแสพฤติการณ์การกระทำความผิดตามพระราชบัญญัติรถยนต์ พ.ศ. 2522 และพระราชบัญญัติการขนส่งทางบก พ.ศ. 2522 ครอบคลุมการกระทำผิดของรถโดยสารสาธารณะประเภทต่างๆ ทุกประเภท เป็นส่วนหนึ่งในการร่วมสร้างวินัยและความปลอดภัยในการใช้รถใช้ถนน ดูรายละเอียดเพิ่มเติมได้ที่เว็บไซต์กรมการขนส่งทางบก <a href="https://www.dlt.go.th/">https://www.dlt.go.th/</a></p>
      <figure>
        <img src="https://mpics.mgronline.com/pics/Images/562000012172002.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/business/photo-gallery/9620000117713"/>
      </related>
    </article>
  </body>
</html>