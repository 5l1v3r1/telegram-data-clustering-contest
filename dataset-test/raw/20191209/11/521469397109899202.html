<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468939/%D8%B9%D8%B4%D8%A7%DB%8C%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%BA%D8%B1%D8%A8%DB%8C-%D8%B3%D8%A7%D9%84%D8%A7%D9%86%D9%87-%DB%B7%DB%B5%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%DA%A9%D8%A7%D9%84%D8%A7-%D8%AA%D9%88%D9%84%DB%8C%D8%AF-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T11:58:52+00:00"/>
    <meta property="og:title" content="عشایر آذربایجان‌غربی سالانه ۷۵۰۰ میلیارد ریال کالا تولید می‌کنند"/>
    <meta property="og:description" content="سرپرست اداره‌کل امور عشایری آذربایجان‌غربی گفت: عشایر این استان با تولید ۷۳ هزار تن انواع محصول دامی و پروتئینی، سهم ۲۵ درصدی در تولید این بخش را به خود اختصاص داده اند که ارزش تولید آنها به هفت هزار و ۵۰۰ میلیارد ریال می‌رسد."/>
  </head>
  <body>
    <article>
      <h1>عشایر آذربایجان‌غربی سالانه ۷۵۰۰ میلیارد ریال کالا تولید می‌کنند</h1>
      <h2>سرپرست اداره‌کل امور عشایری آذربایجان‌غربی گفت: عشایر این استان با تولید ۷۳ هزار تن انواع محصول دامی و پروتئینی، سهم ۲۵ درصدی در تولید این بخش را به خود اختصاص داده اند که ارزش تولید آنها به هفت هزار و ۵۰۰ میلیارد ریال می‌رسد.</h2>
      <address>
        <time datetime="2019-12-09T11:58:52+00:00">09 Dec 2019, 11:58</time>
      </address>
      <p>به گزارش همشهری آنلاین به نقل از ایرنا، علی بهادری افزود: عشایر <a href="https://www.hamshahrionline.ir/news/19022/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%BA%D8%B1%D8%A8%DB%8C">آذربایجان‌غربی</a> امسال ۵۵ هزار تن شیر، ۱۵ هزار تن گوشت و سه هزار تن پشم را تولید و روانه بازار کرده‌اند.</p>
      <p>وی ادامه داد: عشایر آذربایجان‌غربی ۲ میلیون واحد دامی را در اختیار دارند و انواع محصولات لبنی و پروتئینی را تولید و و روانه بازار مصرف می‌کنند.</p>
      <p>سرپرست اداره‌کل امور عشایری آذربایجان‌غربی بیان کرد: همچنین تولید ۶۷ هزار تن انواع محصول زراعی، ۸۸ هزار تن محصول باغی و ۸۲ هزار تن محصول علوفه‌ای از دیگر کالاهای تولیدی عشایر آذربایجان‌غربی است.</p>
      <p>وی اظهار داشت: عشایر این استان با تولید ۴۲ هزار و ۸۱۰ مترمربع انواع صنایع دستی داری و غیر داری، رتبه نخست کشوری را به خود اختصاص داده‌اند.</p>
      <p>سرپرست اداره‌کل امور عشایری آذربایجان‌غربی گفت: این میزان تولید شامل انواع فرش، گلیم، جاجیم، کلاه، دستکش، پاپوش و گیوه است.</p>
      <p>«بهادری» تاکید کرد: پنج هزار و ۳۱ نفر از عشایر در بخش‌های مختلف صنایع‌دستی داری و غیرداری این استان مشغول فعالیت هستند.</p>
      <p>وی اظهار داشت: ۶۰ هزار هکتار از اراضی آبی و دیمی و یک میلیون و ۶۰۰ هزار هکتار از اراضی مرتعی این استان در اختیار عشایر آذربایجان‌غربی است.</p>
      <p>بهادری اظهار داشت: عشایر آذربایجان‌غربی با امکانات محدود نقش برجسته و مهمی در تحقق <a href="https://www.hamshahrionline.ir/news/140619/%D9%85%D8%AC%D9%84%D9%87-%D8%A7%D9%82%D8%AA%D8%B5%D8%A7%D8%AF">اقتصاد</a> مقاومتی دارند و حمایت‌های لازم از این قشر صورت می‌گیرد.</p>
      <p>حدود ۱۰۴ هزار نفر جمعیت با ۱۵ هزار و ۵۹۹ خانوار عشایری در آذربایجان‌غربی زندگی می‌کنند که با این آمار ۹ درصد جمعیت عشایری کشور در این استان سکونت دارند؛ از این تعداد حدود ۶۰۰ خانوار به خارج از استان کوچ کرده‌اند و بقیه نیز در داخل استان ییلاق و قشلاق می‌کنند.</p>
      <p>عشایر استان ۱۲ ایل و ۲۱ طایفه مستقل هستند و ۳۳۶ روستای آذربایجان‌غربی نیز ویژه عشایر است.</p>
    </article>
  </body>
</html>