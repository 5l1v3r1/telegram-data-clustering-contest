<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/cikk/2019/12/09/guardiola-szerint-a-manchester-city-jelenleg-nem-versenykepes-a-legjobb-europai-klubokkal"/>
    <meta property="og:site_name" content="hirado.hu"/>
    <meta property="article:published_time" content="2019-12-09T11:43:00+00:00"/>
    <meta property="og:title" content="Guardiola szerint a Manchester City jelenleg nem versenyképes a legjobb európai klubokkal"/>
    <meta property="og:description" content="Josep Guardiola szerint csapata, az angol labdarúgó Premier League-ben címvédő Manchester City jelenleg nem versenyképes a legjobb európai klubokkal."/>
  </head>
  <body>
    <article>
      <h1>Guardiola szerint a Manchester City jelenleg nem versenyképes a legjobb európai klubokkal</h1>
      <address><time datetime="2019-12-09T11:43:00+00:00">09 Dec 2019, 11:43</time> by <a rel="author">MTI</a></address>
      <p>
        <b>Josep Guardiola szerint csapata, az angol labdarúgó Premier League-ben címvédő Manchester City jelenleg nem versenyképes a legjobb európai klubokkal.</b>
      </p>
      <p>A spanyol szakember a szombati, Manchester Unitedtől elszenvedett 2:1-es hazai vereséggel kapcsolatban azt mondta: a vendégek kontratámadásaikkal rendre nagy zavart tudtak okozni csapatának, amely mindeközben csak árnyéka az előző szezonban három hazai trófeát is begyűjtő önmagának.</p>
      <p>„<i>A Liverpoollal, a Manchester Uniteddal, a Barcelonával, a Real Madriddal, a Juventusszal kell szembenéznünk, de a valóság az, hogy jelenleg nem vagyunk versenyképesek velük</i>” – nyilatkozta Guardiola a Sky Sportsnak. Kiemelte: talán ezt kell átélnie egy olyan klubnak, amelynek el kell fogadnia a realitásokat, hogy aztán javulni és fejlődni tudjon.</p>
      <p>Hozzátette: a PL-ben 16 fordulót követően leginkább a saját hibáik miatt kerültek 14 pontos hátrányba a listavezető Liverpoollal szemben. Csapata tíz győzelemmel, két döntetlennel és négy vereséggel áll a tabella harmadik helyén.</p>
      <p>A Manchester City a Bajnokok Ligájában sikeresebben szerepel, a csoportkörben három győzelemmel és két döntetlennel már az ötödik fordulót követően csoportelsőként biztosította továbbjutását a nyolcaddöntőbe. Az angol együttes legközelebb szerdán, a Dinamo Zagreb vendégeként lép pályára.</p>
      <p>Tweet</p>
    </article>
  </body>
</html>