<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/cikk/2019/12/09/negy-evre-eltiltottak-oroszorszagot-az-olimpiai-es-vilagbajnoki-reszveteltol"/>
    <meta property="og:site_name" content="hirado.hu"/>
    <meta property="article:published_time" content="2019-12-09T11:54:00+00:00"/>
    <meta property="og:title" content="Négy évre eltiltották Oroszországot az olimpiai és világbajnoki részvételtől"/>
    <meta property="og:description" content="A WADA végrehajtó bizottsága egyhangú döntést hozott hétfőn, mivel bizonyítottnak látta, hogy a moszkvai laborban hamis bizonyítékokat iktattak, illetve pozitív eredményeket semmisítettek meg, amelyek segítségével leleplezhetőek lettek volna a csalások."/>
  </head>
  <body>
    <article>
      <h1>Négy évre eltiltották Oroszországot az olimpiai és világbajnoki részvételtől</h1>
      <address><time datetime="2019-12-09T11:54:00+00:00">09 Dec 2019, 11:54</time> by <a rel="author">MTI</a></address>
      <p>
        <b>A WADA végrehajtó bizottsága egyhangú döntést hozott hétfőn, mivel bizonyítottnak látta, hogy a moszkvai laborban hamis bizonyítékokat iktattak, illetve pozitív eredményeket semmisítettek meg, amelyek segítségével leleplezhetőek lettek volna a csalások.</b>
      </p>
      <p>
        <i>Cikkünk frissült.</i>
      </p>
      <p>A döntés által többek között a jövő évi tokiói olimpián, illetve a 2022-es katari labdarúgó-vb-n sem szerepelhetnek orosz színekben sportolók. Ugyanakkor azok, akik bizonyítani tudják, hogy tisztán készülnek, semlegesként ott lehetnek a nagy versenyeken. A jövő évi – részben oroszországi rendezésű – futball Euróba-bajnokságot nem érinti a mostani szankció.</p>
      <p>A döntés ellen az Orosz Doppingellenes Ügynökség (RUSADA) 21 napon belül fellebbezhet, és amennyiben így tesz, az ügyben a nemzetközi Sportdöntőbíróság (CAS) hozza meg a végső határozatot.</p>
      <p>A mostani ügyet a moszkvai doppingellenőrző laboratórium – hosszas huzavona után – januárban átadott adatbázisának átvizsgálása után robbantotta ki a WADA.<br/>A labor működését és a RUSADA-t 2015 végén függesztették fel, miután a WADA az év novemberében nyilvánosságra hozta illetékes bizottságának vizsgálati jelentését, amely megállapította, hogy Oroszországban átfogó doppingolás zajlott.</p>
      <p>Egy évvel később a WADA által megbízott kanadai jogászprofesszor, Richard McLaren vezette független vizsgálóbizottság arra a következtetésre jutott, hogy Oroszországban a doppingot állami támogatással, rendszerszintűen alkalmazták. A jelentés szerint az orosz doppingellenőrző szervek 2011 és 2015 között harminc sportágban mintegy ezer sportoló vizsgálati mintáját manipulálták, illetve pozitív teszteredményeket titkoltak el.</p>
      <p>Az orosz sportolók a 2016-os riói olimpián még elkerülték a teljes kizárást, a 2018-as phjongcshangi téli játékokról ugyanakkor már kitiltották Oroszországot, és sportolóinak külön engedélyt kellett kérniük a szerepléshez. Aki ezt megkapta, csak semlegesként vehetett részt a versenyeken.</p>
      <p>Az orosz ügynökség 2018. szeptember 20-án kapta vissza tesztelési engedélyét, a moszkvai labor pedig egy éve kezdhette újra működését. Ez utóbbi engedélyezéséhez több feltételt is szabott a WADA, ezek egyike volt az adatbázis átadása.</p>
      <p>A nemzetközi ügynökséget tavaly decemberben még megakadályozták az adatok átmásolásában, januárban aztán az oroszok átadták azokat. A WADA már akkor jelezte, hogy akár hónapokig is eltarthat, amíg megvizsgálja, az információk hitelesek-e, majd szeptemberben bejelentette, hogy hivatalos vizsgálatot indított azokkal a “következetlenségekkel” összefüggésben, melyeket az adatbázis tartalmazott.</p>
      <p>A vizsgálat lezárulta után a WADA-szabályzatnak megfelelést ellenőrző bizottság négyéves eltiltást javasolt, melyet most a végrehajtó bizottság megszavazott.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>