<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2834094-ak-v-ukrainskih-kompaniah-sprijmaut-dekretnu-vidpustku-colovikiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T11:13:00+00:00"/>
    <meta property="og:title" content="Як в українських компаніях сприймають &quot;декретну відпустку&quot; чоловіків"/>
    <meta property="og:description" content="Майже 60% опитаних працівників компаній вважають, що чоловіки мають матеріально утримувати родину, а піклування про маленьких дітей - завдання жінки."/>
  </head>
  <body>
    <article>
      <h1>Як в українських компаніях сприймають "декретну відпустку" чоловіків</h1>
      <h2>Майже 60% опитаних працівників компаній вважають, що чоловіки мають матеріально утримувати родину, а піклування про маленьких дітей - завдання жінки.</h2>
      <address>
        <time datetime="2019-12-09T11:13:00+00:00">09 Dec 2019, 11:13</time>
      </address>
      <p>Про це сказала програмний аналітик Фонду ООН у галузі народонаселення UNFPA Наталія Кошовська, презентуючи результати дослідження "Гендерна рівність та відповідь на домашнє насильство в приватному секторі: заклик до дій" у Києві, повідомляє кореспондент Укрінформу.</p>
      <p>"На жаль, широко поширене несприйняття можливості чоловічої так званої "декретної відпустки" по догляду за дитиною під впливом цих глибоко вкорінених стереотипів у нашому суспільстві щодо розподілу соціальних ролей чоловіків та жінок. Так, майже 60% опитаних вважали, що чоловіки мають матеріально утримувати родину, а піклування про маленьких дітей - завдання жінки", - зазначила Кошовська.</p>
      <p>За її словами, "досить часто лунали думки, що від чоловіків більше залежать результати загальної роботи компанії, тож їхня відсутність більше вплине на робочий процес".</p>
      <p>"Особистий досвід опитаних це теж підтвердив. У випадку хвороби дитини з нею вдома зазвичай залишається матуся - це 44%, батько - лише 2%", - додала Кошовська.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2660133-10-dniv-dla-batka-radi-proponuut-oplacuvanij-minidekret.html">10 днів для батька: Раді пропонують оплачуваний "міні-декрет"</a>
      </blockquote>
      <p>Вона зауважила, що можливістю відпустки з догляду за дитиною до трьох років скористалися 3/4 всіх опитаних, які мали дітей.</p>
      <p>"Однак абсолютна більшість із них складали жінки - 95%. Значні відмінності спостерігалися і в тривалості такої відпустки. Якщо жінки здебільшого у повній мірі користувалися цією відпусткою - 3 роки, то чоловіки брали її переважно лише на 3 місяці. Також виявилося, що менше половини опитаних чоловіків були обізнані про право скористатися так званою декретною відпусткою по догляду за дитиною, яка гарантується державою", - розповіла Кошовська.</p>
      <p>Дослідження "Гендерна рівність та відповідь на домашнє насильство в приватному секторі: заклик до дій" було проведено з метою виявлення найбільш актуальних гендерних проблем, із якими можуть стикатися працівники приватного сектору України, а також пошуку можливих відповідей компаній на ці виклики.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2666967-10-dniv-vidpustki-dla-tatusa-comu-ce-vazlivo.html">10 днів відпустки для татуся: чому це важливо?</a>
      </blockquote>
      <p>Дослідження складалося з двох компонентів — проведення глибинних інтерв’ю з фахівцями відділів, персоналу провідних компаній в Україні та шляхом проведення цільового онлайн опитування.</p>
      <p>До анкетування долучилася 1 тисяча осіб. Основна частина опитуваний - віком 25-44 роки. Опитування проводилося серед працівників українських приватних компаній - 48%, міжнародних компаній — 30% та українських держпідприємств - 22%.</p>
      <p>Дослідницька робота та публікації здійснені на фінансової підтримки уряду Великої Британії на замовлення UNFPA, Фонду <a href="https://www.ukrinform.ua/tag-oon">ООН</a> у галузі народонаселення, у співпраці з Центром "Розвиток КСВ".</p>
    </article>
  </body>
</html>