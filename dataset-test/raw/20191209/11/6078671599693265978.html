<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/mytafova-stoyanka-aktrisa-1619873.html"/>
    <meta property="og:site_name" content="Cross"/>
    <meta property="article:published_time" content="2019-12-09T11:31:00+00:00"/>
    <meta property="og:title" content="Започна поклонението пред голямата актриса Стоянка Мутафова"/>
    <meta property="og:description" content="/КРОСС/ Започна поклонението пред голямата актриса Стоянка Мутафова. Тя почина в петък на 97 години. Прощаването е в Сатиричния театър, където Мутафова работи до 1991 г."/>
  </head>
  <body>
    <article>
      <h1>Започна поклонението пред голямата актриса Стоянка Мутафова</h1>
      <address>
        <time datetime="2019-12-09T11:31:00+00:00">09 Dec 2019, 11:31</time>
      </address>
      <p>/КРОСС/ Започна поклонението пред голямата актриса Стоянка Мутафова. Тя почина в петък на 97 години. Прощаването е в Сатиричния театър, където Мутафова работи до 1991 г.</p>
      <p>Пред театъра на ул. „Стефан Караджа“ в столицата още преди 11 часа се беше оформила опашка от чакащи. Близки, колеги и почитатели на голямата актриса я изпращат в последния ѝ път.</p>
      <p>Предвидено е сбогуването във фоайето на Сатиричния театър да продължи до 16.00 часа.</p>
      <p>„Родена аристократка, шут - по призвание“ с тези думи изпращат Мутафова колегите ѝ от Сатирата на сайта на театъра. Тя е сред основателите му, а златният фонд на БНР пази спомена ѝ за 1957 г.</p>
      <p>„Ние откриваме Държавния сатиричен театър с „Баня“ на Маяковски, а финал нямахме. И ние намерихме за добре да паднем в оркестъра. По едно време аз тъпча някого и под мен се чу един глас –„дръпни се ма, ще ме смачкаш“ – това беше Парцалев“, разказва в спомена актрисата.</p>
      <p>През февруари тази година Стоянка Мутафова отбеляза 70-годишна театрална и филмова кариера. Ролите ѝ са стотици. Въпреки многото ѝ роли в киното и телевизията Мутафова обичаше първо театъра.</p>
      <p>„Там е истината, там се раждат нещата, там усещаш дъха на публиката и разбираш кога тя те е разбрала и кога не“, споделяше именитата актриса.</p>
      <p>Преди четири години Българският културен институт в Лондон предложи Стоянка Мутафова за книгата на рекордите “Гинес“ в категорията – “Най-възрастна, активно играеща на сцената, актриса“.</p>
      <p>Поклон пред паметта й!</p>
    </article>
  </body>
</html>