<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/psifos-ellinwn-exwterikoy-kalesma-theodwrikakoy-a-114110.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T11:44:00+00:00"/>
    <meta property="og:title" content="Ψήφος Ελλήνων Εξωτερικού: Κάλεσμα Θεοδωρικάκου σε κόμματα, ομογενείς"/>
    <meta property="og:description" content="Κάλεσμα στα κόμματα και στους ομογενείς να αγκαλιάσουν το νομοσχέδιο για την ψήφο των Ελλήνων του εξωτερικού, απηύθυνε ο υπουργός Εσωτερικών κ. Τάκης Θεοδωρικάκος στη συζήτηση που έγινε στην Επιτροπή, καθώς είναι το πρώτο βήμα για να προχωρήσουμε στην καθιέρωση των διευκολύνσεων που προβλέπονται και από το Σύνταγμα, αλλά απαιτούν εφαρμοστικό νόμο ψηφισμένο από τα 2/3 της Βουλής."/>
  </head>
  <body>
    <article>
      <h1>Ψήφος Ελλήνων Εξωτερικού: Κάλεσμα Θεοδωρικάκου σε κόμματα, ομογενείς</h1>
      <address>
        <time datetime="2019-12-09T11:44:00+00:00">09 Dec 2019, 11:44</time>
      </address>
      <p>Κάλεσμα στα κόμματα και στους ομογενείς να αγκαλιάσουν το νομοσχέδιο για την ψήφο των Ελλήνων του εξωτερικού, απηύθυνε ο υπουργός Εσωτερικών κ. Τάκης Θεοδωρικάκος στη συζήτηση που έγινε στην Επιτροπή, καθώς είναι το πρώτο βήμα για να προχωρήσουμε στην καθιέρωση των διευκολύνσεων που προβλέπονται και από το Σύνταγμα, αλλά απαιτούν εφαρμοστικό νόμο ψηφισμένο από τα 2/3 της Βουλής.</p>
      <p>Όπως είπε ο κ. Θεοδωρικάκος, όσο πιο μεγάλη είναι η συμμετοχή των Ελλήνων του εξωτερικού στις εκλογές, τόσο περισσότερο θα αυξηθεί η πίεση μέσα στην ελληνική κοινωνία να αρθούν οι διακρίσεις και οι περιορισμοί που περιλαμβάνονται στο νομοσχέδιο, προκειμένου να εξασφαλισθεί η πλειοψηφία των 200 βουλευτών. Το «όλα ή τίποτα» δεν έχει νόημα, είπε χαρακτηριστικά.</p>
      <p>Πεποίθηση του υπουργού Εσωτερικών είναι ότι με την εφαρμογή του νόμου, κόμματα που σήμερα εκφράζουν επιφυλάξεις θα τις άρουν, καθώς θα διαπιστώσουν ότι δεν συμβαίνει τίποτα περίεργο. Ο κ. Θεοδωρικάκος εκτίμησε ακόμα ότι οι τάσεις των Ελλήνων ψηφοφόρων του εξωτερικού δεν διαφέρουν από τις τάσεις που υπάρχου στο εσωτερικό της χώρας.</p>
      <p>Επίσης, ο κ. Θεοδωρικάκος διευκρίνισε ότι ο νόμος θα ισχύσει και για τις ευρωεκλογές, αφού θα ψηφίζουν και οι Έλληνες που βρίσκονται εκτός Ευρώπης.</p>
      <p>Στην τελευταία συνεδρίαση της Επιτροπής, στην οποία εκτός από τη δεύτερη ανάγνωση του νομοσχεδίου συνεχίσθηκε και η ακρόαση φορέων - εκπροσώπων ελληνικών οργανώσεων του εξωτερικού, ο κ. Θεοδωρικάκος μεταξύ άλλων είπε:</p>
      <p>«Εκείνο που θέλω να πω στους Έλληνες του εξωτερικού είναι ότι αξίζει τον κόπο να αγκαλιάσετε αυτόν τον νόμο. Γιατί αφορά εν τοις πράγμασι εκατοντάδες χιλιάδες Έλληνες σε όλη τη γη. Και όσο πιο μεγάλη είναι η παρουσία των Ελλήνων σε αυτή τη ρύθμιση, όσες πιο πολλές χιλιάδες κάνουν αίτηση να συμπεριληφθούν στους εκλογικούς καταλόγους και όσο πιο μεγάλη είναι η συμμετοχή στις εκλογές, τόσο περισσότερο πιστεύω ότι θα αυξηθεί η πίεση μέσα στην ελληνική κοινωνία να αρθούν όλες οι διακρίσεις και όλοι οι περιορισμοί. Γιατί είναι βέβαιο ότι και τα υπόλοιπα πολιτικά κόμματα θα διαπιστώσουν ότι δεν συμβαίνει τίποτα το οποίο να είναι περίεργο.</p>
      <p>Προσωπικά εκτιμώ, μιας και αναφερθήκατε στην προηγούμενη ιδιότητά μου, ότι οι πολιτικές τάσεις που διαμορφώνονται στο εσωτερικό της χώρας, τελικά παρόμοιες διαμορφώνονται και στο εξωτερικό της χώρας. Δεν είναι διαφορετικές οι αντιλήψεις του ελληνισμού εντός και εκτός Ελλάδας. Μπορεί να υπάρχουν μια σειρά ιδιομορφίες αλλά στο τέλος της ημέρας οι τάσεις είναι ίδιες. Είμαι σίγουρος ότι μόλις εφαρμοσθεί αυτό το μέτρο, εάν βοηθήσετε και έχει γενική αποδοχή, πολύ γρήγορα τα κόμματα που είχαν διάφορες επιφυλάξεις τα τις άρουν και θα προχωρήσουμε παρακάτω. Γι’ αυτό χαρακτηρίζω αυτό το νομοσχέδιο ένα θετικό βήμα μπροστά που πρέπει να υποστηριχθεί, ώστε στην πορεία να πάρουμε πίσω τις αδικίες που εκ των πραγμάτων υπάρχουν. Δεν υπάρχει καμία αμφιβολία. Το «όλα ή τίποτα» δεν έχει νόημα. Και το ξέρετε αυτό πολύ καλά από τη ζωή όλων μας.</p>
      <p>Μια διευκρίνιση ακόμα. Η ρύθμιση που έχουμε είναι ότι ο μικρότερος αριθμός που θα χρειαστεί για να δημιουργήσουμε εκλογικό τμήμα, είναι να υπάρχουν 40 ψηφοφόροι. Επομένως όσο πιο πολλοί κάνουν αιτήσεις και υπάρχουν Έλληνες που ενδιαφέρονται να ψηφίσουν σε κάθε πόλη, αυτό θα διευκολύνει πάρα πολύ να φέρουμε πιο κοντά τα εκλογικά τμήματα εκεί που βρίσκονται οι άνθρωποί μας στο εξωτερικό. Να γιατί λέω ότι όσο πιο πολύ αγκαλιάσετε θετικά αυτό το μέτρο τόσο πιο πολλοί θα μπορέσουν να ψηφίσουν και να αντιμετωπίσουμε μια σειρά δυσκολίες που στην πραγματικότητα  υπάρχουν.</p>
      <p>Τέλος σε ό,τι αφορά στο θέμα των ευρωεκλογών, κ. Πρόεδρε στο οποίο αναφερθήκατε κι εσείς, υπάρχει μια πλευρά την οποία δεν μπορούμε να προσπεράσουμε. Ότι στις ευρωεκλογές θέλουμε να ψηφίζουν και οι Έλληνες που κατοικούν εκτός Ευρωπαϊκής Ένωσης. Δηλαδή με δυο λόγια, ο Έλληνας που κατοικεί στην Αίγυπτο ή στις ΗΠΑ ή στον Καναδά, θα πρέπει να μπορεί να ψηφίζει για τον ευρωβουλευτή της Ελλάδος. Και γι’ αυτό δεν υπάρχει άλλος τρόπος να αντιμετωπισθεί από το να έχουμε αυτή τη ρύθμιση που έχουμε στο νομοσχέδιο».</p>
      <p>Νωρίτερα ο κ. Θεοδωρικάκος, απαντώντας σε αιτιάσεις Ελλήνων του εξωτερικού γιατί η κυβέρνηση έκανε πίσω από τις αρχικές της θέσεις, είπε:</p>
      <p>«Είμαστε όλοι Έλληνες και δε νομίζω ότι μπορεί κανείς να αμφισβητεί τον πατριωτισμό κανενός, ανεξάρτητα από το που ανήκει ιδεολογικά και πολιτικά και ανεξάρτητα το εάν βρίσκεται  εντός Ελλάδας ή εκτός Ελλάδας. Είμαστε όλοι Έλληνες και αγαπάμε την πατρίδα μας. Και ένας λόγος που βρισκόμαστε εδώ είναι για να προσπαθήσουμε να λύσουμε ένα πρόβλημα το οποίο υπάρχει για πάρα πολλές δεκαετίες και το οποίο, θέλω να σας παρακαλέσω πάρα πολύ, αφού βρισκόμαστε σήμερα εδώ μαζί, παρά του ότι είναι επανάληψη για τους βουλευτές του ελληνικού Κοινοβουλίου, είμαι υποχρεωμένος να το πω σε εσάς γιατί αντιλαμβάνομαι ότι σε ορισμένους δεν είναι κατανοητό.</p>
      <p>Αξιότιμε κύριε πρόεδρε των Ελλήνων της κοινότητάς μας στις Βρυξέλλες, η παράταξη την οποία έχω την τιμή να εκπροσωπώ και ο Πρωθυπουργός που μου έχει αναθέσει αυτά τα καθήκοντα, του Υπουργού Εσωτερικών, θέλαμε και θέλουμε να ψηφίζουν όλοι οι Έλληνες και οι Ελληνίδες που μένουν στο εξωτερικό, από τον τόπο που κατοικούν με επιστολική ψήφο, χωρίς καμία εξαίρεση και καμία διάκριση. Αυτό θέλαμε και αυτό θέλουμε.</p>
      <p>Και επαναλαμβάνω, γιατί πρέπει να είμαι δίκαιος, ότι αυτό ήθελε και το Κίνημα Αλλαγής και η Ελληνική Λύση.</p>
      <p>Είχαμε 190 βουλευτές, εάν το ψηφίσουμε αυτό δεν θα ψηφίσει κανείς σας στο τέλος. Γιατί το Σύνταγμα επιβάλλει 200. Δεν ξέρω πως αλλιώς μπορώ να σας το πω. Αυτή είναι η αλήθεια και η πραγματικότητα και σας παρακαλώ να την μεταφέρετε στους Έλληνες παντού, γιατί αντιλαμβάνομαι ότι οι άνθρωποι δεν είναι σε θέση να γνωρίζουν τις λεπτομέρειες και να τις αντιλαμβάνονται με τον τρόπο που αυτές ισχύουν.</p>
      <p>Είχαμε λοιπόν ένα δίλημμα, να επιμείνουμε σε αυτή τη θέση μας, που αντιλαμβάνομαι ότι είναι και θέση των ομογενειακών οργανώσεων και να μην ψηφίσει κανείς σας. Κάναμε κάτι πολύ συνειδητά, σεβόμενοι τις απόψεις και της αντιπολίτευσης, με τις οποίες προφανώς και διαφωνούμε. Της αντιπολίτευσης εννοώ στο συγκεκριμένο θέμα, γιατί είπα ότι με δύο κόμματα της αντιπολίτευσης έχουμε την ίδια άποψη.</p>
      <p>Έπρεπε να βρούμε έναν κοινό τόπο και πιστεύω ότι η λύση που δίνουμε έχει ένα πολύ μεγάλο ατού. Το ατού είναι ότι διασφαλίζει πλήρως όλα τα Ελληνόπουλα που έχουν φύγει τα τελευταία δώδεκα χρόνια από την Ελλάδα, στην πραγματικότητα χωρίς προϋποθέσεις. Και αυτό είναι πολύ κρίσιμο αγαπητοί συνάδελφοι και αξιότιμοι κύριοι που εκπροσωπείτε τις οργανώσεις των Ελλήνων του εξωτερικού. Δεν υπάρχει Ελλάδα χωρίς τη νέα γενιά. Δεν υπάρχουμε χωρίς τους ανθρώπους που είναι μέχρι 30 ετών.  Και αυτό το διασφαλίσαμε πλήρως, πλήρως, όπου και αν βρίσκονται.</p>
      <p>Το δεύτερο που θέλω να διευκρινίσω, γιατί επίσης  φαίνεται ότι δεν έγινε κατανοητό, είναι ότι δεν υπάρχει προϋπόθεση ως προς το πόσα χρόνια λείπει κάποιος από την πατρίδα. Μπορεί κάποιος να λείπει 50 χρόνια, 55 χρόνια… όσα λείπει. Με βάση το σκεπτικό, κυρίως του Κομμουνιστικού κόμματος, το οποίο ήμασταν υποχρεωμένοι να το πάρουμε υπόψη μας, γιατί αλλιώτικα δεν υπήρχαν 200 ψήφοι κύριοι, υπάρχει η έννοια του δεσμού με τη χώρα, η οποία πρέπει να αποδειχθεί  από την παρουσία στη χώρα, με δημόσια έγγραφα. Να αποδειχθεί τα τελευταία 35 χρόνια για 2 έτη, όχι υποχρεωτικά συνεχόμενα, έστω και σε διαφορετικά διαστήματα, βρισκόταν στην Ελλάδα. Το σεβαστήκαμε για να υπάρξει μία συμφωνία, αλλά αυτό δεν θέτει όριο ως προς το πότε έφυγε κάποιος από τη χώρα, άρα δεν είναι εξ΄ ορισμού αποκλεισμένος κάποιος».</p>
    </article>
  </body>
</html>