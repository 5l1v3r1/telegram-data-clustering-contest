<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813462/%D8%A7%D8%B1%D8%AF%D9%88%D8%BA%D8%A7%D9%86-%D8%A8%D8%B1%D8%A7%DB%8C-%D8%A7%D8%B3%DA%A9%D8%A7%D9%86-%DB%8C%DA%A9-%D9%85%DB%8C%D9%84%DB%8C%D9%88%D9%86-%D9%86%D9%81%D8%B1-%D8%AF%D8%B1-%D8%AA%D9%84-%D8%A7%D8%A8%DB%8C%D8%B6-%D9%88-%D8%B1%D8%A3%D8%B3-%D8%A7%D9%84%D8%B9%DB%8C%D9%86-%D8%AA%D9%84%D8%A7%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:20:41+00:00"/>
    <meta property="og:title" content="اردوغان: برای اسکان یک میلیون نفر در تل ابیض و رأس العین تلاش می‌کنیم"/>
    <meta property="og:description" content="رئیس‌جمهور ترکیه اعلام کرد، این کشور فعالیت خود را برای اسکان دادن یک میلیون نفر در شهرهای تل ابیض و رأس العین در شمال سوریه آغاز کرده است."/>
  </head>
  <body>
    <article>
      <h1>اردوغان: برای اسکان یک میلیون نفر در تل ابیض و رأس العین تلاش می‌کنیم</h1>
      <address><time datetime="2019-12-09T11:20:41+00:00">09 Dec 2019, 11:20</time> by <a rel="author">زینب غلامی</a></address>
      <p>رئیس‌جمهور ترکیه اعلام کرد، این کشور فعالیت خود را برای اسکان دادن یک میلیون نفر در شهرهای تل ابیض و رأس العین در شمال سوریه آغاز کرده است.</p>
      <p>به گزارش ایسنا، به نقل از شبکه خبری روسیا الیوم، رجب طیب اردوغان، رئیس‌جمهور ترکیه در سخنانی در مقابل وزرای امور اجتماعی سازمان همکاری اسلامی گفت: ما فعالیت خود را برای اسکان یک میلیون نفر در شهرهای تل ابیض و رأس العین سوریه آغاز کرده‌ایم و از ایجاد مناطق مسکونی جدید در شمال سوریه حمایت خواهیم کرد.</p>
      <p>وی گفت: هیچ طرفی نمی‌تواند بار سنگین آوارگان سوری در ترکیه و آوارگان در نزدیکی مرزهای ترکیه را که تعدادشان به ۹ میلیون تن می‌رسد، تحمل کند. اتحادیه اروپا تنها سه میلیارد یورو به آواگان سوری کمک کرده درحالی که ما بیش از ۴۰ میلیارد دلار هزینه کرده‌ایم.</p>
      <p>اردوغان گفت: جهان اسلام که یک چهارم ساکنان جهان را در خود جای داده به اندازه توانایی‌ها و امکاناتش تأثیر و نفوذ ندارد. اوضاع در قدس و فلسطین روز به روز بدتر می شود و جهان اسلام دارد توانایی‌ها و امکاناتش را هدر می‌دهد. ما برخی مواقع احساس می‌کنیم در اعتراض به ظلم علیه فلسطین و قدس تنها هستیم.</p>
      <p>وی خطاب به امانوئل ماکرون، رئیس‌جمهور فرانسه گفت: اگر می‌توانی تظاهرات جلیقه‌زردها را متوقف کن. از آه مظلوم بترس چراکه گریبانت را می‌گیرد.</p>
      <p>انتهای پیام</p>
    </article>
  </body>
</html>