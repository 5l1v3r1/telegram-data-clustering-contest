<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/penzugyi-szolgaltatok/mar-a-bankkartyas-fizetest-is-elfelejthetjuk-1919673/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T11:24:00+00:00"/>
    <meta property="og:title" content="Már a bankkártyás fizetést is elfelejthetjük"/>
    <meta property="og:description" content="Komoly konkurenciát kapnak a bankok 2020-ban a pénzügyi szolgáltatásokban – véli a BlockBen elemzője."/>
  </head>
  <body>
    <article>
      <h1>Már a bankkártyás fizetést is elfelejthetjük</h1>
      <address><time datetime="2019-12-09T11:24:00+00:00">09 Dec 2019, 11:24</time> by <a rel="author">VG</a></address>
      <h4>Az open banking és az Azonnali Fizetési Rendszer bevezetése Magyarországon is megnyitja a kaput a digitális pénzügyi szolgáltatások és innovatív fizetési megoldások előtt. Hogyan bankol a jövőben az Y és Z generáció? Hogyan válik a QR-kódos fizetés a készpénz és a bankkártya konkurenciájává? – kiderül a BlockBen szakértőjének elemzéséből.</h4>
      <p>Az Európai Unió második pénzforgalmi irányelvének, a PSD2-nek szeptember 14-i bevezetésével megkezdődött Magyarországon az open banking korszaka. Az ügyfél engedélye alapján a bankok hozzáférést adhatnak külső szolgáltatóknak számlatranzakciós adatokhoz. Ez a változás jelentős fejlődést hoz a digitális pénzügyi szolgáltatások piacán, új szolgáltatók megjelenésével. A Magyar Nemzeti Bank adatai szerint már több mint 110 fintechcég működik hazánkban.</p>
      <blockquote>„Már napjainkban is népszerűek például a számlaintegrációs, pénzügyi tervező, költségoptimalizáló megoldások. Az Amerikai Egyesült Államokban működő applikáció, a Mint.com máris 3 millió ügyfelet gyűjtött magának azzal a szolgáltatással, hogy akár napi szinten lekérdezi használója pénzügyeit a különböző bankjaitól. Anglia legnépszerűbb hasonló applikációja, a Money Dashboard mintegy félmillió felhasználóval működik”</blockquote>
      <p>– hoz példát az új szolgáltatásokra Krocsek Attila, a BlockBen üzletfejlesztési igazgatója.</p>
      <p>A folyamat újabb fontos lépcsője hazánkban a 2020 márciusában induló Azonnali Fizetési Rendszer, amely a banki átutalások valós idejűvé alakítása mellett új, azonnali fizetési megoldások megjelenését is lehetővé teszi.</p>
      <aside>Ilyen innovatív megoldás a QR-kódos fizetés is.</aside>
      <p>Meg is jelent idén július végén az MNB QR-kód sztenderdjéről szóló ajánlása, amelynek köszönhetően egy QR-kóddal is lehet majd az AFR-re épülő tranzakciókat indítani, és a sztenderd révén az új megoldások egymással átjárhatók lesznek.</p>
      <h3>A bankolás élménye</h3>
      <p>Nagy kihívás előtt állnak a hagyományos értelemben vett bankrendszer szereplői, illetve a kártyatársaságok.</p>
      <aside>Az ügyfélként is „élményeket” kereső Y és Z generációnak már nem elég trendi, kényelmes és rugalmas a hagyományos bankolás.</aside>
      <p>A kártyahasználat népszerűsítésére például folyamatosak a törekvések, de a „mobile first” nemzedékének már egyszerűbb, ha csak a mobiltelefonját kell magánál tartania. Ráadásul megspórolja a betéti kártyák, pláne a hitelkártyák éves díjait.</p>
      <figure>
        <img src="https://www.vg.hu/wp-content/uploads/2019/08/+otf/810w/035bjl11221043.jpg"/>
        <figcaption>Fotó: AFP / AFP</figcaption>
      </figure>
      <p>Egy kiskereskedőknél sem evidens már, hogy a készpénz elfogadása mellett csak egy bankkártya-terminál jelenthet alternatívát. A kártyás fizetésnél több közbeeső szereplő is van, akik valamilyen díjért cserébe szolgáltatnak. A valós számlán történő elszámolás csak késve, akár több nap után történik. A forgalom után fizetendő jutalék pedig még mindig magas.</p>
      <h3>Mit hoz 2020?</h3>
      <p>A bankok alternatíváiként különösen a 18-30 éves fiatalok körében lehetnek népszerűek például azok a pénzforgalmi szolgáltatók, amelyek EMI (Electronic Money Institution) engedéllyel rendelkeznek, és a hitelezésen kívül gyakorlatilag bármilyen pénzforgalmi<br/>tevékenységet végezhetnek: online bankként működve devizákat kezelhetnek, illetve készpénzfelvételt tehetnek lehetővé.</p>
      <aside>Ilyen szolgáltató a Barion vagy a Revolut is,</aside>
      <p>utóbbin keresztül már 100 millió euró értékben bonyolított le tranzakciókat a 250 ezer magyarországi felhasználó.</p>
      <blockquote>A szolgáltatók között végre valódi verseny jön létre. A verseny pozitív hozadéka, hogy egy fizetési folyamathoz egyre kevesebb eszköz lesz szükséges. Csökken a fizetésben részt vevő köztes kiszolgálók száma, és olcsóbbá válik a folyamat, mert alacsonyabbak lesznek a fizetendő jutalékok. Ráadásul a kiskereskedőknek lehetőségük nyílhat új módon is megszólítani a vásárlókat, például közösséget építeni, exkluzív kedvezményekkel</blockquote>
      <p>– fogalmaz Krocsek Attila. Ezt kínálja például a BlockBenPay is. Az egyszerű, biztonságos és olcsó QR-kódos fizetés a következő évek nagy áttörése lehet, a készpénz és a bankkártya komoly konkurenciája,</p>
      <aside>hiszen semmi másra nincs szükség a biztonságos online vagy offline fizetéshez, csak egy mobiltelefonra és egy QR-kódra.</aside>
    </article>
  </body>
</html>