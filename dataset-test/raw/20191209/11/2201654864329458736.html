<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/nemzetkozi_vallalatok/ujabb_piacokrol_szallhat_ki_a_tesco.696511.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T11:20:00+00:00"/>
    <meta property="og:title" content="Újabb piacokról szállhat ki a Tesco"/>
    <meta property="og:description" content="Tovább csökkentené nemzetközi hálózatát a Tesco, miután a brit kiskereskedelmi vállalat megfontolandó ajánlatot kapott ázsiai üzletágaira. A cég továbbra is otthon igyekszik megerősödni, kérdéses, hogy eközben képes lesz-e megtartani fennmaradó külpiaci érdekeltségeit."/>
  </head>
  <body>
    <article>
      <h1>Újabb piacokról szállhat ki a Tesco</h1>
      <h2>Tovább csökkentené nemzetközi hálózatát a Tesco, miután a brit kiskereskedelmi vállalat megfontolandó ajánlatot kapott ázsiai üzletágaira. A cég továbbra is otthon igyekszik megerősödni, kérdéses, hogy eközben képes lesz-e megtartani fennmaradó külpiaci érdekeltségeit.</h2>
      <address><time datetime="2019-12-09T11:20:00+00:00">09 Dec 2019, 11:20</time> by <a rel="author" href="https://www.napi.hu/szerzo/R%C3%A1cz%20Gerg%C5%91" target="_blank">Rácz Gergő</a></address>
      <p>Újabb országokból vonulna ki a Tesco, miután a legnagyobb brit kiskereskedelmi hálózat bejelentette: ajánlatot kapott megmaradt ázsiai érdekeltségeire. A cég malajziai és thaiföldi üzletágát jelenleg 9 milliárd dollárra becsülik - <a href="https://www.reuters.com/article/us-tesco-thailand-stocks/tesco-shares-jump-on-possible-sale-of-asian-business-idUSKBN1YD0O0?il=0">írja a Reuters</a>. A vállalt ennél többet egyelőre nem kívánt elárulni.</p>
      <p>Nyáron a vállalat még úgy nyilatkozott, hogy jók a pozíciói Ázsiában, különösen Thaiföldön, ahol jelenleg 750 üzlete van. Ennek némileg ellentmond, hogy a Tesco az elmúlt évek során folyamatosan hátrahagyta több külpiacát, eladta leányvállalatait Dél-Koreában, Törökországban, és kilépett Kínából, Japánból, és az Egyesült Államokból is.</p>
      <p>A 100 éves cég jelenleg épp igyekszik talpra állni, miután több sikertelen nemzetközi terjeszkedési kísérletét nem rég egy komoly <a href="https://www.breakingnews.ie/business/how-did-the-tesco-accounting-scandal-unfold-and-who-were-the-cleared-trio-899524.html">adathamisítási botránnyal</a> fejelte meg. Ez 2 milliárd fontos árfolyamvesztést hozott egyetlen nap alatt és több bukást eredményezett a cég vezetésében.</p>
      <p>A legújabb bejelentést pozitívan fogadták a társaság részvényesei, egyből megugrott az árfolyam.</p>
      <p>Mivel a konszolidációt elsősorban hazai piacára koncentrálja a cég, ha végbemegy a thai és a maláj üzletág eladása, az ismét felélénkíti azokat a spekulációkat, hogy az összességében veszteséges kelet-európai piacaiktól is megválnának.</p>
      <p>Lengyelországban már voltak boltbezárások, és szakszervezeti pletykák szintjén már többször felmerült, hogy a magyar piacot is hátrahagynák. Ezeket az információkat eddig rendre cáfolta a Tesco.</p>
    </article>
  </body>
</html>