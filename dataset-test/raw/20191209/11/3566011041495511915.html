<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553420.html/%d8%b3%d8%a7%d9%84%da%a9--%d8%a8%d8%b3%db%8c%d8%a7%d8%b1%db%8c-%d8%a7%d8%b2-%d9%86%d9%87%d8%a7%d8%af%d9%87%d8%a7%db%8c-%d9%81%d8%b1%d9%87%d9%86%da%af%db%8c-%d8%a7%d8%b3%d8%aa%d8%a7%d9%86-%d9%87%d8%a7%db%8c-%d9%85%d8%b1%d8%b2%db%8c-%d9%85%d8%ac%d8%a8%d9%88%d8%b1-%d8%a8%d9%87-%d8%aa%d8%b9%d8%af%db%8c%d9%84-%d9%86%db%8c%d8%b1%d9%88-%d8%b4%d8%af%d9%86%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T11:44:00+00:00"/>
    <meta property="og:title" content="سالک: بسیاری از نهادهای فرهنگی استان‌های مرزی مجبور به تعدیل نیرو شدند"/>
    <meta property="og:description" content="عضو کمیسیون فرهنگی مجلس  با بیان اینکه در بودجه سال 99 اعتبار دستگاه های فرهنگی و فعالیت های قرآنی را کاهش داده اند، گفت: به این معنی که 100 میلیاردی که در سال های گذشته بوده است امسال به 28 میلیارد ختم شده است و این کاهش بسیار نگران کننده است."/>
  </head>
  <body>
    <article>
      <h1>سالک: بسیاری از نهادهای فرهنگی استان‌های مرزی مجبور به تعدیل نیرو شدند</h1>
      <h2>در انتقاد به کاهش بودجه قرآنی کشور عنوان شد؛</h2>
      <address>
        <time datetime="2019-12-09T11:44:00+00:00">09 Dec 2019, 11:44</time>
      </address>
      <p>عضو کمیسیون فرهنگی مجلس با بیان اینکه در بودجه سال 99 اعتبار دستگاه های فرهنگی و فعالیت های قرآنی را کاهش داده اند، گفت: به این معنی که 100 میلیاردی که در سال های گذشته بوده است امسال به 28 میلیارد ختم شده است و این کاهش بسیار نگران کننده است.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ حجت الاسلام و المسلمین احمد سالک کاشانی عضو کمیسیون فرهنگی مجلس شورای اسلامی در گفتگو با <a href="http://armanekerman.ir/">راه آرمان</a>؛ گفت: مباحث فرهنگی کشور به برخی عوامل اصلی بر می گردد که آن عوامل در ساختار برنامه و بودجه حضور دارند که تنظیم برنامه های فرهنگی را انجام و منابعی را برای آن اختصاص می دهند.</p>
      <p>وی با بیان اینکه نگاه افرادی که در مباحث فرهنگی در سازمان برنامه و بودجه کشور تصمیم ساز هستند، سطحی است، تصریح کرد: هم اکنون علاوه بر دستگاه های فرهنگی، سازمان ها و فعالان قرآنی به دلیل سطحی نگری و عدم داشتن نگاه عمیق به ارزش های انقلابی اسلامی این مجموعه ها نتیجه این شده است که 0.8 درصد بودجه سال 98 نسبت به کل بودجه به مباحث فرهنگی تخصیص یافته است.</p>
      <p>این نماینده مجلس شورای اسلامی با اشاره به مطلب فوق و تأکید بر اینکه طبیعی است که ارزش های انقلاب ما رشد لازم را در مباحث فرهنگی نخواهند داشت، اظهار کرد:  بالغ بر 265 مرکز خودجوش فرهنگی مردمی وجود دارد که از بودجه حمایتی هر ساله استفاده می کردند که این مسئله را هم حذف کرده اند.</p>
      <p>حجت الاسلام و المسلمین سالک کاشانی افزود: در سطح کشور بودجه حمایتی برای فعالان خود جوش فرهنگی مردمی نداریم؛ این در حالی است که بسیاری از این نهادها سنگرهای مهمی در مقابل رشد وهابیت و بهائیت و به ویژه در استان های مرزی هستند که آنان مجبور شدند نیروهای خود را تعدیل و پروژه هایشان را کم کنند.</p>
      <p>وی بیان کرد: استدالال آقایان در برنامه و بودجه این است که حرکت مردمی است و هزینه آن را مردم باید بدهند و دولت به چه منظور برای این مسائل هزینه بدهد و برای جاهای دیگر اینگونه نیست؛ جاهایی که باید کمتر هزینه شود بیشترین اعتبار اختصاص داده می شود.</p>
      <p>عضو کمیسیون فرهنگی مجلس شورای اسلامی با بیان اینکه در بودجه سال 99 اعتبار دستگاه های فرهنگی و فعالیت های قرآنی را کاهش داده اند، عنوان کرد: به این معنی که 100 میلیاردی که در سال های گذشته بوده است امسال به 28 میلیارد ختم شده است و این کاهش بسیار نگران کننده است که از آن ضربه می خوریم.</p>
      <p>حجت الاسلام و المسلمین سالک کاشانی در پایان خاطر نشان کرد: با توجه به وضعیت ولنگاری فرهنگی جامعه، تهاجم فرهنگی و مسائل دیگر باید بیشترین هزینه را برای مقابله در نظر بگیریم و یکی از آن هزینه ها برای فعالیت های قرآنی است که توجه ای به آن نشده است.</p>
      <p>انتهای پیام/</p>
    </article>
  </body>
</html>