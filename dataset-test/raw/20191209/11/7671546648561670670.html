<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916442"/>
    <meta property="og:site_name" content="Dnevnik"/>
    <meta property="article:published_time" content="2019-12-09T11:56:00+00:00"/>
    <meta property="og:title" content="#video Luka Dončić med najboljšimi tudi v priljubljeni videoigri"/>
    <meta property="og:description" content="Luka Dončić je edini košarkar, ki po točkah, skokih in podajah sodi med najboljših dvajset igralcev v ligi NBA. Je tudi med najbolje ocenjenimi igralci v priljubljeni videoigri podjetja 2K Games."/>
  </head>
  <body>
    <article>
      <h1>#video Luka Dončić med najboljšimi tudi v priljubljeni videoigri</h1>
      <address><time datetime="2019-12-09T11:56:00+00:00">09 Dec 2019, 11:56</time> by <a rel="author">al, STA</a></address>
      <p>
        <b>Luka Dončić je edini košarkar, ki po točkah, skokih in podajah sodi med najboljših dvajset igralcev v ligi NBA. Je tudi med najbolje ocenjenimi igralci v priljubljeni videoigri podjetja 2K Games.</b>
      </p>
      <p>Luka Dončić je trenutno edini igralec v ligi NBA, ki je po statistiki uvrščen med prvimi dvajsetimi po točkah, podajah in skokih. S točno tridesetimi točkami na tekmo je tretji strelec lige, z 9,2 podaje je drugi podajalec, z 9,8 skoka pa osemnajsti skakalec. Njegov Dallas je s 16-7 tretji na zahodu in sedmi v ligi.</p>
      <p>Izjemna statistika Luke Dončića se odraža tudi na njegovem profilu v računalniški igri NBA 2K20. Proizvajalci pravijo, da takšnega skokovitega napredka pred njim niso zabeležili. Dončić je imel lani, ko je vstopil v ligo NBA, oceno 79, to sezono je začel s 87, od petka, ko se je igrica nazadnje posodobila na podlagi predstav igralcev v resničnem življenju, pa je Dončić skočil na oceno 96. Najvišja možna je 99.</p>
      <p>S tem se je izenačil s <b>Kawhijem Leonardom</b> in <b>Kevinom Durantom</b>, pred njim pa so z oceno 97 le še <b>Giannis Antetokounmpo, LeBron James</b> in <b>James Harden</b>.</p>
      <figure>
        <iframe src="https://www.youtube.com/embed/6M85rzv2Sk8" width="560" height="315" data-service="Youtube" scrolling="no"/>
      </figure>
      <h3>Luka Dončić in Michael Jordan</h3>
      <p>Luka Dončić je postal prvi igralec v zgodovini lige, ki je na devetnajstih zaporednih tekmah dosegel vsaj dvajset točk, pet skokov in pet podaj. Prehitel je Michaela Jordana iz leta 1989, tako da je zdaj pred njim le še 'kralj triple double' Oscar Robertson, ki pa jedo tega dosežka prišel, preden sta se leta 1976 združili ligi ABA in NBA. Med leti 1962 in 1965 je Robertson nanizal devetnajst, petindvajset ter devetindvajset takšnih tekem.</p>
      <p>Športni mediji širom sveta se klanjajo dosežku slovenskega čudežnega dečka. »Nerealni Dončić podrl rekord legendarnega Michaela Jordana!« so zapisali na Hrvaškem pri 24sata, »Luka Dončić igra kot Michael Jordan« so slovenskemu asu laskali pri francoskem L'Equipe (Francija), »Pa to je nemogoče: Luka Dončić podrl rekord Michaela Jordana. Poglejte zaradi česa danes vsa Amerika govori o mladem Slovencu« pa je bilo moč prebrati na spletu v BiH.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916418/sport/kosarka/video-doncic-o-sporni-situaciji-slika-pove-vse-sodnik-pa-trdi-da-ni-videl-osebne-napake"/>
        <a href="https://www.dnevnik.si/1042916186/sport/kosarka/luki-doncicu-nagrada-sports-illustrated-za-sportni-preboj-leta"/>
      </related>
    </article>
  </body>
</html>