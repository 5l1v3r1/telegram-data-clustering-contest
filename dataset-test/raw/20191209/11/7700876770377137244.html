<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/12/09/integrazione-alunni-stranieri-dopo-28-mesi-il-bando-pon-vede-la-luce/153546/"/>
    <meta property="og:site_name" content="VITA"/>
    <meta property="article:published_time" content="2019-12-09T11:09:00+00:00"/>
    <meta property="og:title" content="Integrazione alunni stranieri: dopo 28 mesi il bando PON vede la luce"/>
    <meta property="og:description" content="18 luglio 2017 – 28 novembre 2019: tanto c’è voluto per valutare i progetti per l’integrazione e l’accoglienza degli alunni stranieri, unico bando PON a rimanere fermo mentre per tutti gli altri i progetti partivano e i bandi venivano riproposti. Sono più di 2.300 i progetti finalmente approvati, per 50 milioni di euro"/>
  </head>
  <body>
    <article>
      <h1>Integrazione alunni stranieri: dopo 28 mesi il bando PON vede la luce</h1>
      <address><time datetime="2019-12-09T11:09:00+00:00">09 Dec 2019, 11:09</time> by <a rel="author" href="http://www.vita.it/it/author/sara-de-carli/28/" target="_blank">Sara De Carli</a></address>
      <p>
        <b>18 luglio 2017 – 28 novembre 2019: tanto c’è voluto per valutare i progetti per l’integrazione e l’accoglienza degli alunni stranieri, unico bando PON a rimanere fermo mentre per tutti gli altri i progetti partivano e i bandi venivano riproposti. Sono più di 2.300 i progetti finalmente approvati, per 50 milioni di euro</b>
      </p>
      <p><b>18 luglio 2017 – 28 novembre 2019. Tanto c’è voluto per raccogliere, valutare e approvare i progetti per l’integrazione e l’accoglienza degli alunni stranieri. Il bando PON più lento della storia, ventotto mesi di attesa fra la chiusura del bando e la pubblicazione delle graduatorie.</b> Con migliaia di progetti presentati dalle scuole e tenuti per più di due anni in stand-by e i bambini a farne le spese. <a href="https://www.istruzione.it/pon/avviso_integrazione.html">Ora la graduatoria è stata pubblicata, con 2.384 progetti finanziati che finalmente potranno partire</a>. Centonove mila euro – la cifra più alta per singolo progetto – arriveranno ad esempio all’IC di Badia Polesine come a all’Istituto tecnico agrario Ciuffelli di Todi o all’IC S. Margherita di Messina.</p>
      <p><b>L’avviso - 50 milioni di euro - era stato pubblicato il 27 aprile 2017, con scadenza 17 luglio 2017</b>: affidava alla scuola «la responsabilità educativa di valorizzare le differenze, promuovere l’integrazione, il dialogo interreligioso e interculturale, al fine di costruire una maggiore coesione sociale». Una responsabilità da realizzare attraverso «azioni finalizzate a ridurre il fallimento formativo e la dispersione scolastica» degli alunni con cittadinanza non italiana, ma anche con «una formazione generale sul fenomeno delle migrazioni (dal punto di vista storico, geografico, politico), sulle culture e sulle religioni» e «attività ed esperienze tese a sviluppare competenze interculturali, comunicative, linguistiche utili nei percorsi di accoglienza e integrazione». Nella convinzione - recitava l’avviso - che «dipendono anche dalla scuola la velocità e la profondità dell’integrazione» e che «dipende dagli esiti dell’esperienza scolastica la possibilità di un Paese di contare, per il suo sviluppo economico e civile, anche sulle intelligenze e sui talenti dei “nuovi italiani”».</p>
      <p>L’idea di «mondo sempre più grande, interdipendente, interconnesso» e di una scuola in cui «le alunne e gli alunni, le studentesse e gli studenti si “allenano” a convivere in una pluralità diffusa, famiglie e comunità con storie diverse possono imparare a conoscere le diversità culturali e religiose, a superare le reciproche diffidenze, a sentirsi responsabili di un futuro comune», <a href="http://www.vita.it/it/article/2018/11/26/lintegrazione-degli-alunni-stranieri-congelata-da-16-mesi/149890/"><b>è stata di fatto congelata dal Governo Conte I e dal ministero di Bussetti.</b> </a>Sarà un caso, ma mentre tutti gli altri avvisi pubblicati a valere sulle risorse del PON 2014-2020 hanno mano mano visto le graduatorie pubblicate e i progetti partire (anzi per diversi PON si sono susseguiti in questo arco di tempo anche più bandi) <b><a href="http://www.vita.it/it/article/2019/05/27/alunni-stranieri-dopo-due-anni-le-graduatorie-del-pon-ancora-non-ci-so/151700/">quello per l’integrazione era stato l’unico a rimanere nel cassetto</a> e solo ora le graduatorie sono state pubblicate.</b></p>
      <p>Tre le azioni fianziate: la 10.1.1A - Interventi per il successo scolastico degli studenti; 10.1.1B - Interventi per il successo scolastico degli studenti – in rete; 10.3.1A - Percorsi per adulti.</p>
      <related>
        <h4>Contenuti correlati</h4>
        <a href="http://www.vita.it/it/article/2019/05/27/alunni-stranieri-dopo-due-anni-le-graduatorie-del-pon-ancora-non-ci-so/151700/"/>
        <a href="http://www.vita.it/it/article/2018/11/26/lintegrazione-degli-alunni-stranieri-congelata-da-16-mesi/149890/"/>
        <a href="http://www.vita.it/it/article/2019/08/06/il-miur-annuncia-il-primo-bando-pon-aperto-alle-paritarie-50-milioni-c/152399/"/>
      </related>
    </article>
  </body>
</html>