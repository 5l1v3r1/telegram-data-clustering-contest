<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793182/%D8%A7%D8%AD%D8%AA%D9%85%D8%A7%D9%84-%DA%AF%D8%B1%D9%81%D8%AA%D9%86-%D9%85%DB%8C%D8%B2%D8%A8%D8%A7%D9%86%DB%8C-%D8%AC%D8%B4%D9%86%D9%88%D8%A7%D8%B1%D9%87-%D9%85%D9%86%D8%B7%D9%82%D9%87-%D8%A7%DB%8C-%D8%B3%D8%B1%D9%88%D9%86%D8%A7%D8%B2-%D8%A7%D8%B2-%D8%B4%DB%8C%D8%B1%D8%A7%D8%B2-%D9%87%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T11:05:24+00:00"/>
    <meta property="og:title" content="احتمال گرفتن میزبانی جشنواره منطقه ای «سروناز» از شیراز هست"/>
    <meta property="og:description" content="شیراز- احتمال گرفتن میزبانی جشنواره منطقه ای «سروناز» از شیراز داده می شود."/>
  </head>
  <body>
    <article>
      <h1>احتمال گرفتن میزبانی جشنواره منطقه ای «سروناز» از شیراز هست</h1>
      <address>
        <time datetime="2019-12-09T11:05:24+00:00">09 Dec 2019, 11:05</time>
      </address>
      <p>به گزارش <a href="https://www.mehrnews.com/">خبرنگار مهر</a>، شهریورماه امسال بود که شیراز به عنوان میزبان شصت و سومین جشنواره منطقه ای سینمای جوانان ایران باید میزبان فیلمسازان و عکاسان استان های جنوب کشور می شد و رقابتی هنری را رقم می زد، اما با توجه به در پیش بودن جشنواره فیلم کودک و نوجوان اصفهان این رویداد به آبان ماه و سپس به آذرماه موکول شد، اما داستان به تعویق افتادن این جشنواره که پس از سال ها به شیراز واگذار شده بود به اینجا ختم نشد و با اتفاقاتی که اواخر آبانماه روی داد این جشنواره که قرار بود از ۳ آذرماه آغاز بکار کند لغو شد.</p>
      <p>بر اساس تفاهم‌نامه‌ای که اسفند سال ۹۷ بین انجمن سینمای جوانان ایران و اداره کل فرهنگ و ارشاد اسلامی استان فارس منعقد شد، جشنواره «سروناز» قرار بود آذرماه امسال در شیراز برگزار شود اما بنابه درخواست آن اداره کل، برگزاری این رویداد موکول به زمان دیگری شد که تاریخ جدید تاکنون اعلام نشده است.</p>
      <p>با فروکش کردن رویدادهای تلخ ابتدای آذرماه گرچه انتظار می رفت این جشنواره که در تقویم رویدادهای رقابتی انجمن سینمای جوانان ایران به عنوان شصت و سومین جشنواره منطقه ای با نام «سروناز» مترادف شده بود، برگزار شود، اما اکنون یک مقام آگاه در ستاد مرکزی انجمن سینمای جوانان ایران به <a href="https://www.mehrnews.com/">خبرنگار مهر</a> می گوید: با عدم تمایلی که از سوی مدیران فرهنگ و ارشاد اسلامی استان فارس در برگزاری این جشنواره دیده می شود، ممکن است میزبانی آنرا به استان دیگری واگذار کنیم.</p>
      <p>
        <b>سفر مهمانان خارجی و نشست های آموزشی منتفی شد</b>
      </p>
      <p>سهیلا عسگری مدیر امور جشنواره ها و رویدادهای انجمن سینمای جوانان ایران با بیان اینکه تمامی ملزومات این جشنواره از سوی ستاد مرکزی فراهم شده و حتی برنامه نشست های تخصصی و آموزشی به دلیل به تعویق افتادن تاریخ جشنواره بسته شده بود که متاسفانه ناچار به لغو آنها شدیم، می افزاید: ما برای این جشنواره حتی پیش بینی کرده بودیم مهمانی خارجی داشته باشیم و از نماینده جشنواره فیلم های مذهبی ایتالیا دعوت کرده بودیم، اما با توجه به مشکلات پیش آمده این نیز لغو شد.</p>
      <p>این در حالیست که همزمان با برنامه های بیست و هفتمین هفته کتاب فارس صابر سهرابی مدیرکل فرهنگ و ارشاد اسلامی استان در حاشیه روز کتابگردی به خبرنگاران حوزه فرهنگ وعده داد که به زودی درخصوص برپایی جشنواره فیلم، عکس و فیلمنامه منطقه ای سینمای جوان نشستی خبری برگزار خواهد شد و برنامه ها و زمان برگزاری این رویداد تشریح خواهد شد.</p>
      <p>
        <b>هیچ دوست نداریم این جشنواره به جای دیگری محول شود</b>
      </p>
      <p>با این حال مدیر جشنواره های سینمای جوانان ایران با قوی دانستن میزبانی این رویداد توسط استان هایی نظیر کرمان و اصفهان به <a href="https://www.mehrnews.com/">خبرنگار مهر</a> می گوید: با اینکه هیچ دوست نداریم این جشنواره به جای دیگری محول شود، اما چنانچه تاریخی برای برپایی این جشنواره از سوی استان فارس به ستاد مرکزی اعلام نشود، ناچاریم این رویداد را در استان های یادشده برگزار کنیم.</p>
      <p>عسگری حتی این را هم ذکر کرد که تمامی آثار بخش های این جشنواره از جمله فیلم های مستند، کوتاه، انیمیشن و فیلمنامه مشخص شده و منتخبان بخش تک عکس و مجموعه عکس هم معرفی شدند.</p>
      <p>این عضو ستاد مرکزی جشنواره، تصریح می کند: می شود این جشنواره را در تهران برگزار کرد، اما از آنجا که می خواهیم جشنواره به میزبانی شیراز برگزار شود؛ از رسانه ها و فعالان حوزه فیلم و عکس استان می خواهیم برپایی این جشنواره را از متولیان استان مطالبه کنند.</p>
      <p>وی با اشاره به اینکه به زودی در این باره تصمیم نهایی گرفته خواهد شد، با این حال اعلام کرد: از فرهنگ و ارشاد اسلامی استان فارس خواسته ایم فقط هتل محل اقامت مهمانان جشنواره را مشخص و تاریخ برگزاری را اعلام کنند تا بقیه مراحل طی شود.</p>
      <p>
        <b>پیشنهاد نیمه نخست بهمن ماه روی میز سهرابی</b>
      </p>
      <p>این درحالیست که به گفته مدیر امور جشنواره های سینمای جوانان ایران، ستاد برگزاری جشنواره منطقه ای سروناز نیمه نخست بهمن ماه را برای میزبانی شیراز به مدیرکل فرهنگ و ارشاد اسلامی استان فارس پیشنهاد کرده است.</p>
      <p>با این وجود هنوز مشخص نیست که اداره کل فرهنگ و ارشاد اسلامی تمایلی به برگزاری این جشنواره را دارد یا خیر؟ زیرا همزمان با جشنواره منطقه ای سروناز، نخستین دوره جشنواره فیلم «سینما و ادبیات» که با مشارکت موسسه خانه کتاب ایران که قرار بود در آذرماه جاری برگزار شود هم به تعویق افتاد و در پی آن هجدهمین نمایشگاه کتاب استان فارس لغو شد.</p>
      <p>به گزارش <a href="https://www.mehrnews.com/">خبرنگار مهر</a>، جشنواره منطقه‌ای «سروناز» شیراز قرار است در سه بخش مسابقه فیلم کوتاه، فیلمنامه و عکس با حضور استان‌های فارس، خراسان رضوی، خراسان جنوبی، کرمان، هرمزگان، اصفهان، قم، مرکزی و البرز برگزار شود.</p>
    </article>
  </body>
</html>