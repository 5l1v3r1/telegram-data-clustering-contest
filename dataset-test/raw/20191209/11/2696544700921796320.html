<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191209_A_noi_autotulajdonosok_harmada_meg_mindig_az_elso_kocsijaval_jar"/>
    <meta property="og:site_name" content="HVG.hu"/>
    <meta property="article:published_time" content="2019-12-09T11:22:00+00:00"/>
    <meta property="og:title" content="A női autótulajdonosok harmada még mindig az első kocsijával jár"/>
    <meta property="og:description" content="Ez derült ki egy nem reprezentatív felmérésből, amelyet a legnagyobb magyar használt autós oldal készített."/>
  </head>
  <body>
    <article>
      <h1>A női autótulajdonosok harmada még mindig az első kocsijával jár</h1>
      <address><time datetime="2019-12-09T11:22:00+00:00">09 Dec 2019, 11:22</time> by <a rel="author">hvg.hu</a></address>
      <p>
        <b>Ez derült ki egy nem reprezentatív felmérésből, amelyet a legnagyobb magyar használt autós oldal készített.</b>
      </p>
      <p>A Hasznaltauto.hu honlapon keresztül feltett kérdésekre csaknem 12 000-en válaszoltak olyan témákban, mint:</p>
      <ul>
        <li>milyen autókkal járnak, illetve,</li>
        <li>milyen gyakran cserélnek autót és</li>
        <li>milyen értékben.</li>
      </ul>
      <p><a href="https://hvg.hu/cegauto/20190725_autok_atlageletkora_magyarorszag">Az elöregedő – a KSH adatai szerint átlagosan 14,2 éves</a> – hazai autóállománnyal kapcsolatos adatokat az oldal saját felmérése is megerősíti: a válaszadók 34 százalékának 11-15 éves, további 23 százalékának 16-20 éves,</p>
      <blockquote>12 százalékának 20 évnél is idősebb autója van.</blockquote>
      <p>Ami az első saját személygépkocsi óta számított autócseréket illeti, úgy fest, hogy a nők ragaszkodnak jobban az elsőként kiszemelt négykerekűhöz: a férfiak 31 százaléka háromnál is többször cserélt autót, ezzel szemben a nők 33 százaléka egyszer sem.</p>
      <p>Az autóvásárlásra szánt összegeket nézve szintén érdekes különbségre derült fény, ugyanis nemek szerinti bontásban a nők 25 százaléka vásárolt már 500 ezer forintnál olcsóbb autót, a férfiaknál ez az arány csupán 12 százalék.</p>
      <p>A legutolsó autóvásárlásra költött összeg egyébként a férfiaknál a legjellemzőbb esetben – 39 százalék – 1-3 millió forint közötti összeg volt.</p>
      <figure>
        <img src="https://img2.hvg.hu/image.aspx?id=18d2491c-0ea3-4dd5-8a49-43d52e0a086a&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© MTI/Kovács Tamás</cite>
        </figcaption>
      </figure>
      <p>A legtöbb 3 millió forintig keresőnél az első két hely továbbra is az Opel Astra és a Ford Focus modelleké, a harmadik hely már a modellmegjelölés nélkül, de BMW-t keresőké – mondta Katona Mátyás a Használtautó.hu szakértője.</p>
      <p>A 3-10 millió forint közötti ársáv még érdekesebb preferenciát mutat: itt leginkább az jellemző, hogy Mercedes-Benz vagy BMW a vevők vágya, de harmadik helyen azért ott egy konkrét modell, a Skoda Octavia is.</p>
      <p>Átrendeződés is látható a piacon. Tavaly a 3-10 millió forintos ársávban még az Audi A4 és A6 modellekre, valamint a BMW 3-as sorozatára indult a legtöbb keresés, a Skoda Octavia csak a negyedik helyen állt, míg a modellpreferencia nélküli, most itt leginkább jellemző Mercedes-Benz keresések csak az ötödik helyen szerepeltek. A változás egyébként nem az említett modellek keresletének csökkenéséből, hanem például a használt Mercedesek átlag feletti keresletbővüléséből adódik – írja a használt autó hirdetési portál közleménye.</p>
      <p><a href="https://www.facebook.com/hvgauto/">a HVG Autó rovatának Facebook-oldalát</a>.</p>
    </article>
  </body>
</html>