<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000117708"/>
    <meta property="og:site_name" content="MGR Online"/>
    <meta property="article:published_time" content="2019-12-09T11:19:00+00:00"/>
    <meta property="og:title" content="ข่าวลึกปมลับ : เงินกู้มหาภัย 191 ล้านบาท จ่อล้มพรรคอนาคตใหม่"/>
    <meta property="og:description" content="รายการ“ข่าวลึก ปมลับ”ออกอากาศทาง NEWS1 ล้วงปมลึก คลายปมลับ ตีแผ่ประเด็นร้อน กับ นพรัฐ พรวนสุข บก.ข่าวการเมือง และกระบวนการยุติธรรม วันจันทร์ที่ 9 ธันวาคม 2562 ตอน เงินกู้มหาภัย 191 ล้านบาท จ่อล้มพรรคอนาคตใหม่"/>
  </head>
  <body>
    <article>
      <h1>ข่าวลึกปมลับ : เงินกู้มหาภัย 191 ล้านบาท จ่อล้มพรรคอนาคตใหม่</h1>
      <address><time datetime="2019-12-09T11:19:00+00:00">09 Dec 2019, 11:19</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000012167201.JPEG"/>
      </figure>
      <p>รายการ<b> “ข่าวลึก ปมลับ”</b> ออกอากาศทาง NEWS1 ล้วงปมลึก คลายปมลับ ตีแผ่ประเด็นร้อน กับ นพรัฐ พรวนสุข บก.ข่าวการเมือง และกระบวนการยุติธรรม วันจันทร์ที่ 9 ธันวาคม 2562 ตอน <b>เงินกู้มหาภัย 191 ล้านบาท จ่อล้มพรรคอนาคตใหม่</b>   </p>
      <figure>
        <iframe src="https://www.youtube.com/embed/ajUa5yRJRW0" width="560" height="315" data-service="Youtube" scrolling="no"/>
      </figure>
      <p>สถานการณ์พรรคอนาคตใหม่ งวดใกล้เข้ามาทุกขณะ กับการพิจารณาสำนวนคำร้องของคณะกรรมการการเลือกตั้งหรือกกต.ในเรื่องคำร้องคดีพรรคอนาคตใหม่กู้ยืมเงินจากธนาธร จึงรุ่งเรืองกิจ หัวหน้าพรรคอนาคตใหม่ในช่วงการเลือกตั้ง จำนวน  191ล้านบาท <br/><br/>จัดว่า เป็นกรณีที่หวาดเสียวสุ่มเสี่ยงที่สุดในบรรดาเรื่องร้องเรียนเอาผิดกับอนาคตใหม่ และนับเป็นระเบิดเวลาลูกใหญ่ที่อาจจะทำให้สะเทือนไปทั้งพรรคได้<br/><br/>ขณะนี้ เลยเวลา ที่ กกต.ได้ขีดเส้นให้ พรรคอนาคตใหม่ ส่งเอกสารที่เกี่ยวข้องในคดีเงินกู้โดยเฉพาะสำเนาบัญชีรายการและเอกสารประกอบการลงบัญชีของพรรคตามกฎหมายพรรคการเมืองระหว่างวันที่ 1 มกราคม -30 กันยายน 2562 <br/><br/>เดทไลน์ที่กกต.วางไว้ก็คือ 2 ธ.ค.ที่ผ่านมา แต่ก่อนหน้านั้น  พรรคอนาคตใหม่ พยายามต่อรองขอขยายเวลาส่งเอกสารออกไปอีก 120วัน โดยอ้างว่า ต้องใช้เวลา จัดหาเอกสารในคดีร่วม 100 แฟ้ม สูงเกือบ 3 เมตร และต้องเซ็นรับรองสำเนาทุกหน้า <br/><br/>จึงอ้างว่าไม่สามารถส่งให้กกต.ได้ทัน แต่กกต.ไม่โอเคด้วยกับการขอขยายเวลาดังกล่าว ที่อาจเพราะมองว่า อนาคตใหม่ เจตนายื้อเวลา<br/><br/>ท่าทีของฝ่ายกกต.ขึงขังใส่ อนาคตใหม่ เห็นได้จาก นาย อิทธิพร บุญประคอง ประธานกกต. ออกมาระบุเมื่อช่วงปลายสัปดาห์ที่ผ่านมาหลังเลยวันที่2 ธันวาคมมาแล้วว่า เมื่อเลยกำหนดเวลาที่ให้พรรคอนาคตใหม่ยื่นชี้แจงแล้ว <br/><br/>จึงถือว่าพรรคอนาคตใหม่ไม่ติดใจ <br/><br/>สำหรับขั้นตอนหลังจากนี้ สำนักงาน กกต.ต้องทำเรื่องเสนอขึ้นมายังคณะกรรมการฯ ต่อไป ขณะเดียวกัน มีข่าวว่า ที่ประชุมกกต.อาจจะมีการพิจารณาความคืบหน้าสำนวนดังกล่าว  11 ธ.ค.นี้ หลังกกต.มีมติให้ตัดพยานหลักฐานที่เหลือ<br/><br/>เมื่อหมากเกมของอนาคตใหม่ ที่พยายามจะยื้อเรื่องนี้ออกไป ดูจะไม่ได้รับขานรับจากกกต. ก็พบว่า  ฝ่ายอนาคตใหม่ กำลังจะเปลี่ยนเกม หาก กกต.ไม่ยอมขยายเวลาให้ ด้วยวิธีการเดิมๆ ที่ถนัดคือ <br/><br/>ออกมาเคลื่อนไหวสร้างกระแสว่า กกต.เร่งรัดปิดสำนวนแบบผิดปกติ เหมือน จะเร่งมีมติชี้มูลในคดีนี้ให้ได้โดยเร็ว  พร้อมสำทับขู่ว่า จะฟ้องเอาผิด กกต.ทั้งคดีอาญาและคดีแพ่ง ในข้อหา เร่งรีบสอบสวนคดีเกินวิสัย<br/><br/>จับความเคลื่อนไหวเบื้องต้นในเรื่องนี้ทั้งหมด พอมองเห็นได้ว่า  มีความเป็นไปได้ไม่น้อยที่ในอนาคตไม่ไกลจากนี้  ทางที่ประชุมกกต. อาจจะพิจารณาปิดสำนวน เงินกู้  191ล้านบาท ดังกล่าวที่นายศรีสุวรรณ จรรยา  ยื่นคำร้องให้กกต.สอบสวน  <br/><br/>จุดที่ต้องดู ก็คือว่า สุดท้ายแล้ว กกต.จะยกคำร้อง  หรือจะมีมติ ดำเนินการเอาผิดอย่างใดอย่างหนึ่งกับนายธนาธรและกรรมการบริหารพรรคอนาคตใหม่  ตามพรบ.พรรคการเมือง ฉบับปัจจุบันหรือไม่?<br/><br/>สำหรับเดิมพันคำร้องในคดีเงินกู้ เจ้าปัญหานี้ หากท้ายทีสุด กกต.มีมติว่าการกู้เงินดังกล่าว ไม่สามารถทำได้ตามกฎหมายพรรคการเมือง มาตรา 62 ที่เป็นบทบัญญัติเรื่องรายได้ของพรรคการเมืองตามช่องทางต่างๆ <br/><br/>ไม่ว่าจะเป็น เงินทุนประเดิมพรรค-เงินค่าธรรมเนียมและค่าบํารุงพรรคการเมือง- ทรัพย์สิน และประโยชน์อื่นใดที่ได้จากการรับบริจาค  <br/><br/>แต่มาตราดังกล่าว ไม่ได้มีเรื่องของการกู้ยืมเงิน จึงทำให้มีการถกเถียงกันมาตลอดว่า การกู้เงินระหว่างนายธนาธรกับพรรคอนาคตใหม่ ไม่น่าจะทำได้<br/><br/>ซึ่งหาก สุดท้าย กกต.มีความเห็นไปในทางว่า การกู้เงินเป็นการกระทำที่ ขัดหรือฝ่าฝืนต่อพรบ.พรรคการเมือง จนมีการเอาผิดกับธนาธรและกรรมการบริหารพรรคอนาคตใหม่  <br/><br/>อะไรจะเกิดตามมากับนายธนาธร และพรรคอนาคตใหม่ หากถูกตัดสินผิด วันพรุ่งนี้มาว่ากันต่ออีกตอนครับ</p>
    </article>
  </body>
</html>