<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/salies-pulsas/veikla-lietuvoje-pradeda-tiriamosios-zurnalistikos-centras-943248"/>
    <meta property="og:site_name" content="Kauno diena"/>
    <meta property="article:published_time" content="2019-12-09T11:22:00+00:00"/>
    <meta property="og:title" content="Veiklą Lietuvoje pradeda tiriamosios žurnalistikos centras"/>
    <meta property="og:description" content="Tiriamosios žurnalistikos centras „Siena“ pirmadienį pranešė pradėjęs veiklą."/>
  </head>
  <body>
    <article>
      <h1>Veiklą Lietuvoje pradeda tiriamosios žurnalistikos centras</h1>
      <address><time datetime="2019-12-09T11:22:00+00:00">09 Dec 2019, 11:22</time> by <a rel="author" href="https://kauno.diena.lt/autoriai/saulius-jakucionis" target="_blank">Saulius Jakučionis, BNS</a></address>
      <p>
        <b>Tiriamosios žurnalistikos centras „Siena“ pirmadienį pranešė pradėjęs veiklą.</b>
      </p>
      <p>Viešajai įstaigai vadovauja žurnalistas Šarūnas Černiauskas.</p>
      <p>„Siena“ neturi jokių pretenzijų tapti naujienų portalu. Čia nerasite kasdien pildomo naujienų srauto su karščiausiais įvykiais. Tai nebus vieta, kur kasdien randi kažką naujo. „Siena“ orientuojasi išimtinai į žurnalistinius tyrimus, kuriems reikia daug laiko ir pastangų“, – rašoma Š. Černiausko pranešime „Sienos“ interneto svetainėje.</p>
      <p>Pasak jo, centras bus atviras Lietuvos žiniasklaidai, kuri nori publikuoti žurnalistinius tyrimus. Organizacija taip pat kelia tikslą vykdyti bendrus tyrimus su šalies žiniasklaidos priemonėmis.</p>
      <p>Įstaiga tikisi veiklą vykdyti pritraukus vietos ir tarptautinių fondų finansavimą bei privačių rėmėjų lėšas.</p>
      <p>Š. Černiauskas šiemet pavasarį buvo atleistas iš naujienų portalo 15min.lt redakcijos. Jis pats atskleidė, kad neinformavęs 15min.lt rengė analizes ryšių su visuomene įmonei apie viešus asmenis ir verslo įmones.</p>
      <p>Žurnalistas nurodė, kad analizes teikė „Dariaus Gudelio kontorai“. D. Gudelis buvo „VIP Viešosios informacijos partneriai“ („vipcommunications“) valdybos pirmininkas, tačiau rudenį verslą pardavė. Dabar ši viešųjų ryšių agentūra vadinasi „Berta And“.</p>
      <p>„Idėja kurti nepriklausomą tyrimų centrą gimė prieš šešerius metus. Realybe ji virsta ne visai tokiomis aplinkybėmis, apie kokias svajojau. Klaidos turi savo kainą. Aš saviškę sumokėjau, brangiai ir su kaupu. Tačiau dairytis atgal neketinu. Dabar laikas dar kartą parodyti, kad dievinu šį darbą ir vadovaujuosi jo vertybėmis“, – rašė Š. Černiauskas.</p>
      <p>Žurnalistas yra dirbęs naujienų portale delfi.lt, laikraščiuose „Vilniaus diena“ ir „Respublika“.</p>
      <p>Š. Černiauskas yra tarptautinių tiriamosios žurnalistikos organizacijų „Organized Crime and Corruption Reporting Project“ (OCCRP) bei „International Consortium of Investigative Journalists“ (ICIJ) narys.</p>
    </article>
  </body>
</html>