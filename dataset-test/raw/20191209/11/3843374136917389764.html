<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/09122019-krievija_turpmakajos_gados_planoti_daudzi"/>
    <meta property="og:site_name" content="Sportacentrs.com"/>
    <meta property="article:published_time" content="2019-12-09T11:52:00+00:00"/>
    <meta property="og:title" content="Krievijā turpmākajos gados plānoti daudzi nozīmīgi sporta pasākumi(19)"/>
    <meta property="og:description" content="Jau nākamgad februārī tur būtu jānotiek pasaules čempionātam kamaniņu sportā"/>
  </head>
  <body>
    <article>
      <h1>Krievijā turpmākajos gados plānoti daudzi nozīmīgi sporta pasākumi(19)</h1>
      <address>
        <time datetime="2019-12-09T11:52:00+00:00">09 Dec 2019, 11:52</time>
      </address>
      <p>Krievijas sporta izslēgšana no starptautiskās aprites uz četriem gadiem ietver arī aizliegumu rīkot nozīmīgākās ("major") sporta sacensības. Krievijas medijs "Sport-express" apkopojis, ka tuvākajos gados šai valstij plānots rīkot ļoti daudzas sacensības.</p>
      <p>"Četru gadu nogrieznī Krievija nedrīkst uzņemt vai pretendēt uz uzņemšanu, vai saņemt garantētas tiesības rīkot jebkādu nozīmīgāko pasākumu ("Major Events")," teikts pirmdienas WADA paziņojumā. "Pasākumiem, kuru rīkošanas tiesības Krievija jau saņēmusi, šīs piešķirtās tiesības ir jāatceļ un jāpārceļ pasākums uz citu valsti, ja vien tas nav juridiski vai praktiski neiespējams. Tāpat Krievija nedrīkst pretendēt uz 2032. gada olimpisko spēļu rīkošanu."</p>
      <p>Kā ziņojām, WADA izpildkomiteja pirmdien lēma, ka Krievija nākamajos četros gados nedrīkstēs piedalīties olimpiskajās un paraolimpiskajās spēlēs, jaunatnes olimpiskajās spēlēs, kā arī jebkurā pasaules čempionātā, ieskaitot, Pasaules kausa izcīņu futbolā. Tomēr aizliegums neattieksies, piemēram, uz Eiropas čempionātu futbolā, jo tas neskaitās kā "galvenais sporta notikums".</p>
      <h3>Tuvākajos gados Krievijā ieplānotie sporta notikumi</h3>
      <p>Trīs apakšgrupas mači un viena ceturtdaļfināla cīņa 2020. gada Eiropas čempionātā futbolā, <b>2020. gada pasaules čempionāts kamaniņu sportā </b>(jau nākamā gada februārī), 2020. gada pasaules šaha olimpiāde, 2020. un 2021. gada pasaules čempionāts bendijā, 2020. gada Eiropas čempionāts klinšu kāpšanā, <b>2020. gada Eiropas čempionāts svarcelšanā</b>, 2020. gada Eiropas čempionāts sambo, <b>2021. gada UEFA Čempionu līgas finālspēle</b>, 2021. gada Eiropas čempionāts peldēšanā 25 metru baseinā, 2021. gada pasaules čempionāts hokejā sievietēm, 2021. gada pasaules čempionāts pludmales futbolā, <b>2022. gada pasaules čempionāts volejbolā vīriešiem</b>, 2022. gada Eiropas čempionāts cīņas sportā, 2023. gada vasaras Universiāde, <b>2023. gada pasaules čempionāts hokejā</b>, 2023. gada pasaules U20 čempionāts hokejā, 2024. gada Eiropas čempionāts peldēšanā.</p>
      <p>Tāpat Krievija iesniegusi pieteikumu rīkot 2022. gada Pasaules kausu basketbolā sievietēm, 2023. gada UEFA Superkausu, 2024. gada Eiropas čempionātu handbolā sievietēm un 2025. gada pasaules čempionātu snovbordā.</p>
    </article>
  </body>
</html>