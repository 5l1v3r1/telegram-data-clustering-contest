<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3372361/potresno-cuo-sam-pokojnog-zeta-kako-doziva-svog-sina-porodica-gurala-pokvareni-auto-pokosio-ih-pijani-vozac"/>
    <meta property="og:site_name" content="kurir.rs"/>
    <meta property="article:published_time" content="2019-12-09T11:25:00+00:00"/>
    <meta property="og:title" content="POTRESNO! ČUO SAM POKOJNOG ZETA KAKO DOZIVA SVOG SINA: Porodica gurala pokvareni auto, pokosio ih pijani vozač"/>
    <meta property="og:description" content="- Dok sam sa unukom gurao pokvareni auto, iznenada sam video jako svetlo. Usledio je snažan udarac. Odleteo sam u šanac pored puta. Jedno vreme sam bio ošamućen i nisam znao šta se dešava. Samo sam, kao kroz maglu, čuo mog pokojnog zeta Ekrema, koji je bio ..."/>
  </head>
  <body>
    <article>
      <h6 class="kicker">jezivo svedočenje</h6>
      <h1>POTRESNO! ČUO SAM POKOJNOG ZETA KAKO DOZIVA SVOG SINA: Porodica gurala pokvareni auto, pokosio ih pijani vozač</h1>
      <address>
        <time datetime="2019-12-09T11:25:00+00:00">09 Dec 2019, 11:25</time>
      </address>
      <p>- Dok sam sa unukom gurao pokvareni auto, iznenada sam video jako svetlo. Usledio je snažan udarac. Odleteo sam u šanac pored puta. Jedno vreme sam bio ošamućen i nisam znao šta se dešava. Samo sam, kao kroz maglu, čuo mog pokojnog zeta Ekrema, koji je bio za volanom, kako doziva svog sina - ispričao je u potresnoj ispovesti Nezir Alimanović (71) iz leskovačkog sela Vinarce čiji je zet stradao kada je vozač BMW-a N. S. (27) na putu Niš - Orljane nalateo na “ford” za čijim se volanom nalazio E. A. (49) iz Leskovca a koje su zbog kvara gurali K. A. (23) i Nezir Alimanović.</p>
      <p>Kako svedoči Alimanović, nakon stravičnog udarca usledila je tišina.</p>
      <p>- Onda mi je prišao taksista koji je bio u prolazu i malo me rasvestio. U travi kraj puta bio je i moj unuk Kristijan. Krvi je bilo na sve strane. Desna noga skroz iskrivljena. Taksista je pozvao Hitnu pomoć. Pitao ga je kako se zove. Zagrlio ga je i tešio. Govorio mu je da bude hrabar i da izdrži - ispričao je.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3372187/mrtav-pijan-naleteo-na-porodicu-ovo-je-uzrok-teske-saobracajne-nesrece-na-putu-nis-orljane"/>
      </related>
      <p>On je tek kasnije saznao da mu je od posledica sudara zet preminuo na licu mesta, a da mu je unuk, osim polomljene noge zadobio i povredu vratnih pršljenova i rebara. Od siline udarca njihov "ford" je smrskan završio sa jedne, a auto BMW vozača koji ih je udario sa druge strane puta. Na kolovozu je Nezir ugledao samo tablicu sa oznakama za Niš. Kaže i da je taksista otišao i do tog vozila, ali da u njemu nije pronašao nikoga. Alimanović napominje da je zahvalan ovom slučajnom prolazniku na nesebičnoj pomoći koju im je pružio.</p>
      <p>- Bio sam pored unuka i dozivao zeta iz sveg glasa, ali odgovora nije bilo. Nisu mi dali da priđem vozilu. Pošao sam sa unukom u bolnicu i tek tamo saznao da mog dobrog Ekrema više nema. Bilo je strašno. Da smo svi bili u vozilu, danas ne bismo bili među živima. Bolje da sam ja stradao nego Ekrem, koji je bio stub višečlane porodice. Pošten i dobar, ali mu to sada ne vredi baš ništa. Kuća mu je ostala bez domaćina - plačući dodaje Nezir za "Novosti".</p>
      <p>Emir Alimanović (49) i njegov sin Kristijan (21) su, uz Nezirovu pomoć, izdržavali porodicu preprodajući polovne stvari koje je Ekrem donosio iz Nemačke. Došao je otuda pre samo nedelju dana. Sa "novom" robom u četvrtak su bili na pijaci u Vladičinom Hanu, a kobnog jutra su prvi put krenuli put pijace u Nišu nadajući se boljoj zaradi.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3371321/teska-nesreca-nadomak-nisa-leskovcanin-sleteo-s-puta-i-nastradao-poginuo-u-sudaru-sa-bmw-auto-mu-skroz-smrskan"/>
      </related>
      <p>- Ustali smo rano. Padala je kiša. Razmišljali smo da li da krenemo na put. Nisam bio za to, ali je Ekrem odlučio drugačije. Nadao se da će vreme da se prolepša i da ćemo da zaradimo nešto da prehranimo ovu sirotinju. Teška je moja sudbina. Ostao sam bez sina i žene, a sada i bez zeta koji je mojoj ćerki jedinici i njihovoj deci bio oslonac i snaga - priča Nezir dok briše suze sa lica.</p>
      <p>Od tuge i bola, svoje povrede ramena i noge, kaže, ni ne oseća. Kući se vratio u subotu uveče. Trebalo mu je dva sata da pred familijom izusti da Ekrema više nema. Usledio je, priča, lelek koji je ledio krv u žilama.</p>
      <p>Za Ekremom žali celo selo i o njemu mnogi pričaju samo lepo. Opisuju ga kao izuzetno vrednog čoveka koji se celog života mučio. Rano je ostao bez roditelja. Na ovog nesrećnog čoveka se oslanjala i porodica, koju je u međuvremenu osnovao, pa se u selu Vinarce pitaju kako će Alimanovići dalje kroz život sada kada Ekrema više nema.</p>
      <p>Policija je zbog sumnje da je izazvao sudar uhapsila N. S. (27) iz Niša i on je, prema nezvaničnim informacijama, prilikom udesa bio u alkoholisanom stanju. Testiranje je navodno pokazalo da je imao više od jednog promila alkohola u krvi.</p>
      <p>Nesreća se dogodila kod skretanja za Belotinac, kada je BMV kojim je upravljao N. S. prešao u suprotnu traku i naleteo na "ford" za čijim je volanom bio pokojni Ekrem. Osumnjičenom je određeno zadržavanje i on će biti priveden Višem javnom tužilaštvu u Nišu.</p>
      <p>(Kurir.rs/Novosti)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3371887/vozac-bmw-smrti-koji-je-ubio-leskovcanina-bio-pijan-nislija-imao-106-promila-alkohola-u-krvi"/>
        <a href="https://www.kurir.rs/crna-hronika/3371845/teska-nesreca-kod-vrnjacke-banje-policajac-udario-u-metalnu-zastitnu-ogradu-i-poginuo-na-mestu-2-zene-lakse-povredjene"/>
        <a href="https://www.kurir.rs/crna-hronika/3368377/saobracajka-kod-knica-2-vozaca-povredjena-u-sudaru-traktora-i-automobila"/>
        <a href="https://www.kurir.rs/crna-hronika/3368261/teska-nesreca-kod-banje-koviljace-automobilom-naleteo-na-pesaka-88-starac-preminuo-na-mestu"/>
      </related>
    </article>
  </body>
</html>