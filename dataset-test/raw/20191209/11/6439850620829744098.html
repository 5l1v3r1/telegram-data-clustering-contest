<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/466185/%E0%A6%86%E0%A6%B0%E0%A7%8D%E0%A6%9A%E0%A6%BE%E0%A6%B0%E0%A6%BF%E0%A6%A4%E0%A7%87-%E0%A6%B8%E0%A7%8B%E0%A6%AE%E0%A6%BE-%E0%A6%93-%E0%A6%B8%E0%A7%8B%E0%A6%B9%E0%A7%87%E0%A6%B2%E0%A7%87%E0%A6%B0-%E0%A6%B8%E0%A7%8B%E0%A6%A8%E0%A6%BE-%E0%A6%9C%E0%A7%9F"/>
    <meta property="og:site_name" content="Daily Janakantha"/>
    <meta property="article:published_time" content="2019-12-09T11:23:00+00:00"/>
    <meta property="og:title" content="আর্চারিতে সোমা ও সোহেলের সোনা জয়"/>
    <meta property="og:description" content="অনলাইন ডেস্ক ॥ আগের দিন রিকার্ভ ও কম্পাউন্ডের দলগত ও মিশ্র ইভেন্ট থেকে এসেছে ছয়টি সোনা। এবারে দক্ষিণ এশিয়ান গেমসের (এসএ গেমস) আর্চারিতে দুই একক ইভেন্টে সোনা জিতলেন সোমা বিশ্বাস ও সোহেল রানা। কম্পাউন্ড মহিলা একক ইভেন্টে বাজিমাত করেন সোমা। আর সোহেলের শ্রেষ্ঠত্ব পুরুষ কম্পাউন্ড ..."/>
  </head>
  <body>
    <article>
      <h1>আর্চারিতে সোমা ও সোহেলের সোনা জয়</h1>
      <address>
        <time datetime="2019-12-09T11:23:00+00:00">09 Dec 2019, 11:23</time>
      </address>
      <figure>
        <img src="http://www.dailyjanakantha.com/files/201912/1575894182_11.jpg"/>
      </figure>
      <p>অনলাইন ডেস্ক ॥ আগের দিন রিকার্ভ ও কম্পাউন্ডের দলগত ও মিশ্র ইভেন্ট থেকে এসেছে ছয়টি সোনা। এবারে দক্ষিণ এশিয়ান গেমসের (এসএ গেমস) আর্চারিতে দুই একক ইভেন্টে সোনা জিতলেন সোমা বিশ্বাস ও সোহেল রানা। কম্পাউন্ড মহিলা একক ইভেন্টে বাজিমাত করেন সোমা। আর সোহেলের শ্রেষ্ঠত্ব পুরুষ কম্পাউন্ড এককে।</p>
      <p>সোমবার সকালে প্রতিপক্ষ শ্রীলঙ্কার প্রতিযোগীকে ১৪২-১৩৪ স্কোরে হারিয়ে সোনার পদক জিতে নেন সোমা। রবিবার সুস্মিতা বণিক ও শ্যামলী রায়কে নিয়ে কম্পাউন্ড মহিলা দলগত বিভাগেও সোনা জিতেছিলেন এই আর্চার।</p>
      <p>পুরুষ কম্পাউন্ড এককের ফাইনালে ১৩৭-১৩৬ স্কোরে ভুটানের প্রতিযোগীকে হারিয়ে সোনার পদক জিতে নেন সোহেল রানা। অসীম কুমার দাস ও মোহাম্মদ আশিকুজ্জামানকে নিয়ে রবিবার কম্পাউন্ড পুরুষ দলগত ইভেন্টেও সোনা জিতেছিলেন এই আর্চার।</p>
      <p>নেপালের কাঠমান্ডু-পোখারার চলতি আসরে এটি নিয়ে মোট ১৬টি সোনা জিতল বাংলাদেশ। বিদেশের মাটিতে প্রতিযোগিতার ইতিহাসে এটাই দেশের সেরা সাফল্য। আগেরটি ছিল ১৯৯৫ সালে মাদ্রাজে পাওয়া ৭টি সোনা। হাতছানি আছে ২০১০ সালে সর্বোচ্চ ১৮ সোনা জয়কে ছাড়িয়ে নতুন উচ্চতায় ওঠার।</p>
      <p>আগের দিন রিকার্ভ পুরুষ দলগত ইভেন্টে রোমান সানা, মোহাম্মদ তামিমুল ইসলাম ও মোহাম্মদ হাকিম আহমেদ রুবেল সোনার পদক জয় করেন। তারা ৫-৩ সেট পয়েন্টে শ্রীলঙ্কাকে হারান।</p>
      <p>রিকার্ভ মহিলা দলগত ইভেন্টের ফাইনালে ইতি খাতুন, মেহনাজ আক্তার মনিরা ও বিউটি রায় ৬-০ সেট পয়েন্টে জিতে এনে দেন দ্বিতীয় সোনা। রিকার্ভ মিশ্র দলগত ইভেন্ট থেকে আসে তৃতীয় সোনা।</p>
      <p>কম্পাউন্ড মিশ্র দ্বৈতে জুয়েল রানা-রোকসানা আক্তার জুটি স্বাগতিক নেপালের জুটিকে ১৪৮-১৪০ ব্যবধানে হারিয়ে ষষ্ঠবারের মতো সোনার হাসি এনে দেন।</p>
    </article>
  </body>
</html>