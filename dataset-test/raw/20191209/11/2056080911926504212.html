<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/12/09/4002962_pravitelstvoto_ne_iska_da_otnema_deca_uveri_noviiat/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T11:49:00+00:00"/>
    <meta property="og:title" content="Правителството не иска да отнема деца, увери новият социален министър"/>
    <meta property="og:description" content="&quot;Независимо от широко ширещата се пропаганда, всъщност социалните услуги в над 85% от случаите се изпълняват от общините, а не от неправителствени организации&quot;, казва Деница Сачева."/>
  </head>
  <body>
    <article>
      <h1>Правителството не иска да отнема деца, увери новият социален министър</h1>
      <address><time datetime="2019-12-09T11:49:00+00:00">09 Dec 2019, 11:49</time> by <a rel="author" href="https://www.dnevnik.bg/author/477" target="_blank">Диана Пеева</a></address>
      <p>Правителството не иска да се намесва във взаимоотношенията в семейството, то няма интерес да отнема деца от семейството и всъщност в България такава практика няма. Няма и бъдещи планове за това", заявява министърът на труда и социалната политика Деница Сачева в интервю за в. "24 часа". Сачева коментира политиката по отношение на семействата и конкретно <a href="https://www.dnevnik.bg/bulgaria/2019/12/05/4001328_sled_natisk_ot_protesti_upravliavashtite_otlagat_s/">отлагането на влизането в сила на Закона за социалните услуги</a>, срещу който се обявиха родителски групи, обединени около протестите срещу оттеглената Стратегия за детето. Противниците на закона твърдят, че той ще даде възможност на неправителствени организации, финансирани от чужбина, и частни фирми да "аутсорсват" социални грижи, което трайно ще промени социалната сфера в България.</p>
      <p>"Независимо от широко ширещата се пропаганда, всъщност социалните услуги в над 85% от случаите се изпълняват от общините, а не от неправителствени организации. Тези организации са само партньор, но не доминиращ. Това, което се случи в последната година, е на път да достигне такива размери, че ние да се отречем от това да правим добро. Да отречем възможността българинът да бъде състрадателен, да помага", казва Сачева. Тя обяснява, че законът ще бъде отложен, за да се даде време да се обясни какво предвижда той и враждуващите страни да започнат да си говорят и да търсят разумни решения.</p>
      <p>По отношение на критиките, че отлагането на действието на закона ще се отрази негативно върху предоставянето на социални услуги министърът уверява, че след 1 януари 2020 г. Лични асистенти ще има. Тя посочва, че през тази седмица започват срещи с парламентарно представените партии и уверява, че "експертите в министерството ще направят така, че нито един човек, който има нужда от помощ, да не пострада".</p>
      <p>Сачева посочва темата за социалните услуги като един от приоритетите ѝ. Добавя, че тази реформа минава и рпез темата за възнагражденията на социалните работници, които наскоро протестираха с искане за 40% увеличение на заплатите. "Ще търся разумните и икономически ефективни аргументи, с които да убедя финансовия министър, че трябва да продължим с увеличението на заплатите им през 2021 г.", казва тя. Като друг приоритет посочва пазара на труда и конкретно качеството на работната сила.</p>
      <p>По отношение на темата за изплащането на болничните, Деница Сачева казва, че правителствотото, съвместно с Националния осигурителен институт и здравната каса ще изготви анализ за болничните и ще предложи решения, като изтъква, че преди изготвянето на анализа тя не би отхвърлила или подкрепила нито едно предложение. На въпрос за проблема с телковете тя казва, че "никога няма да подкрепя нещо, което ограничава вече дадени права" и решението на проблема е през ограничаване на злоупотребите.</p>
    </article>
  </body>
</html>