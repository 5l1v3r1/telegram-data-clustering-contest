<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714065"/>
    <meta property="og:site_name" content="ישראל היום"/>
    <meta property="article:published_time" content="2019-12-09T11:17:55+00:00"/>
    <meta property="og:title" content="בלי לומר מילה"/>
    <meta property="og:description" content="כדורגל ישראלי"/>
  </head>
  <body>
    <article>
      <h1>בלי לומר מילה</h1>
      <h2>על פי כל הנתונים היבשים, מכבי חיפה היא קבוצה לאליפות • יש לה 75 אחוזי הצלחה בליגה, והיא כובשת יותר ממה שכבשו מכבי ת"א והפועל ב"ש כשהעבירו ביניהן את הצלחת בשבע השנים האחרונות • אז למה בכרמל מפחדים להגיד את מילת הקסם שהאוהדים כל כך רוצים לשמוע?</h2>
      <address><time datetime="2019-12-09T11:17:55+00:00">09 Dec 2019, 11:17</time> by <a rel="author" href="https://www.israelhayom.co.il/writer_articles?tid=421" target="_blank">ליאב נחמני</a></address>
      <p>אף אחד במכבי חיפה לא עמד העונה מול המצלמות ואמר את המילה "אליפות". זה אולי קורה במחשכים, בשיחות פנימיות בתוך המועדון ולבטח ברחוב המסגר, שם יושב הבעלים יעקב שחר, ששואף תמיד למקום הראשון, אבל המאמן מרקו בלבול אומר הכל חוץ מאשר את מילת הקסם. </p>
      <p>גם השחקנים נזהרים מלומר את המילה המדוברת בראיונות, כפי שהסביר גורם במערכת: "בשנים קודמות דיברנו הרבה והתרסקנו. מועדון כמו מכבי חיפה לא צריך לדבר על אליפות, זו מטרה מובנת מאליה, שם נרדף להצלחות ולתארים. למה יענקל'ה שחר משקיע בכל שנה עשרות מיליוני שקלים, אם לא כדי להיות המועדון המוביל בישראל?"</p>
      <p>אז גם אם בלבול מסרב לדבר על אליפות, הנתונים מדברים בעד עצמם. ערב סגירת הסיבוב הראשון, עומדת חיפה על 75 אחוזי הצלחה בליגה מבחינת צבירת נקודות. הירוקים נמצאים לראשונה זה שמונה שנים באזורים שבהם אפשר לדבר על הצלחת הנכספת, שאותה הניפו בשבע השנים האחרונות שתי קבוצות: מכבי ת"א (4 פעמים) והפועל ב"ש (3 פעמים). </p>
      <p>שימו לב לנתון הבא: עם 75 אחוזי ההצלחה של חיפה העונה, היא היתה זוכה בשלוש מתוך שבע האליפויות האחרונות. מובן ששום קבוצה מהאחרונות שנבנו בכרמל לא היתה קרובה לנתונים הללו. עם זאת, אם נצמדים לעובדות, למרות שחיפה מציגה נתונים של אלופה, סיבוב היסטורי של מכבי ת"א מעמיד אותה בשלב הזה במקום הראשון עם 84 אחוזי הצלחה - אפילו יותר מהעונה שעברה, שבה זכתה באליפות בלי תחרות אמיתית (82 אחוזי הצלחה). </p>
      <figure>
        <img src="https://www.israelhayom.co.il/sites/default/files/u94833/83804_MAOR3709_2019-12-04.jpg"/>
        <figcaption>
          <b>סיינסבורי (משמאל). ההגנה הירוקה חייבת שיפור // צילום: מאור אלקסלסי</b>
        </figcaption>
      </figure>
      <p>
        <b>התקפה יש, מה עם הגנה?</b>
      </p>
      <p>גם בנתוני כיבוש השערים חיפה הנוכחית היא הדורסנית ביותר, עם ממוצע כיבושים של 2.2 שערים למשחק. המוליכה מכבי ת"א מחזיקה העונה בממוצע של 1.5 שערים למשחק, ובעונה שעברה לא היתה רחוקה מהנתון הנוכחי של הירוקים עם 2.1 שערים למשחק, שהספיקו לה כדי לקחת אליפות בפער של 31 נקודות מהמקום השני. </p>
      <p>הפועל ב"ש קטפה אליפויות עם ממוצע הבקעות שנע בין 1.8 ל־2 שערים למשחק, בעוד מכבי ת"א שכבשה לפניה את הפסגה עשתה זאת עם ממוצע נאה של 2.1 שערים למשחק. בכל הקשור לנתוני ההבקעות, חיפה היא הקבוצה הפורייה ביותר מקרב האלופות האחרונות, אך כדורגל הוא לא רק התקפה, והגנת הברזל של ולדימיר איביץ' סגרה סיבוב שלם ללא ספיגה ועשתה עבור הצהובים את העבודה. </p>
      <p>"אנחנו צריכים לשפר את משחק ההגנה", הודה בלבול, שהוסיף: "מול מ.ס אשדוד היינו רכים מדי ושילמנו על טעויות בהגנה". כן, בלבול, בלם קשוח כשחקן (יש שיגידו גם כמאמן), הולך עם הדנ"א ההתקפי של חיפה כמועדון, וגורם לקהל שלו לראות הכי הרבה גולים וליהנות ממשחק אטרקטיבי, שמביא גם לצבירת נקודות איכותית. אלא שכל זה לא ינחם אף אחד בכרמל אם נתוני הספיגה של היריבה המושבעת מקריית שלום לא יתאזנו בהקדם.</p>
    </article>
  </body>
</html>