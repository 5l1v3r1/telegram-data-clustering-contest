<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.pravda.rs/2019/12/9/kusturica-bez-ustrucavanja-andric-i-handke-su-dobili-nobelovu-nagradu-zbog-iste-stvari-koja-ima-veze-sa-srbima/"/>
    <meta property="og:site_name" content="www.pravda.rs"/>
    <meta property="article:published_time" content="2019-12-09T11:51:00+00:00"/>
    <meta property="og:title" content="КУСТУРИЦА БЕЗ УСТРУЧАВАЊА: &quot;Андрић и Хандке су добили Нобелову награду због исте ствари која има везе са Србима!&quot;"/>
    <meta property="og:description" content="Прослављени српски режисер Емир Кустурица истиче да је нобеловцима Петеру Хандкеу и Иви Андрићу заједничко српско питање, којим се нису бавили због национализма, већ због осећања равнотеже и недостатка правдољубља."/>
  </head>
  <body>
    <article>
      <h1>КУСТУРИЦА БЕЗ УСТРУЧАВАЊА: "Андрић и Хандке су добили Нобелову награду због исте ствари која има везе са Србима!"</h1>
      <address><time datetime="2019-12-09T11:51:00+00:00">09 Dec 2019, 11:51</time> by <a rel="author">Срна</a></address>
      <p>
        <b>Прослављени српски режисер Емир Кустурица истиче да је нобеловцима Петеру Хандкеу и Иви Андрићу заједничко српско питање, којим се нису бавили због национализма, већ због осећања равнотеже и недостатка правдољубља.</b>
      </p>
      <p>- Врло је индикативно да се обојица, и Хандке и Андрић, нису закачили за српско питање због национализма, него из осећања неравнотеже и недостатка правдољубља. Тај елемент је Хандкеа и довео до нас. Обојица су наши. Не због поистовећења са нацијом, већ са тешком позицијом - рекао је Кустурица, који ће присуствовати додели Нобелове награде за књижевност Хандкеу.</p>
      <p>Он је подсетио да су у време када је Андрић требало да добије Нобелову награду југословенске амбасаде добијале инструкције да лобирају у корист Мирослава Крлеже.</p>
      <p>- Не може један Комшић из Сарајева да схвати да шведска принцеза не може да утиче на људе који се баве литературом. Он мисли да је све као онда када су Хамдија Поздерац и други једним телефонским позивом могли да заврше све. Не може шведска принцеза да утиче, као што нису могла дипломатско-конзуларна представништва да наговоре те људе да Крлежа добије ту награду - рекао је Кустурица.</p>
      <p>Он је нагласио да је једна од највећих тековина западне цивилизације да у рад институција не могу да се уплићу прсти власти и политичара.</p>
      <p>- Комшић, једна сарајевска шпенадла, која покушава да се убоде, не зна да принципи мезетлука на којем се ствари завршавају на Западу, једноставно не функционишу - истиче Кустурица.</p>
      <p>Он наводи да је Хандкеова победа потпуно изван трендова који се успостављају преко малих преносилаца, малих држава које у томе учествују у сагласју са великим задатком.</p>
      <p>- А велики задатак је увек био исти. То је источно питање и померање на исток. Шта је Косово него то - каже Кустурица.</p>
      <p>Он наглашава да је пропагандна машинерија веома јака, али да она не може да захвати животне токове.</p>
      <p>- Живот је много јачи од тога. Хандкеов тријумф је показао да се његова литература после толико година уврежила као стандард на Западу - истиче Кустурица.</p>
      <p>Према његовим речима, Хандке је једини човек који је живот изнајмио литератури.</p>
      <p>- Другог не знам! Само сликари тако раде. У књижевности то није запамћено. Било је разних авантуриста и идеја, као што су Хемингвеј или Селин, који су импулс живота преносили готово верно, али никада нико није тако жудио за тим да истраје на животном таласу, да се та поезија преведе у документ и да се нађе мера у којој осећања нису лажна - сматра Кустурица.</p>
      <p>Он каже да је Хандке посумњао да је у грађанском рату у Југославији пропаганда основно оружје, те је отишао на та места и посведочио сам.</p>
      <p>- Стигао је до нас, како сам каже, не знајући да ли је то због вере или због Бога, на путевима, где још постоје темељи веза између Константинопоља и Рима, Рима и Париза, Париза и Београда, Београда и Москве. На ногама је, корачајући, стигао до нас и одбио те априористичке ставове који су у природи ствари у овом веку и на почетку ове гунгуле у којој живимо до краја исполитизовани - рекао је Кустурица.</p>
      <p>Кустурица наводи да је Хандке због тога дуго трпео и да је због тога додељивање Нобелове награде управо Хандкеу вратило веру у то да литература остаје ван политичких токова.</p>
      <p>- То је резултат великих промена које су се у последње време десиле на планети. Успоставља се ново време. Дивно је да је Запад препознао и схватио да ту, у својој башти, имају великог писца и да им то што мисли није била препрека да га награде. А шта је требало да га због тога линчују? Као што га јесу линчовали лажни левичари, попут Жижека и осталих - рекао је Кустурица.</p>
      <p>Он је констатовао да Хандке није жудио за тим да буде велики.</p>
      <p>- Писао је своју литературу упорно, написао је седамдесет дела. А то што је проверавао да је Запад претерао у пропаганди против нас, то је његова лична ствар. И она му није донела Нобелову награду. Него је Нобелова награда потврдила да човек може да мисли и оно што они на Западу не морају да мисле, посебно када је реч о нечему тако важном као што је књижевност - истиче Кустурица.</p>
      <p>Хандкеу ће награда, као и свим лауреатима, бити уручена сутра, 10. децембра, на дан смрти Алфреда Нобела, како налаже церемонија.</p>
      <p>Русији забрањено учествовање на великим спортским догађајима четири године! Више о томе <b><a href="http://www.pravda.rs/2019/12/9/svet-u-neverici-rusiji-zabranjeno-ucestvovanje-na-velikim-sportskim-dogadjajima-cetiri-godine-evo-koji-su-razlozi/"><b>ОВДЕ</b></a></b>.</p>
      <figure>
        <img src="http://www.pravda.rs/fileadmin/slike/2019/07/29/Mustafa.jpg"/>
      </figure>
    </article>
  </body>
</html>