<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/biatlon/clanek/1170932-ceske-biatlonove-krasavice-jak-je-neznate-bertikova-fazolka-a-stejne-copy.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T11:15:00+00:00"/>
    <meta property="og:title" content="České biatlonové krasavice jak je neznáte: Bertíkova fazolka a stejné copy"/>
    <meta property="og:description" content="Při úvodní zastávce biatlonového Světového poháru ve švédském Östersundu dělala českým fanouškům radost prakticky jen Markéta Davidová, která se blýskla bronzem ve sprintu. Ostatní ji nenapodobili, i když ostudný začátek celého podniku, kdy musela být česká smíšená dvojice stažena ze závodu, už se neopakoval. V reprezentačním táboře každopádně na dalekém severu panovala výborná atmosféra, jak ostatně dokazuje i hlavní hvězda Davidová."/>
  </head>
  <body>
    <article>
      <h1>České biatlonové krasavice jak je neznáte: Bertíkova fazolka a stejné copy</h1>
      <address><time datetime="2019-12-09T11:15:00+00:00">09 Dec 2019, 11:15</time> by <a rel="author">roj, Sport.cz</a></address>
      <p>Při úvodní zastávce biatlonového Světového poháru ve švédském Östersundu dělala českým fanouškům radost prakticky jen Markéta Davidová, která se blýskla bronzem ve sprintu. Ostatní ji nenapodobili, i když ostudný začátek celého podniku, kdy musela být česká smíšená dvojice stažena ze závodu, už se neopakoval. V reprezentačním táboře každopádně na dalekém severu panovala výborná atmosféra, jak ostatně dokazuje i hlavní hvězda Davidová.</p>
      <p>Ta se v rozhovoru pro oficiální stránky českého biatlonu spolu se svojí kamarádkou a reprezentační kolegyní Evou Kristejn Puskarčíkovou podělila i o mimosportovní dojmy z úvodu sezóny a času stráveném v předvánočním Švédsku.</p>
      <p>Obě prozradily třeba obsah svých adventních kalendářů. „Měla jsem samé dobrůtky," hlásila Davidová s tím, že se se svojí parťačkou nerozdělila. „Byly moc dobré na to, abych se podělila. Čokoládová tyčinka a nějaké bonbóny. Ty jsem ještě neotevřela, o ně se možná podělím," culila se.</p>
      <figure>
        <iframe src="https://www.youtube.com/embed/0nz-koggg0c" width="430" height="245" data-service="Youtube" scrolling="no"/>
      </figure>
      <p>To Puskarčíková věděla víc: „Makulu dneska čeká Bertíkova fazolka. Já měla včera, dneska je na řadě ona."</p>
      <p>Zároveň prozradila, že byla obdarována mužskou částí italské reprezentace: „Byly od Dominika Windische. Ví, že mám ráda Harryho Pottera, tak si na mě vzpomněl."</p>
      <p>Došlo také na vysvětlování, proč se zrovna obě blonďaté biatlonistky tak sblížily. „To nevím, Evča si mě tak nějak vybrala," krčila rameny Davidová. „I když neměla na výběr, já jsem na ni zbyla. Kdybych byla čúza, tak má stejně smůlu," smála se. „Řekla bych, že jsme na sebe zbyly vzájemně," doplnila Kristejn Puskarčíková.</p>
      <figure>
        <img src="https://media.sport.cz/images/top_foto1/0041005409430532/utx-L-ld9SrmJMnnXw1tEA/5de40f9417efe1b040c60100-289635.jpg"/>
      </figure>
      <p>
        <a href="https://www.sport.cz/1168482-bronzova-davidova-zaridila-ceskou-biatlonovou-radost.html">
          <b>Bronzová Davidová zařídila českou biatlonovou radost</b>
        </a>
      </p>
      <p>Obě každopádně potvrdily, že atmosféra v českém týmu výborná. „Myslím si, že byla vždycky dobrá. Ale teď se dokážeme všichni zasmát, když jedeme nějakou konverzaci v angličtině. Už se to nemusí překládat," přitakávala Kristejn Puskarčíková, že se do všeobecného veselí zapojuje i norský kouč Egil Gjelland.</p>
      <p>„Mně ten Egil strašně pomohl v tom, že jsem se rozmluvila. Už se nestydím mluvit se sportovci z jiných zemí. Dřív jsem jen tak kuňkala," pochvalovala si Kristejn Puskarčíková.</p>
      <figure>
        <img src="https://media.sport.cz/images/top_foto1/0000014508880501/LP4SeglyuoK-jDVAFLinHg/5a1f019f6d55bea714700100-246951.jpg"/>
      </figure>
      <p>
        <a href="https://www.sport.cz/1168057-totalni-propadak-ceska-smisena-dvojice-zajela-historicky-nejhorsi-vysledek.html">
          <b>Totální propadák! Česká smíšená dvojice zajela historicky nejhorší výsledek</b>
        </a>
      </p>
      <p>České hvězdy také vysvětlovaly, proč se začínají obě vzájemně podobat. Obě si ve Švédsku splétaly dlouhé blonďaté vlasy do copů.</p>
      <figure>
        <img src="https://media.sport.cz/images/top_foto1/0090015607790440/7--3pr92xDrcRcbeaEVH0Q/5dee1bba13bd93d046d50200-290160"/>
      </figure>
      <p>České biatlonistky Markéta Davidová (vlevo) a Eva Kristejn Puskarčíková v dobré náladě.</p>
      <p>„Evča tady na tréninku měla cop dolů a čepici a mně připadalo, že vypadáme totálně stejně. Viděla jsem v ní sebe," překvapilo Davidovou. „To je, jak se říká, že se psi začínají podobat na páníčky," dodala její kamarádka.</p>
    </article>
  </body>
</html>