<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/boyli/222403_katepeigon-synonthyleyma"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T11:55:00+00:00"/>
    <meta property="og:title" content="Κατεπείγον... συνονθύλευμα"/>
    <meta property="og:description" content="Σχεδόν όλο το υπουργικό συμβούλιο συνυπογράφει το πολυνομοσχέδιο των 67 άρθρων που κατέθεσε την Παρασκευή το βράδυ η κυβέρνηση με τη διαδικασία του κατεπείγοντος, εδραιώνοντας μια αντι-κοινοβουλευτική πρακτική αιφνιδιασμού των βουλευτών, των κομμάτων, του Τύπου και των πολιτών. Το πολυνομοσχέδιο, που ως κατεπείγον θα ψηφιστεί αύριο από την Ολομέλεια, περιλαμβάνει 67 άρθρα αρμοδιότητας 15 υπουργείων."/>
  </head>
  <body>
    <article>
      <h1>Κατεπείγον... συνονθύλευμα</h1>
      <address><time datetime="2019-12-09T11:55:00+00:00">09 Dec 2019, 11:55</time> by <a rel="author">ΕΦ.ΣΥΝ.</a></address>
      <p>
        <b>Αιφνιδιασμός της Βουλής και των κομμάτων της αντιπολίτευσης με πολυ­νομοσχέδιο που κατατέθηκε την Παρασκευή και πρόκειται να ψηφιστεί αύριο. Περιλαμβάνει 67 άρθρα με διατάξεις αρμοδιότητας 15 υπουργείων.</b>
      </p>
      <p>Σχεδόν όλο το υπουργικό συμβούλιο συνυπογράφει το πολυνομοσχέδιο των 67 άρθρων που κατέθεσε την Παρασκευή το βράδυ η κυβέρνηση με τη διαδικασία του κατεπείγοντος, εδραιώνοντας μια αντι-κοινοβουλευτική πρακτική αιφνιδιασμού των βουλευτών, των κομμάτων, του Τύπου και των πολιτών. Το πολυνομοσχέδιο, που ως κατεπείγον θα ψηφιστεί αύριο από την Ολομέλεια, περιλαμβάνει 67 άρθρα αρμοδιότητας 15 υπουργείων.</p>
      <p>Η πρώτη διαγώνια ανάγνωση των διατάξεων επ’ ουδενί δικαιολογεί τη διαδικασία του κατεπείγοντος, που αφαιρεί από μεν τους πολίτες και τους φορείς εκπροσώπησής τους το δικαίωμα συμμετοχής στη διαβούλευση, από δε τους βουλευτές τη δυνατότητα αποκρυπτογράφησης και ουσιαστικής μελέτης των υπό ψήφιση διατάξεων. Στο πολυνομοσχέδιο περιλαμβάνονται αναγκαίες διατάξεις που είχαν προαναγγελθεί, όπως οι παρατάσεις για την προστασία πρώτης κατοικίας ή για την ένταξη οφειλών προς τα ασφαλιστικά ταμεία στις 120 δόσεις, αλλά και πολλές άλλες θολής ή φωτογραφικής στόχευσης. Η «Εφ.Συν.» ακτινογραφεί τις βασικές διατάξεις του πολυνομοσχεδίου στα κείμενα που ακολουθούν.</p>
      <h3>Φωτογραφικά επιδόματα από Χρυσοχοΐδη</h3>
      <p>Πέντε άρθρα, τα οποία αφορούν θέματα του υπουργείου Προστασίας του Πολίτη, εμπεριέχονται στο πολυνομοσχέδιο «σκούπα» που κατατέθηκε το βράδυ της Παρασκευής στη Βουλή, το οποίο η κυβέρνηση επιδιώκει να ψηφίσει με διαδικασίες-εξπρές αύριο στην Ολομέλεια.</p>
      <p>Το σημαντικότερο όλων είναι το άρθρο 16 και αφορά το επίδομα θέσης ευθύνης «στον διοικητή και στους περιφερειακούς συντονιστές Πολιτικής Προστασίας», στο οποίο αναδίδεται οσμή σκανδάλου αφού ορίζεται ότι: «Το επίδομα […] καταβάλλεται ακόμη και στην περίπτωση που στις ως άνω θέσεις διορίζεται συνταξιούχος του Δημοσίου»! Υπογραμμίζεται ότι στη θέση του εθνικού διοικητή Πολιτικής Προστασίας έχει ήδη οριστεί ο 60χρονος απόστρατος αντιστράτηγος και πρώην αρχηγός της Πυροσβεστικής Βασίλης Παπαγεωργίου. Ορίζεται επίσης επίδομα 650 ευρώ για θέση διοικητή συντονιστικού οργάνου Πολιτικής Προστασίας και 450 ευρώ για τους περιφερειακούς συντονιστές Πολιτικής Προστασίας.</p>
      <p>Επιπλέον με το άρθρο 15 δίνεται η δυνατότητα στη Γενική Γραμματεία Πολιτικής Προστασίας να αποσπώνται τακτικοί υπάλληλοι ή/και ένστολο προσωπικό από τους φορείς της γενικής κυβέρνησης και ιδίως από το Λιμενικό Σώμα και τις Ενοπλες Δυνάμεις. Με το άρθρο 23 για τις νέες ταυτότητες, προστίθεται ότι σε αυτές θα καταχωρίζεται στο τσιπ και η εγκεκριμένη «ηλεκτρονική υπογραφή» του κατόχου της, με σκοπό οι πολίτες να μπορούν να συναλλάσσονται ευκολότερα με τις υπηρεσίες του δημόσιου και ευρύτερου δημόσιου τομέα.</p>
      <p>Με δικαιολογία, εξάλλου, την αντιμετώπιση του προσφυγικού, η κυβέρνηση σκοπεύει, όπως προκύπτει από το άρθρο 17, να προσλάβει άλλους 800 συνοροφύλακες. Μάλιστα στους ήδη υπάρχοντες κι ενώ έχει προκηρυχθεί η πρόσληψη 400 μονίμων συνοροφυλάκων για τον Εβρο, προστίθεται μια νέα… ειδικότητα, αυτή του συνοριακού φύλακα ορισμένου χρόνου. Σε αυτή την κατηγορία θα υπάγονται οι 800 νέοι συνοροφύλακες και οι οποίοι, σύμφωνα με πληροφορίες, θα τοποθετηθούν στην πλειονότητά τους στην ηπειρωτική χώρα.</p>
      <p>Η πλειονότητα των νεοπροσληφθέντων θα τοποθετηθεί σε υπηρεσίες της Α’ Ζώνης (δηλαδή στους νομούς Θεσπρωτίας, Καστοριάς, Ιωαννίνων, Φλώρινας, Πέλλας, Κιλκίς, Σερρών, Δράμας, Ξάνθης, Ροδόπης, Εβρου και Κέρκυρας) και ακολούθως στις υπηρεσίες συνοριακής φύλαξης σε περιοχές με μεγάλο αριθμό μεταναστών, όπως οι νομοί Πρέβεζας, Αρτας, Τρικάλων, Γρεβενών, Κοζάνης, Ημαθίας, Θεσσαλονίκης, Καβάλας, Χαλκιδικής, Πιερίας, Λάρισας και Καρδίτσας. Η διαφορά τους με τους μόνιμους είναι ότι στη δική τους περίπτωση οι συμβάσεις τους θα ανανεώνονται κάθε χρόνο με την προϋπόθεση ότι στην ετήσια έκθεση ικανότητάς τους να έχουν κριθεί τουλάχιστον με τον χαρακτηρισμό «καλώς».</p>
      <p>Τέλος, με το άρθρο 18 παρατείνεται η πρόσληψη των πυροσβεστών πενταετούς υποχρέωσης έως την 31η Δεκεμβρίου 2020, ενώ προβλέπεται και εκ νέου πρόσληψή τους στην υπηρεσία αρχικής πρόσληψης με την ίδια ειδικότητα για το έτος 2020, με δυνατότητα εκ νέου πρόσληψης και για τα έτη 2021, 2022 και 2023.</p>
      <p>
        <a href="https://www.efsyn.gr/authors/manos-tsaldaris">
          <b>Μάνος Τσαλδάρης</b>
        </a>
      </p>
      <table bordered="">
        <tr>
          <th align="center">
            <b>ΥΠΟΥΡΓΕΙΟ ΟΙΚΟΝΟΜΙΚΩΝ</b>
          </th>
        </tr>
        <tr>
          <td><b>Και νέα παράταση στη ρύθμιση των 120 δόσεων για τις ασφαλιστικές οφειλές<br/></b><br/><b>Τετράμηνη παράταση για την προστασία της πρώτης κατοικίας<br/></b><br/>Η παράταση του πλαισίου προστασίας πρώτης κατοικίας κατά 4 μήνες, μέχρι τις 30 Απριλίου 2020, είναι η βασική ρύθμιση στις τρεις διατάξεις που έχει περιλάβει το υπουργείο Οικονομικών στο πολυνομοσχέδιο-σκούπα. Η παράταση προβλέπεται στο άρθρο 53 του πολυνομοσχεδίου και σύμφωνα με σχετική ανακοίνωση του υπουργείου Οικονομικών θα είναι η τελευταία ευκαιρία αξιοποίησης του πλαισίου προστασίας, με τις βελτιώσεις που έχουν τεθεί σε ισχύ από τον προηγούμενο μήνα, οι οποίες απλουστεύουν σχετικά τη διαδικασία ένταξης στην πλατφόρμα, με κατάργηση ορισμένων από τα απαιτούμενα δικαιολογητικά.<br/><br/>Υπενθυμίζεται ότι το πλαίσιο προστασίας, που έχει διαμορφωθεί από την προηγούμενη κυβέρνηση, περιλαμβάνει τόσο την προστασία της κατοικίας από κατάσχεση όσο και ρύθμιση του ενυπόθηκου δανείου, με κρατική επιδότηση των μηνιαίων δόσεων μετά τη ρύθμιση 20%-50%. Μέχρι χθες στην πλατφόρμα ρύθμισης είχαν μπει 53.530 χρήστες, από τους οποίους 35.670 είχαν ξεκινήσει τη διαδικασία αίτησης, ενώ 972 αιτήσεις έχουν υποβληθεί και διαβιβαστεί στις τράπεζες.<br/><br/>Με άλλη διάταξη του πολυνομοσχεδίου (άρθρο 54) δίνεται η δυνατότητα να ρυθμιστούν εκκρεμείς περιπτώσεις έργων στον αιγιαλό και την παραλία, δημόσιων αλλά και ιδιωτικών, βάσει του νόμου 2971/2001, τα οποία κρίνονται αναγκαία λόγω διάβρωσης ή προσχώσεων. Πρόκειται για έργα που εκ παραδρομής, σύμφωνα με την αιτιολογική έκθεση του πολυνομοσχεδίου, δεν εντάχθηκαν στην αντίστοιχη ρύθμιση του ν. 4607/2019.<br/><br/>Τέλος, με το άρθρο 55 του πολυνομοσχεδίου καθορίζεται η διαδικασία προσλήψεων με συμβάσεις ορισμένου χρόνου στην ΕΑΒ με έλεγχο νομιμότητας της προκήρυξης και εκ των υστέρων κύρωση των οριστικών πινάκων πρόσληψης από το ΑΣΕΠ.</td>
        </tr>
      </table>
      <h3>Αλλαγές στην κινητικότητα των δημοσίων υπαλλήλων</h3>
      <p>Αλλαγές που θα «κουμπώσουν» στην επικείμενη εφαρμογή του νέου κύκλου κινητικότητας υπαλλήλων μεταφέρει το υπουργείο Εσωτερικών στο πολυνομοσχέδιο. Πρόκειται για διατάξεις που αρχικά περιλαμβάνονταν στις ρυθμίσεις του υπουργείου Εσωτερικών που είχαν αναρτηθεί στη δημόσια διαβούλευση και η εφαρμογή τους επισπεύδεται με δεδομένο ότι έχουν ήδη ανοίξει οι αιτήσεις (με την προθεσμία υποβολής να λήγει στις 17 Δεκεμβρίου) για τους υπαλλήλους που επιθυμούν να αλλάξουν θέσεις εργασίας μέσω μετατάξεων ή αποσπάσεων.</p>
      <p>Δύο σημαντικές αλλαγές ενσωματώθηκαν στο πολυνομοσχέδιο. Αρχικά, η αύξηση του πλαφόν καλυμμένων θέσεων που πρέπει να έχει ένας φορέας προκειμένου να αφεθεί ελεύθερος ένας υπάλληλός του να μετακινηθεί σε άλλη υπηρεσία: στον φορέα προέλευσης πρέπει να είναι τουλάχιστον κατά 65% (από 50% που ισχύει σήμερα) καλυμμένες οι θέσεις του κλάδου στον οποίο ανήκει ο υπάλληλος. Με αυτόν τον τρόπο από τη μία προφυλάσσονται οι φορείς από περαιτέρω υποστελέχωση σε ενδεχόμενο «κύμα φυγής» υπαλλήλων, από την άλλη περιορίζεται ο αριθμός των υπαλλήλων που θα έχουν δικαίωμα μετακίνησης. Η δεύτερη αλλαγή αφορά τους χιλιάδες επιτυχόντες του διαγωνισμού 3Κ/2018 του ΑΣΕΠ στις ανταποδοτικές υπηρεσίες των δήμων (κυρίως στην καθαριότητα) στους οποίους δίνεται άμεση δυνατότητα για αμοιβαίες μετατάξεις, καθώς εξαιρούνται από την υποχρέωση συμπλήρωσης διετίας από τον διορισμό τους.</p>
      <p>Στην Τοπική Αυτοδιοίκηση εστιάζουν οι υπόλοιπες διατάξεις όπου μεταξύ άλλων:</p>
      <pre>   •  Επιχορηγούνται οι ΟΤΑ με έως 40 εκατ. ευρώ (από τον Λογαριασμό Οικονομικής Ενίσχυσης ΟΤΑ) για την εξόφληση υποχρεώσεων που προκύπτουν από τελεσίδικες δικαστικές αποφάσεις και αφορούν είτε αξιώσεις εργαζομένων με διαδοχικές συμβάσεις και σχετικούς καταλογισμούς και πρόστιμα είτε αξιώσεις προμηθευτών και παρόχων υπηρεσιών.<br/>   •  Προβλέπεται να ανοίγονται λογαριασμοί των ΟΤΑ σε τράπεζες με απόφαση της οικονομικής επιτροπής.<br/>   •  Παρατείνεται ώς τις 30 Ιουνίου 2020 η προθεσμία εντός της οποίας πρέπει δημοτικοί, παιδικοί και βρεφονηπιακοί σταθμοί να συμμορφωθούν πλήρως στις απαιτήσεις του νέου κανονισμού λειτουργίας.<br/></pre>
      <p>
        <a href="https://www.efsyn.gr/authors/stergios-ziampakas">
          <b>Στέργιος Ζιαμπάκας</b>
        </a>
      </p>
      <h3>Θολό τοπίο για τα ιατρικά συνέδρια</h3>
      <p>Συσκοτίζει πάλι το διαχρονικά χαοτικό τοπίο των ιατρικών συνεδρίων, αξίας πολλών εκατομμυρίων στη χώρα μας, η κυβέρνηση του Κυριάκου Μητσοτάκη, ξηλώνοντας με έναν νόμο το νοικοκύρεμα που είχε επιχειρήσει να κάνει στον χώρο η προηγούμενη κυβέρνηση.</p>
      <p>Κατά τα άλλα, στο σχέδιο νόμου το μόνο που ρυθμίζεται είναι η υπαγωγή των ιδιωτών παροχών υγείας στο καθεστώς των 120 δόσεων για τις οφειλές τους προς τον ΕΟΠΥΥ, λόγω των υποχρεωτικών εκπτώσεων και επιστροφών (rebate και clawback). Με τον ίδιο τρόπο, θυμίζουμε, είχε διευκολύνει αρχικά τους φαρμακοβιομήχανους με το πρώτο πολυνομοσχέδιο της νέας πολιτικής ηγεσίας του υπουργείου Υγείας, στα τέλη Σεπτεμβρίου. Επιπλέον, το υπουργείο Υγείας πραγματοποιεί ορισμένες οριακές αλλαγές στα συμβούλια επιλογής των γιατρών και στο πρόγραμμα Philos 2 - «Ολοκληρωμένη επείγουσα παρέμβαση υγείας για την προσφυγική κρίση», που υλοποιεί ο Εθνικός Οργανισμός Δημόσιας Υγείας (ΕΟΔΥ).</p>
      <p>
        <b>Βήματα προς τη διαφάνεια</b>
      </p>
      <p>Με στόχο τη θεσμική οχύρωση απέναντι σε ισχυρά οικονομικά συμφέροντα και φαινόμενα διαφθοράς, η προηγούμενη πολιτική ηγεσία επί ΣΥΡΙΖΑ του υπουργείου Υγείας προχώρησε για πρώτη φορά (σ.σ. ήταν υποχρεωτικό από τον νόμο Βορίδη του 2014) στη δημοσιοποίηση των δεδομένων από τη συνεργασία φαρμακευτικών με ιατρικές εταιρείες - γιατρούς, στο πλαίσιο των κλινικών μελετών ή της συνεχιζόμενης ιατρικής εκπαίδευσης.</p>
      <p>Παράλληλα, αναδιοργάνωσε ριζικά το τοπίο των ιατρικών συνεδρίων με την υπαγωγή τους στην αρμοδιότητα του Κεντρικού Συμβουλίου Υγείας (ΚΕΣΥ) και στην εποπτεία των ιατρικών εταιρειών «κορμού», χωρίς τη διαμεσολάβηση φαρμακευτικής - γιατρών. Θυμίζουμε ότι η Ελλάδα ήταν η τελευταία χώρα της Ευρώπης που δεν εφάρμοζε την υποχρέωση δημοσιοποίησης των παροχών των φαρμακευτικών εταιρειών (δωρεές, χορηγίες, κόστος εγγραφών σε συνέδρια, εκδηλώσεις ενημέρωσης της ιατρικής κοινότητας, έξοδα μετάβασης και διαμονής κ.ά.).</p>
      <p>Ο Ιατρικός Σύλλογος Αθηνών (ΙΣΑ) είχε διαφωνήσει ανοιχτά με τον νόμο Βορίδη του 2014 που δεν εφαρμοζόταν, καθώς κατά τη γνώμη του προσέκρουε σε ζητήματα προστασίας προσωπικών δεδομένων. Η Αρχή Προστασίας Προσωπικών Δεδομένων, στις 29 Ιουνίου του 2016, προχώρησε σε έναν παράξενο διαχωρισμό μεταξύ των προωθητικών συνεδρίων (τύπου Β) και των επιστημονικών συνεδρίων (τύπου Α), υποχρεώνοντας τη δημοσιοποίηση των στοιχείων για τα πρώτα (πολύ λιγότερα από τα Α, με μέσο όρο δαπανών 9.000 ευρώ το συνέδριο) και απαγορεύοντας την αντίστοιχη για τα δεύτερα (μέσος όρος δαπάνης 50.000 ευρώ). Τελικά, τα στοιχεία για πρώτη φορά αναρτήθηκαν στη σελίδα του ΕΟΦ στα τέλη του 2017 και το συνολικό ποσό ανερχόταν στα πενήντα εκατομμύρια ευρώ μόνο για τα συνέδρια τύπου Β.</p>
      <p>Υπάρχουν όμως πολλά ακόμα που λείπουν, όπως οι χορηγίες στους γιατρούς των δημόσιων νοσοκομείων (σ.σ. αναρτώνται στη Διαύγεια μία μία) ή το σύνολο των κατατεθέντων από τη φαρμακοβιομηχανία στους Ειδικούς Λογαριασμούς Κονδυλίων Ερευνας (ΕΛΚΕ) των Πανεπιστημίων. Ούτε λόγος φυσικά για τις χορηγίες προς την Εθνική Σχολή Δημόσιας Υγείας, που και αυτές δεν περιλαμβάνονται στις καταστάσεις.</p>
      <p>
        <a href="https://www.efsyn.gr/authors/ntani-bergoy">
          <b>Ντάνι Βέργου</b>
        </a>
      </p>
      <table bordered="">
        <tr>
          <th align="center">
            <b>ΥΠΟΥΡΓΕΙΟ ΕΡΓΑΣΙΑΣ</b>
          </th>
        </tr>
        <tr>
          <td>Και δεύτερη παράταση για την ένταξη στην ευνοϊκή ρύθμιση ασφαλιστικών οφειλών δίνει το κυβερνητικό πολυνομοσχέδιο. Με τη διάταξη, παρατείνεται έως 31 Μαΐου του 2020 η ημερομηνία υποβολής της αίτησης για τις 120 δόσεις προς τους Φορείς Κοινωνικής Ασφάλισης (ΦΚΑ) μέσω της ηλεκτρονικής πλατφόρμας του Κέντρου Είσπραξης Ασφαλιστικών Οφειλών (ΚΕΑΟ). Η δυνατότητα παράτασης αφορά όλους όσοι είχαν υποβάλει την πρώτη αίτηση για υπαγωγή στη ρύθμιση μέχρι 30.9.2019, αλλά επειδή η οφειλή τους δεν είχε επιβεβαιωθεί από τους ασφαλιστικούς φορείς, δεν είχαν καταφέρει να υποβάλουν την αίτηση και στο ΚΕΑΟ.<br/><br/>Δυνατότητα ένταξης στη ρύθμιση των 120 δόσεων στις αρμόδιες υπηρεσίες ΚΕΑΟ μέχρι 31.5.2020 προβλέπεται και για τους οφειλέτες (μη μισθωτοί, ασφαλισμένοι ΟΓΑ, εργοδότες, οφειλέτες με αχρεωστήτως καταβληθείσες παροχές) που απώλεσαν τη ρύθμιση του Ν. 4611/2019, υπό την προϋπόθεση καταβολής του συνόλου των δόσεων της ρύθμισης που έχουν καταστεί απαιτητές, καθώς και των νέων βεβαιωμένων, εκτός ρύθμισης οφειλών.<br/><br/>Με άλλη διάταξη στο ίδιο νομοθέτημα επανακαθορίζεται και εναρμονίζεται με την 81η Διεθνή Σύμβαση Εργασίας, άρθρο 11, το ποσό της αποζημίωσης και το ετήσιο όριο για τους ελεγκτές του Σώματος Επιθεώρησης Εργασίας στα ήδη καταβαλλόμενα ποσά. Προβλέπεται ελεγκτική αποζημίωση ύψους 30 ευρώ μέχρι 7 ελέγχους τον μήνα σε όλους όσοι διενεργούν ελέγχους, και 30 ευρώ μέχρι 5 ελέγχους σε όσους συμμετέχουν. Επειδή όμως αυτοί που διενεργούν έλεγχους, 7 τον μήνα, υπόκεινται στο όριο των 2.400 ευρώ τον χρόνο, το όριο αυτό θα διαμορφώνεται πλέον στα 2.520 ευρώ τον χρόνο. Η αποζημίωση δεν συγκαταλέγεται στις τακτικές αποδοχές και δεν υπόκειται σε ασφαλιστικές κρατήσεις.<br/><br/>Επίσης, παρατείνεται για ένα χρόνο, έως τις 31/12/2020, η προθεσμία εντός της οποίας εκκαθαρίζονται και πληρώνονται από τον ΕΦΚΑ όλες οι ληξιπρόθεσμες υποχρεώσεις του κλάδου υγείας των Φορέων Κοινωνικής Ασφάλισης που εντάχθηκαν στον ΕΟΠΥΥ, προς τα φαρμακεία, λοιπούς συμβεβλημένους ιδιώτες παρόχους υπηρεσιών υγείας κ.λπ. και προς ασφαλισμένους των Ταμείων, με εξαίρεση τις ληξιπρόθεσμες υποχρεώσεις του ΟΠΑΔ, του Οίκου Ναύτου και του ΤΑΥΤΕΚΩ.<br/><br/>Ακόμη, προβλέπεται παράταση των συμβάσεων των 341 εργαζομένων για τα Κέντρα Κοινωνικής Πρόνοιας, έως ότου τοποθετηθούν οι επιτυχόντες μέσω διαγωνισμού του ΑΣΕΠ στις απαιτούμενες θέσεις. Επομένως, η παράταση της προθεσμίας για την έκδοση των προκηρύξεων για την πρόσληψη του προσωπικού ορίζεται έως τις 31.12.2019.<br/><br/><b>Χριστίνα Κοψίνη</b></td>
        </tr>
      </table>
      <h3>Κέντρο Καινοτομίας το ακίνητο της «ΧΡΩΠΕΙ»</h3>
      <p>Αλλάζει χέρια, χρήση και προορισμό το ακίνητο της «ΧΡΩΠΕΙ», επί της οδού Πειραιώς (βρίσκεται στη συμβολή με τις οδούς Κατσουλάκου και Μουράτη και ορίζεται ως οικοδομικό τετράγωνο 63 του Δήμου Πειραιά) με διάταξη του υπουργείου Ανάπτυξης στο πολυνομοσχέδιο. Το ακίνητο, που έχει εδώ και δεκαετίες περάσει στον Ελληνικό Οργανισμό Φαρμάκου (ΕΟΦ), αποχαρακτηρίζεται από χώρος ανέγερσης του Δικαστικού Μεγάρου Πειραιώς και περνάει από τον ΕΟΦ στο Ελληνικό Δημόσιο με δικαίωμα αποκλειστικής χρήσης και εκμετάλλευσης για 49 χρόνια.</p>
      <p>Οπως αναφέρει το άρθρο 57 του πολυνομοσχεδίου, η παραχώρηση πρέπει να ολοκληρωθεί σε τρεις μήνες από τη στιγμή που τεθεί σε ισχύ η διάταξη και σκοπός της είναι «η δημιουργία Κέντρου Καινοτομίας-Πρότυπου Πάρκου Ερευνας και Τεχνολογίας». Το υπουργείο Ανάπτυξης έχει τη δυνατότητα να διαθέσει ελεύθερα το ακίνητο σε τρίτα φυσικά ή νομικά πρόσωπα, με ή χωρίς αντάλλαγμα, ενώ κατά τη διάταξη «μέρος των δραστηριοτήτων που θα αναπτυχθούν στο πάρκο θα πρέπει να αφορούν την έρευνα και καινοτομία στον ευρύτερο χώρο του φαρμάκου».</p>
      <p>Η διάταξη του πολυνομοσχεδίου προβλέπει ειδικούς όρους δόμησης στο ακίνητο και συγκεκριμένα συντελεστή δόμησης 2,6, ποσοστό κάλυψης του οικοπέδου 60% και μέγιστο επιτρεπόμενο ύψος στα νέα κτίρια που επιτρέπεται να ανεγερθούν τα 21 μέτρα. Στα κτίρια του πρώην βιομηχανικού συγκροτήματος της «ΧΡΩΠΕΙ» που έχουν χαρακτηριστεί διατηρητέα επιτρέπονται προσθήκες «που δεν θα θίγουν τον αρχιτεκτονικό χαρακτήρα τους». Σημειώνεται ότι τα οικόπεδα της «ΧΡΩΠΕΙ» διεκδικούσε και ο Δήμος Πειραιά.</p>
      <h3>Γιάννα κερνάει, Γιάννα πίνει για το 2021</h3>
      <p>Μέρες, υπερεξουσίες και... ατέλειες «Αθήνας 2004» θυμίζει το άρθρο 34 του πολυνομοσχεδίου για τη λειτουργία της Επιτροπής «Ελλάδα 2021» που συστήνεται ως ΝΠΙΔ «ειδικού κοινωφελούς σκοπού». Η επιτροπή εξαιρείται από τις διατάξεις περί δημόσιου λογιστικού ως προς τους ιδιωτικούς της πόρους (αδιαφάνεια).</p>
      <p>Τα μέλη και τα όργανά της ελέγχονται βάσει της νομοθεσίας για τις Ανώνυμες Εταιρείες και όχι ως δημόσιοι λειτουργοί. Στις συμβάσεις που καταρτίζει και στις συναλλαγές της απαλλάσσεται από κάθε φόρο, άμεσο ή έμμεσο, ή τέλος, με εξαίρεση τον ΕΝΦΙΑ και τις ασφαλιστικές εισφορές. Το ίδιο και τα τιμολόγια που εξοφλεί. Από κάθε φόρο, τέλος ή εισφορά υπέρ του Δημοσίου απαλλάσσονται και οι δωρεές και χορηγίες ιδιωτών ή νομικών προσώπων προς την «Ελλάδα 2021». Οι δωρεές και χορηγίες αναγνωρίζονται ως δαπάνες που εκπίπτουν από το φορολογητέο εισόδημα. Ουδεμία έκπληξη...</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/181982_pykni-i-nomothetiki-atzenta-erhomeno-dimino"/>
        <a href="https://www.efsyn.gr/politiki/boyli/154007_me-154-nai-perase-polynomoshedio-me-1531-i-tropologia-gia-ton-enfia"/>
        <a href="https://www.efsyn.gr/politiki/boyli/136359_anoixe-ta-hartia-toy-o-tsakalotos-gia-polynomoshedio"/>
        <a href="https://www.efsyn.gr/politiki/boyli/136288_nees-epitropes-gia-ta-farmaka-eleythero-orario-sta-farmakeia"/>
        <a href="https://www.efsyn.gr/politiki/boyli/136232_sti-boyli-polynomoshedio-skoypa-me-ta-proapaitoymena"/>
        <a href="https://www.efsyn.gr/politiki/boyli/130934_live-i-psifisi-toy-n/s-gia-koinoniko-merisma"/>
      </related>
    </article>
  </body>
</html>