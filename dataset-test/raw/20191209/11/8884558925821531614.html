<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/gibljive-slike/juznokorejski-parazit-favorit-ameriskih-filmskih-k"/>
    <meta property="og:site_name" content="Primorske novice"/>
    <meta property="article:published_time" content="2019-12-09T11:20:36+00:00"/>
    <meta property="og:title" content="Južnokorejski Parazit favorit ameriških filmskih kritikov"/>
    <meta property="og:description" content="Losangeleško Združenje filmskih kritikov je v nedeljo naznanilo najboljše filme v letu 2019, med katerimi je izstopal južnokorejski film Parazit režiserja Bong Joon-hoja. S cannsko zlato palmo ovenčani film, zaznamovan s črnim humorjem in družbeno kritiko, je prejel nagradi za najboljši film in režijo."/>
  </head>
  <body>
    <article>
      <h1>Južnokorejski Parazit favorit ameriških filmskih kritikov</h1>
      <address><time datetime="2019-12-09T11:20:36+00:00">09 Dec 2019, 11:20</time> by <a rel="author">STA</a></address>
      <p>
        <b>Losangeleško Združenje filmskih kritikov je v nedeljo naznanilo najboljše filme v letu 2019, med katerimi je izstopal južnokorejski film Parazit režiserja Bong Joon-hoja. S cannsko zlato palmo ovenčani film, zaznamovan s črnim humorjem in družbeno kritiko, je prejel nagradi za najboljši film in režijo.</b>
      </p>
      <figure>
        <img src="https://static.primorske.si/foto/highres/zanimivosti/722897_280-film.jpg"/>
        <figcaption>Losangeleško Združenje filmskih kritikov je v nedeljo naznanilo najboljše filme v letu 2019, med katerimi je izstopal južnokorejski film Parazit režiserja Bong Joon-hoja. </figcaption>
      </figure>
      <p><b>LOS ANGELES</b> &gt; Parazit je v obeh glavnih kategorijah po izboru kritikov premagal Irca (The Irishman) v režiji <b>Martina Scorseseja</b>, za stransko vlogo v filmu pa je bil nagrajen tudi južnokorejski igralec <b>Song Kang Ho</b>.</p>
      <p>Film Parazit gledalcu predstavi člane Ki-taekove družine, ki so si zelo blizu, a so vsi po vrsti brezposelni z zelo slabimi obeti za prihodnost. Ki-taekov sin Ki-woo se spoprijatelji s študentom prestižne univerze, ta pa mu pove za dobro plačano delo učitelja pri bogati družini Park. Ki-woo se odpravi k njim na sprejemni pogovor in tam spozna njihovo čudovito hčerko Yeon-kyo. Ko pa fant dobi službo, se nihče ne zaveda, da bo srečanje med obema družinama postopoma vodilo v zaporedje nenavadnih dogodkov, so vsebino povzeli na 30. Liffu.</p>
      <figure>
        <iframe src="https://www.youtube.com/embed/SEUXfv87Wpk" width="560" height="315" data-service="Youtube" scrolling="no"/>
      </figure>
      <p>Nagrado za najboljšo moško vlogo so ameriški kritiki namenili španskemu igralcu <b>Antoniu Banderasu</b> kot protagonistu filma Bolečina in slava <b>Pedra Almodovarja</b>, zadnji Almodovarjev celovečerec pa je obveljal tudi za najboljši tujejezični film.</p>
      <p>Za najboljšo žensko vlogo je bila nagrajena <b>Mary Kay Place</b> kot protagonistka filma Diane v režiji <b>Kenta Jonesa</b>, s stransko vlogo v filmu Hustlers pa je slavila <b>Jennifer Lopez</b>.</p>
      <figure>
        <iframe src="https://www.youtube.com/embed/SEUXfv87Wpk" width="560" height="315" data-service="Youtube" scrolling="no"/>
      </figure>
      <p>Nagrado kritikov za najboljši scenarij je prejel Marriage Story, ki ga podpisuje režiser <b>Noah Baumbach</b>, nagrado za najboljši animirani film I Lost My Body v režiji <b>Jeremyja Clapina</b>, nagrado za filmsko fotografijo pa <b>Claire Mathon</b> za delo na filmih Portret mladenke v ognju v režiji <b>Celine Sciamma</b> in Atlantics v režiji <b>Mati Diop</b>.</p>
      <p>Kritiki so podelili še nekaj nagrad v drugih kategorijah, nagrajencem pa jih bodo podelili na prireditvi 11. januarja, kjer bodo z nagrado za življenjsko delo počastili tudi ameriško filmsko ustvarjalko <b>Elaine May</b>.</p>
    </article>
  </body>
</html>