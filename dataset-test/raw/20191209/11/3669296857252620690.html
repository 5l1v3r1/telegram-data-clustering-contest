<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/yerel-haberler/bursa/nilufer/kadin-dernekleri-bursanin-yerel-lezzetlerini-ogreniyor-1459343"/>
    <meta property="og:site_name" content="CNN Türk"/>
    <meta property="article:published_time" content="2019-12-09T11:01:11+00:00"/>
    <meta property="og:title" content="Kadın Dernekleri Bursa’nın yerel lezzetlerini öğreniyor"/>
    <meta property="og:description" content="Kadın Dernekleri Bursa’nın yerel lezzetlerini..."/>
  </head>
  <body>
    <article>
      <h1>Kadın Dernekleri Bursa’nın yerel lezzetlerini öğreniyor</h1>
      <address>
        <time datetime="2019-12-09T11:01:11+00:00">09 Dec 2019, 11:01</time>
      </address>
      <p>Cansel ORUÇ/<a href="https://www.cnnturk.com/haberleri/bursa">BURSA</a>,(<a href="https://www.cnnturk.com/haberleri/dha">DHA</a>)-BURSA'nın <a href="https://www.cnnturk.com/haberleri/nilufer">Nilüfer</a> Belediyesi’nin düzenlediği etkinlikte Nilüfer’deki <a href="https://www.cnnturk.com/haberleri/kadin">kadın</a> dernekleri üyeleri, mutfakta hünerlerini konuşturdu. Bursa’nın unutulmaya yüz tutmuş yerel lezzetlerinin tariflerini öğrenecek olan kadınlar, sunum teknikleri konusunda da bilgilendirilecek.</p>
      <p>Nilüfer’de yer alan kadın dernekleri, vatandaşlara kaliteli hizmeti hijyenik bir ortamda sunmak, ürün çeşitliliğini artırmak için her geçen gün kendilerini daha da geliştiriyor. Kadın derneklerinin üyeleri bu kez, Nilüfer Belediyesi’nin, Faruk Saraç Tasarım <a href="https://www.cnnturk.com/haberleri/meslek">Meslek</a> Yüksekokulu iş birliğiyle gerçekleştirdiği etkinliğe katılarak, sunum teknikleri ve <a href="https://www.cnnturk.com/haberleri/gida">gıda</a> saklama koşulları konusunda bilgilendirilecek. Bursa’nın unutulmaya yüz tutmuş yerel lezzetlerinin tariflerini de öğrenecek olan kadınlar, bu lezzetleri yaşatılmasına katkı sunacak.</p>
      <p>Etkinliğin ilki, Nilüfer Dernekler Yerleşkesi’nde yer alan mutfakta gerçekleşti. Kadınlar, etkinliğin ilk gününde Faruk Saraç Tasarım Meslek Yüksekokulu Öğretim Görevlisi Ayşe Doğan’ın tarifiyle su böreği ve Bursa’nın yöresel şerbetli tatlılarından “cennet künkü” yaptı.</p>
      <p>Nilüfer <a href="https://www.cnnturk.com/haberleri/belediye">Belediye</a> <a href="https://www.cnnturk.com/haberleri/baskani">Başkanı</a> Turgay Erdem de kadınları ziyaret ederek, çalışmaları yakından inceledi. Nilüfer’deki kadın derneklerini önemsediklerini belirten Başkan Turgay Erdem, onlara her konuda destek olduklarını söyledi. Dernekler aracılığıyla kadınların üretime katılmasını ve ekonomik anlamda güçlenmelerinin sağlanması gerektiğini vurgulayan Başkan Erdem, Nilüfer Belediyesi olarak bu amaçla kadın dernekleriyle iş birliği yaptıklarını dile getirdi. Başkan Erdem, “Yerel ürünlerin tanıtılması için elimizden geleni yapıyoruz. Festivallerde ve düzenlediğimiz etkinliklerde kadın dernekleriyle iş birliği içinde oluyoruz. Kadın derneklerimiz, bu etkinlikte Bursa’nın unutulmaya yüz tutmuş yerel lezzetlerini öğrenecek ve yaşatacak” şeklinde konuştu.</p>
      <p>Yasal Bilgilendirme</p>
      <p>"Yerel Haberler" kategorisi altındaki içerikler, sistem tarafından ajanslardan otomatik olarak çekilip yayına verilmektedir. Bu içerikler üzerinde cnnturk.com editörlerinin herhangi bir tasarrufu yoktur, sorumluluk ilgili ajanslardadır.</p>
      <related>
        <h4>ilgili haberler</h4>
        <a href="https://www.cnnturk.com/yerel-haberler/denizli/hastanede-dogan-3-bin-bebek-icin-3-bin-fidan-1459346"/>
        <a href="https://www.cnnturk.com/yerel-haberler/mugla/fethiye/cintar-toplamak-icin-yaristilar-1459345"/>
        <a href="https://www.cnnturk.com/yerel-haberler/hatay/iskenderun/gelecegin-ascilari-istanbula-hazirlaniyor-1459344"/>
      </related>
    </article>
  </body>
</html>