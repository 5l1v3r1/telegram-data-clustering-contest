<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/ektinaksi-ton-timon-se-xorous-grafeion-kai-katastimata/2932616/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T11:50:48+00:00"/>
    <meta property="og:title" content="“Εκτίναξη” των τιμών σε χώρους γραφείων και καταστήματα"/>
    <meta property="og:description" content="Αύξηση κατά 2,2% σημείωσαν οι τιμές των γραφειακών χώρων και κατά 4,2% των καταστημάτων το πρώτο εξάμηνο του έτους."/>
  </head>
  <body>
    <article>
      <h1>“Εκτίναξη” των τιμών σε χώρους γραφείων και καταστήματα</h1>
      <h2>Αύξηση κατά 2,2% σημείωσαν οι τιμές των γραφειακών χώρων και κατά 4,2% των καταστημάτων το πρώτο εξάμηνο του έτους.</h2>
      <address><time datetime="2019-12-09T11:50:48+00:00">09 Dec 2019, 11:50</time> by <a rel="author">Newsit Newsroom</a></address>
      <p>Σύμφωνα με τα στοιχεία της Τραπέζης της Ελλάδος, κατά την ίδια περίοδο οι ονομαστικές τιμές γραφειακών χώρων υψηλών προδιαγραφών αυξήθηκαν στην ευρύτερη περιοχή της Αθήνας κατά 2,0%, στη Θεσσαλονίκη οριακά κατά 0,1% και στην υπόλοιπη Ελλάδα κατά 2,9%.</p>
      <p>Με βάση τα αναθεωρημένα στοιχεία το 2018 <b>ο μέσος ετήσιος ρυθμός αύξησης των ονομαστικών τιμών γραφείων υψηλών προδιαγραφών για το σύνολο της χώρας διαμορφώθηκε στο 7,2%.</b></p>
      <p>Ο αντίστοιχος ρυθμός μεταβολής για την Αθήνα ήταν 9,0%, ενώ για τη Θεσσαλονίκη και την υπόλοιπη Ελλάδα ανήλθε στο 5,4%.</p>
      <p><b>Τα μισθώματα των γραφείων για το σύνολο της χώρας αυξήθηκαν κατά 2,4% σε σχέση με το β΄ εξάμηνο του 2018</b> (προσωρινά στοιχεία). Με βάση τα αναθεωρημένα στοιχεία, οι αντίστοιχοι ρυθμοί μεταβολής ήταν 0,9% το α΄ εξάμηνο και 0,5% το β΄ εξάμηνο του 2018 σε σχέση με το αμέσως προηγούμενο εξάμηνο, ενώ για το σύνολο του 2018 τα μισθώματα των γραφείων αυξήθηκαν με μέσο ετήσιο ρυθμό 2,0%.</p>
      <h3>Αύξηση και στις τιμές των καταστημάτων</h3>
      <p><b>Όσον αφορά στις τιμές των καταστημάτων στο σύνολο της χώρας αυξήθηκαν κατά 4,2% σε σχέση με το β΄εξάμηνο του 2018</b>. Κατά την ίδια περίοδο, οι ονομαστικές τιμές καταστημάτων υψηλών προδιαγραφών αυξήθηκαν κατά 4,6% στην ευρύτερη περιοχή της Αθήνας, 5,6% στη Θεσσαλονίκη και 3,0% στην υπόλοιπη Ελλάδα, σε σχέση με το αμέσως προηγούμενο εξάμηνο.</p>
      <p>Τα μισθώματα των καταστημάτων για το σύνολο της χώρας αυξήθηκαν κατά 1,1% σε σχέση με το β΄ εξάμηνο του 2018 (προσωρινά στοιχεία). Με βάση τα αναθεωρημένα στοιχεία, το α΄ εξάμηνο του 2018 τα μισθώματα καταστημάτων παρέμειναν αμετάβλητα, ενώ το β΄ εξάμηνο του 2018 μειώθηκαν οριακά κατά 0,3% σε σχέση με το αμέσως προηγούμενο εξάμηνο.</p>
    </article>
  </body>
</html>