<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191209-meghaladta-az-11-milliotaz-uj-magyar-allampolgarok-szama.html"/>
    <meta property="og:site_name" content="Origo"/>
    <meta property="article:published_time" content="2019-12-09T11:34:00+00:00"/>
    <meta property="og:title" content="Meghaladta az 1,1 milliót az új magyar állampolgárok száma"/>
    <meta property="og:description" content="Semjén Zsoltot hallgatta meg a nemzeti összetartozás bizottsága."/>
  </head>
  <body>
    <article>
      <h1>Meghaladta az 1,1 milliót az új magyar állampolgárok száma</h1>
      <address><time datetime="2019-12-09T11:34:00+00:00">09 Dec 2019, 11:34</time> by <a rel="author">MTI</a></address>
      <p><b>2010 óta megtízszereződött a nemzetpolitikai célú támogatás - minderről Semjén Zsolt beszélt a nemzeti összetartozás bizottsága előtt. Ennek formái között említette a nemzeti jelentőségű intézmények segítését és a különböző pályázati forrásokat. A Magyar Állandó Értekezlet által javasolt nemzeti jelentőségű intézmények ebben a rendszerben kiszámítható módon kaphatják meg finanszírozásukat, a források felhasználása "értelmes és a cizellált módon" történik - tette hozzá.<br/></b>Erős anyaország nélkül a határon túli magyarság támogatása is több mint bizonytalan lenne - emelte ki Semjén Zsolt nemzetpolitikáért, egyházügyekért és nemzetiségekért felelős miniszterelnök-helyettes az Országgyűlés nemzeti összetartozás bizottsága előtt. Semjén Zsolt éves meghallgatásán azt mondta:</p>
      <blockquote>a nemzetpolitika mára egységes ívet alkot, ami azáltal vált lehetővé, hogy 2010-től az alapoktól tudták újjáépíteni ezt a területet.</blockquote>
      <figure>
        <img src="https://cdn.nwmgroups.hu/s/img/i/1911/20191114semjen-zsolt.jpg?w=644&amp;h=429"/>
        <figcaption>Semjén Zsolt nemzetpolitikáért felelős miniszterelnök-helyettes közölte, meghaladja az 1,1 milliót az új magyar állampolgárok száma<cite>Forrás: MTI/Koszticsák Szilárd</cite></figcaption>
      </figure>
      <p>Felidézte, hogy 2010 óta megtízszereződött a nemzetpolitikai célú támogatás. Ennek formái között említette a nemzeti jelentőségű intézmények segítését és a különböző pályázati forrásokat. A Magyar Állandó Értekezlet által javasolt nemzeti jelentőségű intézmények ebben a rendszerben kiszámítható módon kaphatják meg finanszírozásukat,</p>
      <blockquote>a források felhasználása "értelmes és a cizellált módon" történik -</blockquote>
      <p>mondta.</p>
      <p>Kitért a külhoni gazdaságfejlesztési program elindítására, amely - mint kiemelte - jó az ott élő magyarságnak, a többségi nemzetnek, az utódállamoknak és Magyarország gazdaságának is. Kiemelte, hogy meghaladja az 1,1 milliót az új magyar állampolgárok száma.</p>
    </article>
  </body>
</html>