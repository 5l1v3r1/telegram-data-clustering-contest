<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/magyar_vallalatok/nagy_dobasra_keszul_az_nn_biztosito.696504.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T11:07:00+00:00"/>
    <meta property="og:title" content="Nagy dobásra készül az NN Biztosító"/>
    <meta property="og:description" content="A nem életbiztosítási piacon is elindul az NN Biztosító. A cégnek mindig is volt licence erre, de csak 29 év után döntöttek úgy, hogy belevágnak."/>
  </head>
  <body>
    <article>
      <h1>Nagy dobásra készül az NN Biztosító</h1>
      <h2>A nem életbiztosítási piacon is elindul az NN Biztosító. A cégnek mindig is volt licence erre, de csak 29 év után döntöttek úgy, hogy belevágnak.</h2>
      <address><time datetime="2019-12-09T11:07:00+00:00">09 Dec 2019, 11:07</time> by <a rel="author" href="https://www.napi.hu/szerzo/Herman%20Bernadett" target="_blank">Herman Bernadett</a></address>
      <p>Mérföldkőhöz érkezett a biztosító a nem élet üzletág elindításával - mondta Sztanó Imre, az NN Biztosító elnök-vezérigazgatója a cég sajtótájékoztatóján. Az NN életbiztosítóként piacvezető Magyarországon, de <a href="https://www.napi.hu/magyar_vallalatok/biztosito-mnb-eredmeny-dijbevetel-eletbiztositas-kgfb-nyugdij.695973.html">a nem életbiztosítási piac az elmúlt években gyorsabban nőtt</a>, mint az életbiztosítási.</p>
      <p>Digitális, ügyfélbarát megoldásokkal szeretne a biztosító a piacra lépni. Az első körben hitelfedezeti és jövedelembiztosításokkal lépnének a piacra  jövő év elején, majd lakásbiztosításokkal és utasbiztosításokkal. A hitelfedezeti és jövedelembiztosításokkal a banki partnereket keresnek majd meg. Ez a piac több mint 15 százalékkal nőtt az első háromnegyed évben tavalyhoz képest.</p>
      <p>A lakásbiztosítási piacon a Magyar Nemzeti Bank minősített fogyasztóbarát otthonbiztosítási (mfo) koncepciójának bevezetése új helyzetet teremt, amit az NN is kihasználna. A termékek várhatóan 2020 második felében indulnak el, és megfelelnek majd az mfo-feltételeknek. Az utasbiztosítások 2021-ben kerülnek fel a palettára. Ez is gyorsan bővülő piac, több mint 13 százalékkal nőtt egy év alatt.</p>
    </article>
  </body>
</html>