<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/dizainere-egle-ziemyte-kviecia-i-laikina-kaledu-parduotuve-kaune.61ae0381-1a77-11ea-9890-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-12-09T11:37:00+00:00"/>
    <meta property="og:title" content="Dizainerė Eglė Žiemytė kviečia į laikiną Kalėdų parduotuvę Kaune"/>
    <meta property="og:description" content="Prekės ženklo D.EFECT kūrėja Eglė Žiemytė jau gyvena Kalėdų laukimo nuotaikomis. Šia proga gruodžio 10 dieną dizainerė kviečia savo kūrybos gerbėjas susitikti jos gimtajame mieste Kaune, kavinėje „Holas“."/>
  </head>
  <body>
    <article>
      <h1>Dizainerė Eglė Žiemytė kviečia į laikiną Kalėdų parduotuvę Kaune</h1>
      <address><time datetime="2019-12-09T11:37:00+00:00">09 Dec 2019, 11:37</time> by <a rel="author">Žmonės.lt</a></address>
      <p>
        <b>Prekės ženklo D.EFECT kūrėja Eglė Žiemytė jau gyvena Kalėdų laukimo nuotaikomis. Šia proga gruodžio 10 dieną dizainerė kviečia savo kūrybos gerbėjas susitikti jos gimtajame mieste Kaune, kavinėje „Holas“.</b>
      </p>
      <p>Laikinoje, tik vieną dieną veikiančioje POP UP tipo parduotuvėje bus galima įsigyti naujausių D.EFECT kūrinių su šventine nuolaida, smagiai praleisti laiką kartu su pačia dizainere Egle Žiemyte, o taip pat susipažinti su unikalia „Ginger Tail“ juvelyrika bei jos kūrėja Laura Šiugždine.</p>
      <p>Lauros kuriami papuošalai išsiskiria savo formomis bei netikėtomis transformacijomis, kai vienas papuošalas virsta kitu. Renesanso lopšyje,  Florencijoje juvelyrikos mokslus baigusi kūrėja džiaugiasi, jog turės progą pasisvečiuoti Kaune. „Man visuomet įdomu pažinti savo pirkėją, asmeniškai su juo pabendrauti, suprasti jo norus bei lūkesčius“, – pasakojo juvelyrė.</p>
      <p>Jai antrino ir dizainerė Eglė Žiemytė: „Kaunas mano gimtasis miestas, todėl visuomet čia jaučiuosi kaip namuose. Nekantrauju pasimatyti su savo mylimomis klientėmis, bet žinoma kartu kviečiu ir visus mada, kultūra besidominčius, žingeidžius žmones. Kviečiu jaukiai pabendrauti, pasveikinti vieni kitus su artėjančiomis šventėmis, o aš savo ruožtu padėsiu išsirinkti geriausią Kalėdų dovaną“.</p>
      <p>Į Kauną dizainerė atvyksta kartu su naujausia, lapkričio mėnesį ant podiumo pristatyta kolekcija, kurioje ir vienetiniai modeliai. „Ši kolekcija skirta mano kūrybos 10 metų jubiliejui. Galiu drąsiai teigti, jog  kolekcija peržengia sezonų ribas, neprisiriša prie laikmečio ar konkretaus pavadinimo, yra nepavaldi laikui. Drabužiai pasiūti iš itin kokybiškų itališkų audinių, todėl skirti ilgam dėvėjimui“, – teigia dizainerė E. Žiemytė.</p>
      <p>Tuo tarpu juvelyrė Laura Šiugždinė specialiai šiai progai sukūrė išskirtinius papuošalus. Tad abi kūrėjos lauks visų norinčių pasipuošti, išsirinkti išskirtines dovanas jau šį antradienį, gruodžio 10 dieną Kaune, kavinėje „Holas“.</p>
    </article>
  </body>
</html>