<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468774/%D8%A7%D9%81%D8%B2%D8%A7%DB%8C%D8%B4-%D8%A8%DB%8C%D9%85%D8%A7%D8%B1%D8%A7%D9%86-%D8%A2%DB%8C-%D8%B3%DB%8C-%DB%8C%D9%88-%D8%A8%D9%87-%D8%AF%D9%86%D8%A8%D8%A7%D9%84-%D8%B4%DB%8C%D9%88%D8%B9-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T11:33:51+00:00"/>
    <meta property="og:title" content="افزایش بیماران آی‌سی‌یو به دنبال شیوع آنفلوانزا"/>
    <meta property="og:description" content="دبیر علمی هفتمین کنگره بین‌المللی مراقبت‌های ویژه، از افزایش بیماران بخش مراقبت‌های ویژه به دنبال شیوع آنفلوانزا در کشور خبر داد."/>
  </head>
  <body>
    <article>
      <h1>افزایش بیماران آی‌سی‌یو به دنبال شیوع آنفلوانزا</h1>
      <h2>دبیر علمی هفتمین کنگره بین‌المللی مراقبت‌های ویژه، از افزایش بیماران بخش مراقبت‌های ویژه به دنبال شیوع آنفلوانزا در کشور خبر داد.</h2>
      <address>
        <time datetime="2019-12-09T11:33:51+00:00">09 Dec 2019, 11:33</time>
      </address>
      <p>به گزارش همشهری آنلاین به نقل از خبرگزاری مهر، شهرام امینی، با اشاره به این که در برخی از شهرها همچون مشهد بین ۱۰ تا ۲۰ درصد بیماران بخش‌های مراقبت‌های ویژه را بیماران مبتلا به<a href="https://www.hamshahrionline.ir/news/64812/%D9%85%D9%81%D8%A7%D9%87%DB%8C%D9%85-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%DA%86%DB%8C%D8%B3%D8%AA"> آنفلوآنزا</a>ی شدید  تشکیل می‌دهند، گفت: آمار مرگ و میر این بیماران بستگی به بیماری‌های زمینه‌ای، سن و شدت درگیری‌های تنفسی و قلبی بیمار دارد.</p>
      <p>وی افزود: خوشبختانه با پذیرش این بیماران در بخش‌های ویژه و اقدامات درمانی مناسب تحت نظر متخصصین مراقبت‌های ویژه تا حد زیادی مرگ و میر این بیماران کاهش یافته است.</p>
      <p>امینی ادامه داد: بیماری آنفلوانزا در زنان باردار مخاطرات بیشتری هم برای جنین و هم مادر به همراه دارد که امیدواریم وزارت بهداشت، اقدامات لازم جهت تجهیز بخش‌های ویژه به دستگاه‌های حمایتی قلبی ریوی نظیر اکمو برای کاهش میزان مرگ و میر این بیماران خصوصا مادران باردار انجام دهد.</p>
      <p>وی، به برگزاری هفتمین کنگره بین المللی مراقبت‌های ویژه<a href="https://www.hamshahrionline.ir/news/45054/%D9%85%D8%AC%D9%84%D9%87-%D8%A7%DB%8C%D8%B1%D8%A7%D9%86"> ایران</a> در روزهای ۱۸ تا ۲۰ دی ماه ۹۸ در مرکز همایش‌های رازی تهران اشاره کرد و گفت: این کنگره با حضور اساتید و صاحبنظران برجسته در حوزه مراقبت‌های ویژه برگزار می‌شود.</p>
      <p>دبیر علمی هفتمین کنگره بین المللی مراقبت‌های ویژه ایران، ادامه داد: موضوعاتی همچون مراقبت ویژه در بیماران با مشکلات مغزی، قلبی، ریوی و کلیوی همچنین بیماران مبتلا به مشکلات عفونی مانند آنفلوآنزا در این کنگره مورد بحث و گفتگو قرار می‌گیرد همچنین امسال مبحث مراقبت‌های ویژه در بیماران سوختگی، اطفال، اعصاب و تصویربرداری نیز به مباحث اصلی اضافه شده و به موضوعاتی در این راستا پرداخته خواهد شد.</p>
      <ul>
        <li>مرگ و میر در بخش مراقبت‌های ویژه</li>
      </ul>
      <p>امینی در پاسخ به سوالی در مورد آمار مرگ و میر بیماران در بخش‌های مراقبت ویژه اظهار داشت: این مسئله تا حد زیادی بستگی به بیماری زمینه‌ای بیماران و شرایط حاد اولیه آنها و نارسایی ارگان‌های حیاتی بیماران دارد که بیشترین مرگ و میر در بخش های مراقبت ویژه داخلی و کمترین آن مربوط به بخش‌های مراقبت ویژه جراحی است چرا که اکثر بیماران بستری در بخش‌های مراقبت ویژه داخلی بیماری‌های زمینه‌ای زیادی داشته و سن بالاتری دارند که احتمال فوت آنان را بیشتر می‌کند.</p>
      <p>وی خاطرنشان کرد همچنین در بخش‌های مراقبت سوختگی میزان مرگ و میر به ویژه در شرایطی که درصد سوختگی بیمار بسیار بالا است بیشتر است و به طور کلی این مسئله نه به دلیل متبحر نبودن پزشکان بلکه به دلیل شرایط حاد اولیه بیمار رخ می‌دهد.</p>
      <p>استاد دانشگاه علوم پزشکی مشهد در مورد موضوع آنفلوانزا گفت: آمار رسمی بیماران مبتلا به آنفلوانزا که در بخش‌های مراقبت ویژه بستری هستند را ندارم، وزارت بهداشت هم هنوز آماری در این زمینه اعلام نکرده ولی این آمار در شهرهای مختلف متفاوت است و در شهر مشهد، در حال حاضر آمار افراد بستری در بخش‌های مراقبت‌های ویژه به دلیل بیماران مبتلا به آنفلوانزای شدید حدود ۱۰ تا ۲۰ درصد بیشتر شده است.</p>
    </article>
  </body>
</html>