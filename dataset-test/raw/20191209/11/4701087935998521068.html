<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.mirmalas.com/news/108225/%D9%BE%D8%B1%D8%A7%D9%86-%D9%BE%D8%B1%D9%88%DB%8C%D8%B2-%D8%B3%DB%8C%D9%84%D8%B2%D8%AF%D9%87-%D9%88%DB%B1%DB%B8%DB%B2-%D8%AF%D8%A7%D9%86%D8%B4%E2%80%8E%D8%A2%D9%85%D9%88%D8%B2-%D8%A8%D8%AF/"/>
    <meta property="og:site_name" content="میرملاس نیوز"/>
    <meta property="article:published_time" content="2019-12-09T11:06:00+00:00"/>
    <meta property="og:title" content="&quot;پران پرویز&quot; سیلزده و۱۸۲ دانش‎آموز بدون معلم"/>
    <meta property="og:description" content="به گزارش پایگاه خبری، تحلیلی میرملاس به نقل از ایرنا، پران پرویز با یکهزار و ۲۵۰ نفر جمعیت سومین روستای پرجمعیت پلدختر است که به دلیل قرارگرفتن درموقعیت خاص جغرافیایی راههای دسترسی زیادی ندارد و پل اصلی تردد اهالی آن، به دلیل سیل امسال از بین رفت. دهیار این روستا می گوید: پل اصلی ورودی […]"/>
  </head>
  <body>
    <article>
      <h1>"پران پرویز" سیلزده و۱۸۲ دانش‎آموز بدون معلم</h1>
      <address>
        <time datetime="2019-12-09T11:06:00+00:00">09 Dec 2019, 11:06</time>
      </address>
      <p>
        <i>به گزارش پایگاه خبری، تحلیلی میرملاس به نقل از ایرنا، پران پرویز با یکهزار و ۲۵۰ نفر جمعیت سومین روستای پرجمعیت پلدختر است که به دلیل قرارگرفتن درموقعیت خاص جغرافیایی راههای دسترسی زیادی ندارد و پل اصلی تردد اهالی آن، به دلیل سیل امسال از بین رفت. دهیار این روستا می گوید: پل اصلی ورودی […]</i>
      </p>
      <p>به گزارش پایگاه خبری، تحلیلی میرملاس به نقل از ایرنا، پران پرویز با یکهزار و ۲۵۰ نفر جمعیت سومین روستای پرجمعیت پلدختر است که به دلیل قرارگرفتن درموقعیت خاص جغرافیایی راههای دسترسی زیادی ندارد و پل اصلی تردد اهالی آن، به دلیل سیل امسال از بین رفت.</p>
      <p>دهیار این روستا می گوید: پل اصلی ورودی روستا به شهرستان منتهی به جاده اصلی خرم آباد – پلدختر پنجم فروردین ماه با سیل از بین رفت و  خرداد ماه یک فردخیر نسبت به احداث یک پل خاکی موقت در این مسیر اقدام کرد.</p>
      <p>سجاد بازوند با اشاره به اینکه پل تخریب شده از نوع بتونی بوده اظهار داشت: قرار بود در این فاصله، اقدام لازم برای احداث پل اصلی صورت بگیرد اما کاری انجام نشد و پل موقت خیرساز نیز در بارندگی های هفته گذشته از بین رفت.</p>
      <p>وی تصریح کرد: در سفر شهریورماه وزیر راه وشهرسازی به این منطقه، وی نسبت به احداث پل اصلی وبهره برداری آن در ۲۲ بهمن امسال قول مساعد داد.</p>
      <p>وی ادامه داد: در آن بازدید مقرر شد تا زمان آغاز عملیات اجرایی پل اصلی، اداره کل راهداری و حمل و نقل جاده ای استان ایمن سازی و تثبیت لازم برای پل خیرساز را انجام دهد که هیچگونه اقدامی نشد و بارندگی ۲ روز گذشته،‌این پل را به طور کامل از بین برده است.</p>
      <p>دهیار پران پرویز گفت: باتوجه به کوهستانی بودن اطراف این روستا، تنها یک راه اضطراری از مسیر کوهستان وجود دارد که باید یک کیلومتر پیاده روی کرد تا به مسیر اصلی رسید و اگر برای یکی از اهالی اتفاقی رخ دهد یا فردی نیاز به کمک های پزشکی داشته باشد، شرایط برای امدادرسانی بسیار سخت است.</p>
      <p>۱۸۲ دانش آموز پروان پرویز بدون معلم</p>
      <p>بازوند افزود:‌ با توجه به نبود راه دسترسی و تخریب پل روستا، ۱۸۲ دانش آموز از ۲ روز گذشته تعطیل هستندچراکه معلمان در پلدختر ساکن هستند و امکان وورد آنهابه روستا وجود ندارد.</p>
      <p>وی ادامه داد: ۲۸ دانش آموز پسر و ۱۹ شاگرد دختر متوسطه راهنمایی، ۶۵ دبستان شیفت صبح و ۷۰ دبستای سری عصر در این روستا تحصیل می کنند و معلم تمامی آنها در خارج از روستا ساکن است.</p>
      <p>وی اضافه کرد: همچنین ۱۲ سال قبل عملیات احداث پل وسط روستا آغاز شده و هشت ماه قبل عرشه این پل به روستا آورده شده ولی کف پل احداث نشده، در حالیکه این سازه در جوار مدرسه روستا قرار دارد و چنانچه دانش آموزی شیطنت کرده روی این سازه رود، امکان سقوط و اتفاق ناخوشایند دور از انتظار نخواهد بود.</p>
      <p>محصول برداشت شده روی دست کشاورزان پران پرویز</p>
      <p>دهیار پران پرویز با اشاره به اینکه این روستا ۳۴۱ خانوار دارد اضافه کرد:‌شغل و محل درآمد بسیاری از اهالی کشاورزی وکشت سبزی وصیفی است.</p>
      <p>بازوند گفت: با توجه به بارش های هفته گذشته و آب و هوای مطلوب پس از بارندگی ها، برداشت سبزیجات انجام شده اما متاسفانه نبود راه دسترسی برای عرضه محصولات، موجب انباشت و ضایع شدن محصول کشاورزان شده است.</p>
      <p>وی اضافه کرد: پس از پیگیری های انجام شده، معاون فرماندار پلدختر اظهار داشت امروز یا فراد عوامل راهداری برای ایجاد راه اضطراری از طریق کوهستان، به منطقه اعزام می شوند.</p>
      <p>وی اشاره کرد: پل کیان آباد منتهی به شرکت نفت نزدیک روستای پران پرویز هم وجود دارد که سه روستا با پران پرویزو حدود سه کیلومتر فاصله دارد و در حال حاضر قابل استفاده نیست.</p>
      <p>آموزش و پرورش: کلاس های ابتدایی پران پرویز تعطیل نیست</p>
      <p>درحالیکه دهیار روستا از تعطیلی تمام کلاس های پران پرویز سخن می گوید اما رئیس آموزش و پرورش پلدختر می گوید کلاس های ابتدایی این روستا تعطیل نیست.</p>
      <p>رئیس آموزش وپرورش شهرستان پلدختر در گفت و گو با ایرنا بیان کرد: روستای پران پرویز پلدختر دارای ۲ مدرسه ابتدایی و یک مدرسه متوسطه اول است که به صورت ۲ شیفت فعال هستند.</p>
      <p>رضا شاهمرادی اظهار داشت: مدرسه متوسطه اول بصورت ۲ شیفت چرخشی دختران و پسران فعال است.</p>
      <p>وی با اشاره به بارندگی های اخیر و قطعی راه ارتباطی این روستا ادامه داد: معلمان مدارس ابتدایی بومی و ساکن این روستا هستند که اکنون مشکلی جهت رفت و آمد آنها وجود ندارد و مدارس فعال هستند.</p>
      <p>شاهمرادی عنوان کرد: اکنون مدرسه متوسطه به دلیل قطعی مسیر ارتباطی و غیر بومی بودن معلمان این مقطع تعطیل است و تلاش می شود با برقراری مسیر پیاده رو این روستا معلمان در مدرسه حضور یابند.</p>
      <p>به گفته شاهمرادی طی ۲ روز گذشته تاکنون مدرسه مقطع متوسطه این روستا تعطیل است.</p>
      <p>اما فرماندار پلدختر تعطیلی کلاس های این روستا را تایید کرد و به ایرنا گفت:‌ عوامل راهداری در منطقه حضور دارند  و تلاش می شود درمسیر روستا منتهی به شرکت نفت یک راه موقت ایجاد شود.</p>
      <p>احداث پل پران پرویز ازهفته آینده</p>
      <p>مدیرکل راهداری و حمل و نقل جاده ای لرستان نیز گفت: عملیات اجرایی پل پران پرویز شهرستان پلدختر که در سیل فروردین ماه امسال تخریب شده بود از هفته آینده آغاز می شود.</p>
      <p>عباس شرفی در گفت و گو با خبرنگار ایرنا اظهار داشت: مناقصه پل پران پرویز پلدختر برگزار و این پل به پیمانکار تحویل داده شده است.</p>
      <p>وی افزود: ۱۳میلیارد تومان اعتبار برای تکمیل پل پران پرویز در نظر گرفته شده اما برای تکمیل آن زمان نیاز است.</p>
      <p>وی اضافه کرد: پس از تخریب این پل بلافاصله پل موقت ایجاد شد که در بارش باران اخیر این پل موقت هم مسدود شده اما مسیر جایگزین آن روستای وره زرد به پران پرویز می باشد.</p>
      <p>شرفی ادامه داد: برای تردد در این مسیر مردم منطقه باید سه کیلومتر بیشتر مسافت را طی کنند اما اهالی روستا تمایل به تردد در مسیر پل موقت تخریب شده دارند.</p>
      <p>وی گفت: بنا داریم پل جدید کیان آباد را که سازه های فلزی آن منتقل شده تا ۲هفته دیگر نصب کنیم که در این صورت بسیاری از مشکلات مردم منطقه برطرف می شود.</p>
      <p>انتهای پیام</p>
      <p>درج شده توسط :</p>
    </article>
  </body>
</html>