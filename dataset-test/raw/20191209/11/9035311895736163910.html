<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/12/09/turkiye-de-2020-asgari-ucreti-ne-olacak-maas-nasil-hesaplaniyor"/>
    <meta property="og:site_name" content="euronews"/>
    <meta property="article:published_time" content="2019-12-09T11:38:42+00:00"/>
    <meta property="og:title" content="Türkiye'de asgari ücret nasıl hesaplanıyor?"/>
    <meta property="og:description" content="Türkiye'de 2020 asgari ücreti ne olacak?: Maaş nasıl hesaplanıyor?"/>
  </head>
  <body>
    <article>
      <h1>Türkiye'de asgari ücret nasıl hesaplanıyor?</h1>
      <address><time datetime="2019-12-09T11:38:42+00:00">09 Dec 2019, 11:38</time> by <a rel="author">Kamuran Samar</a></address>
      <p>İşçi, işveren ve hükümet temsilcilerinden oluşan Asgari Ücret Tespit Komisyonu, 2020'de geçerli olacak asgari ücreti belirlemek üzere ilk toplantılarını gerçekleştirdi.</p>
      <p>Türkiye'de 7 milyona yakın çalışanı ilgilendiren asgari ücret görüşmeleri; Aile, Çalışma ve Sosyal Hizmetler Bakanlığının ev sahipliğinde <a href="https://tr.euronews.com/2019/11/22/asgari-ucret-tespit-komisyonu-2-aral-k-ta-toplanacak">yapılıyor.</a></p>
      <h3>Asgari ücret nasıl belirleniyor?</h3>
      <p>Asgari ücreti, yasa gereği 5'er işçi, işveren ve devlet temsilcisi olmak üzere 15 kişiden oluşan Asgari Ücret Tespit Komisyonu belirliyor. Bu komisyonda, işveren tarafını TİSK, işçi tarafını ise en fazla üyeye sahip konfederasyon olduğu için Türk-İş temsil ediyor.</p>
      <p>Aile, Çalışma ve Sosyal Hizmetler Bakanlığında gerçekleştirilen ilk toplantının ardından komisyon, işçi ve işverenin ev sahipliğinde de ayrı ayrı toplanacak. Komisyon, son toplantısını yine Bakanlıkta yapacak.</p>
      <p>Bakanlığın belirlediği üyelerden birinin başkanlık ettiği komisyon, en az 10 üyenin katılımıyla toplanıp, oy çokluğuyla karar veriyor. Oyların eşitliği halinde başkanın bulunduğu tarafın çoğunluğu sağladığı kabul ediliyor.</p>
      <h3>Mevcut asgari ücret net 2 bin 20 lira</h3>
      <p>Asgari ücret, halen bekar bir işçi için aylık brüt 2 bin 558 lira 40 kuruş, vergiler ve kesintiler düştüğünde net 2 bin 20 lira 90 kuruş olarak uygulanıyor. Apartman görevlileri için ise normal işçilerden farklı olarak gelir ve damga vergileri kesilmediğinden net 2 bin 174 lira 64 kuruş olarak hesaplanıyor.</p>
      <p>Asgari ücretin işverene toplam maliyeti, bir işçi için 3 bin 6 lira 12 kuruş. Bunun 2 bin 558 lira 40 kuruşunu brüt asgari ücret, 396 lira 55 kuruşunu sosyal güvenlik primi, 51 lira 17 kuruşunu işveren işsizlik sigorta fonu oluşturuyor.</p>
      <ul>
        <li>
          <a href="https://tr.euronews.com/2019/11/21/turkiye-asgari-ucretin-satin-alma-gucune-avrupa-da-kacinci-sirada-kdv-alim-gucu-ekonomi">Türkiye asgari ücretin satın alma gücünde Avrupa'da kaçıncı sırada?</a>
        </li>
        <li>
          <a href="https://tr.euronews.com/2019/11/30/asgari-ucretin-olmadigi-avrupa-ulkelerinde-maaslar-nasil-belirleniyor">Asgari ücretin olmadığı Avrupa ülkelerinde maaşlar nasıl belirleniyor?</a>
        </li>
      </ul>
      <p>Ek kaynaklar<b> • AA</b></p>
    </article>
  </body>
</html>