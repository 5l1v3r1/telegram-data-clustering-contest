<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/incendiu-la-un-mall-din-capitala-explicatia-centrului-comercial-dupa-ce-mai-multe-persoane-au-fost-evacuate-18661279"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T11:08:00+00:00"/>
    <meta property="og:title" content="Incendiu la un mall din Capitală. Explicaţia centrului comercial după ce mai multe persoane au fost evacuate"/>
    <meta property="og:description" content="Un incendiu s-a produs, marţi dimineaţa, la un mall din Bucureşti, acesta manifestându-se la tubulatura exterioară a clădirii, au declarat, pentru MEDIAFAX, reprezentanţii Inspectoratului pentru Situaţii de..."/>
  </head>
  <body>
    <article>
      <h1>Incendiu la un mall din Capitală. Explicaţia centrului comercial după ce mai multe persoane au fost evacuate</h1>
      <h2>Un incendiu s-a produs, marţi dimineaţa, la un mall din Bucureşti, acesta manifestându-se la tubulatura exterioară a clădirii, au declarat, pentru MEDIAFAX, reprezentanţii Inspectoratului pentru Situaţii de Urgenţă (ISU) al Capitalei.</h2>
      <address><time datetime="2019-12-09T11:08:00+00:00">09 Dec 2019, 11:08</time> by <a rel="author" href="https://www.mediafax.ro/autor/otilia-ciocan-serescu" target="_blank">Otilia Ciocan Serescu</a></address>
      <p>„Incendiul s-a produs în exteriorul clădirii, la tubulatura care se află în exteriorul mall-ului. Puţin fum a pătruns şi în centrul comercial”, a spus sursa citată.</p>
      <p>Când au ajuns la faţa locului, pompierii serviciului ISU Bucureşti au găsit mai multe persoane evacuate, care fuseseră scoase afară de serviciul de pompieri privat al mall-ului, a precizat sursa citată.</p>
      <p>„În acest moment se acţionează pentru stingerea incendiului. Din cate ştim, nu există persoane rănite”, a adăugat sursa citată.</p>
      <p>
        <b>AFI Cotroceni, după incendiu: Procedura a fost respectată, pagubele materiale nu sunt însemnate</b>
      </p>
      <p>Incendiul de marţi dimineaţă, de la mall AFI Cotroceni, a fost unul de mici dimensiuni şi nu s-a manifestat cu flacără deschisă, informează reprezentanţii centrului comercial, adăugând că pagubele materiale nu sunt însemnate. Echipe specializate vor stabili cauza producerii incendiului.</p>
      <p>”Marţi dimineaţă, în AFI Cotroceni a avut loc un incendiu de mici dimensiuni. Acesta s-a declanşat de la unul dintre echipamentele de pe acoperiş, fiind rapid sesizat de echipa mall-ului, fiind stins imediat prin intervenţia promptă a agenţilor pe zona de securitate la incediu din cadrul centrului comercial. Menţionăm că incendiul nu s-a manifestat cu flacără deschisă în interiorul mall-ului, fiind doar degajări de fum preţ de câteva secunde. În urma acestui eveniment, nicio persoană nu a avut de suferit. Procedura de intervenţie într-o astfel de situaţie a fost respectată”, transmite Silviu Chivereanu, Senior Marketing AFI Cotroceni.</p>
      <p>Potrivit sursei citate, „pagubele materiale înregistrate nu sunt însemnate”, iar activitatea se desfăşoară în mod normal la acest moment.</p>
      <p>„Echipe specializate urmează să stabilească cauza producerii evenimentului”, mai arată reprezentanţii centrului comercial.</p>
      <figure>
        <img src="https://www.mediafax.ro/images/pixel.png"/>
      </figure>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>