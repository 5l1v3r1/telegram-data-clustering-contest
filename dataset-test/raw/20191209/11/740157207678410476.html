<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/rada-miasta-nie-moze-uznac-ze-sobota-to-dzien-roboczy,138300.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T11:25:00+00:00"/>
    <meta property="og:title" content="Rada miasta nie może uznać, że sobota to dzień roboczy"/>
    <meta property="og:description" content="Wojewoda świętokrzyski unieważnił część uchwały rady miejskiej w Starachowicach, w której ustalono zasady płatnego parkowania w mieście. Radni uchwalili przepis, zgodnie z którym opłaty za parkowanie będą pobierane &quot;w dni robocze, tj. od poniedziałku do soboty&quot;. Wojewoda uznał, że konstruując uchwałę w ten sposób, rada miejska przekracza swoje kompetencje co do ustalania, które dni są robocze."/>
  </head>
  <body>
    <article>
      <h1>Rada miasta nie może uznać, że sobota to dzień roboczy</h1>
      <address><time datetime="2019-12-09T11:25:00+00:00">09 Dec 2019, 11:25</time> by <a rel="author">Tomasz Klyta  </a></address>
      <h4>Wojewoda świętokrzyski unieważnił część uchwały rady miejskiej w Starachowicach, w której ustalono zasady płatnego parkowania w mieście. Radni uchwalili przepis, zgodnie z którym opłaty za parkowanie będą pobierane "w dni robocze, tj. od poniedziałku do soboty". Wojewoda uznał, że konstruując uchwałę w ten sposób, rada miejska przekracza swoje kompetencje co do ustalania, które dni są robocze.</h4>
      <hr/>
      <p>Rada miejska w Starachowicach uchwaliły przepisy dotyczące ustalenia strefy płatnego parkowania na drogach publicznych znajdujących się w obrębie miasta. Określono także wysokość stawek opłat za parkowanie oraz sposoby ich pobierania. Radni ustalili, że opłaty będą pobieranie w "dni robocze tj. od poniedziałku do soboty" w godz. 6-18".</p>
      <p>Czytaj także: <a href="https://www.portalsamorzadowy.pl/gospodarka-komunalna/kary-za-parkowanie-coraz-bardziej-dotkliwe-oplaty-ostro-w-gore,137010.html">Kary za parkowanie coraz bardziej dotkliwe. Opłaty ostro w górę</a></p>
      <p>Wojewoda świętokrzyski uchylił wymieniony zapis uchwały. Jak wskazał nadzór prawny, rada miejska w Starachowicach przekroczyła swoje uprawnienia, uznając sobotę za dzień roboczy.</p>
      <p>Ustawa o drogach publicznych daje możliwość zarządcy drogi do ustanowienia stref płatnego parkowania. Ustawa przewiduje także kompetencje pobierania opłat za parkowanie w dni robocze, codziennie lub w wyznaczone dni. </p>
      <p>- Użyte określenie "dni robocze" nie może być utożsamiane z ogólnym pojęciem dnia, gdyż w przeciwnym wypadku pozbawione sensu byłoby wprowadzenie jako elementu zbędnego zawężonej kategorii "dnia roboczego" w tym przepisie - czytamy w rozstrzygnięciu nadzorczym.</p>
      <p>Zdaniem organu nadzoru, upoważnienie do pobierania opłat za parkowanie w strefie płatnego parkowania w dni robocze, "nie stanowi dostatecznego upoważnienia do ustanowienia przepisów zezwalających na pobieranie tych opłat w soboty".</p>
      <p>Wojewoda zasugerował także, że choć rada miejska ma kompetencje pobierać opłaty za parkowanie w płatnej strefie w soboty, nie może tego zrobić w zapisie, określającym sobotę jako dzień roboczy. Taki zapis - jak podkreśla nadzór prawny - byłby sprzeczny m.in. z Kodeksem Pracy, który dokładnie określa wymiar czasu pracy.</p>
      <p>To jednak nie wszystkie zapisy uchwały rady miejskiej w Starachowicach, które zostały podważone przez nadzór prawny. W tej samej uchwale, radni przyznali prezydentowi miasta kompetencje do "ograniczenia czasu pracy strefy płatnego parkowania na całym obszarze lub jego części w związku z uroczystościami państwowymi, a także imprezami, które organizuje, i którym patronuje miasto".</p>
      <p>Jak podkreślił wojewoda, wyłączne kompetencje do ustalania wysokości stawek i zasad dotyczących stref płatnego parkowania, ma rada miejska. Nie może zatem ich przenieść na organ wykonawczy.</p>
      <p> </p>
    </article>
  </body>
</html>