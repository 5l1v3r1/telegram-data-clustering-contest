<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361398"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-12-09T11:53:00+00:00"/>
    <meta property="og:title" content="Беч: Велика прослава 800 година аутокефалности СПЦ"/>
    <meta property="og:description" content="У Бечу је одржано више значајних манифестација у оквиру прославе јубилеја 800 година аутокефалности Српске православне цркве и истакнуто да су Хиландар и Немањићи међу кључним симболима стварања и трајања осмовјековног живота и дјеловања цркве."/>
  </head>
  <body>
    <article>
      <h1>Беч: Велика прослава 800 година аутокефалности СПЦ</h1>
      <address>
        <time datetime="2019-12-09T11:53:00+00:00">09 Dec 2019, 11:53</time>
      </address>
      <p>
        <i>У Бечу је одржано више значајних манифестација у оквиру прославе јубилеја 800 година аутокефалности Српске православне цркве и истакнуто да су Хиландар и Немањићи међу кључним симболима стварања и трајања осмовјековног живота и дјеловања цркве.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1530/153041.jpg"/>
        <figcaption>800 година СПЦ, Беч<br/>Фото: РТРС</figcaption>
      </figure>
      <p>Организатори обиљежавања, које је трајало од петка, 6. децембра, до јуче су били Епархија аустријско-швајцарска и одбор Српског просвјетног и културноф друштва "Просвјета" у Аустрији.</p>
      <p>У оквиру обиљежава у петак је служена вечерња служба у Цркви Светог Саве и свечано отворена изложба "Хиландару у походе" сликара Станка Родића из Новог Сада.</p>
      <p>- Његове слике-објекти изведени у невеликим форматима монументалне снаге, са осликаним камењем на којима су ликови светаца или зидине манастира Хиландара, као и уграђени делићи старе хиландарске ограде, врата, конопа и мрежа, приближиле су дух и лепоту овог древног манастира гостима прославе - саопштено је данас из "Просвјете".</p>
      <p>Послије изложбе одржана је бечка промоција трилогије "Немањићи" Владимира Кецмановића и Дејана Стојиљковића и том приликом је владика аустријско-швајцарски Андреј подсјетио да су и Хиландар и Немањићи међу кључним симболима стварања и трајања осмовјековног живота и дјеловања СПЦ.</p>
      <p>- Свака од ових манифестација и сама за себе би представљала значајан културни и духовни догађај, а овако усклађене шаљу снажну поруку о јединству и трајању наше цркве и нашег народа - истакао је владика Андреј.</p>
      <p>У суботу, 7. децембра, у Цркви Рођења Пресвете Богородице служено је вечерње богослужење у присуству владике Андреја и епископа врањског Пахомија, те свештенства и бројних гостију, а потом је одржана свечана академија.</p>
      <p>Умјетнички дио вечери обиљежен је наступима Мешовитог епархијског хора "Корнелије Станковић" из Беча под диригентском палицом Иве Мрвош-Анокић, малог "Просвјетиног" хора под диригентском палицом Вере Симић, полазника "Просвјетине" школе српског језика и "Просвјетиног" клуба младих умјетника, као и групе "Трио покрет" из Београда.</p>
      <p>Послије академије у црквеној сали отворена је изложба о животу и раду Милутина Миланковића који је својим животом и дјеловањем спојио Беч и Београд. Изложба је организована у сарадњи са Удружењем "Милутин Миланковић" из Београда и биће отворена све до Савиндана.</p>
      <p>Свечаности су завршене јуче светом архијерејском литургијом у цркви Рођења Пресвете Богородице и свечаним ручком који је приредио епископ Андреј.</p>
      <p>Овим поводом у Беч су пристигли бројни високи гости из матице и дијаспоре. Осим домаћина, епископа аустријско-швајцарског Андреја, били су присутни и епископ врањски Пахомије и епископ пакрачко-славонски Јован.</p>
      <p>Међу званицама су били и амбасадор Србије у Аустрији Небојша Родић, представник Управе за сарадњу са црквама и вjерским заједницама Србије Марко Николић, представник Управе Србије за сарадњу са дијаспором и Србима у региону Николина Милатовић, бројни други представници државних, културних и просветних институција из Србије, Републике Српске и Аустрије.</p>
    </article>
  </body>
</html>