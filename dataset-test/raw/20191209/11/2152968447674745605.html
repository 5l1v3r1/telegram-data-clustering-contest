<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/12/09/34-godishna-ministyrka-napyt-da-stane-premier-na-finlandiia.432329"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T11:37:00+00:00"/>
    <meta property="og:title" content="34-годишна министърка напът да стане премиер на Финландия"/>
    <meta property="og:description" content="Кандидатурата на Марин трябва да получи одобрение в парламента | Dnes.bg"/>
  </head>
  <body>
    <article>
      <h1>34-годишна министърка напът да стане премиер на Финландия</h1>
      <h2>Кандидатурата на Марин трябва да получи одобрение в парламента</h2>
      <address><time datetime="2019-12-09T11:37:00+00:00">09 Dec 2019, 11:37</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Трийсет и четири годишна министърка е номинирана да стане най-младият премиер на Финландия и третата жена, която застава начело на финландско правителство, предадоха Асошиейтед прес и ДПА.</p>
      <p>Финландската социалдемократическа партия избра Сана Марин пред Анти Линтман да поеме най-високия пост в правителството при резултат от 32 срещу 29 гласа.</p>
      <p>Марин е заместник-председател на партията, депутат от 2015 г. и до тази седмица беше министър на транспорта и комуникациите.</p>
      <p>Досегашният премиер Анти Рине подаде оставка във вторник, след като ключов коалиционен партньор - Финландски център - оттегли подкрепата си, мотивирайки се с липса на доверие, припомня БТА. Рине беше подложен на критики заради реакцията на правителството на кризата с националната пощенска служба, чиито служители стачкуваха две седмици миналия месец.</p>
      <p>Кандидатурата на Марин трябва да получи одобрение в парламента, преди тя да стане третата жена премиер на Финландия и най-младата ръководителка на правителството.</p>
      <p> </p>
    </article>
  </body>
</html>