<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/politic/deputatul-florin-tripa-dupa-perchizitiile-de-la-psd-arad-sunt-un-parlamentar-care-stau-intr-un-apartament-cu-doua-camere-18659852"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T11:46:00+00:00"/>
    <meta property="og:title" content="Deputatul Florin Tripa, după perchiziţiile de la PSD Arad: „Sunt un parlamentar care stau într-un apartament cu două camere”"/>
    <meta property="og:description" content="Deputatul PSD Florin Tripa spune, la ieşirea de la audieri din sediul DNA Timişoara, că are calitatea de suspect în dosarul pentru fapte de corupţie întocmit după percheziţiile care vizează posibile acte de..."/>
  </head>
  <body>
    <article>
      <h1>Deputatul Florin Tripa, după perchiziţiile de la PSD Arad: „Sunt un parlamentar care stau într-un apartament cu două camere”</h1>
      <h2>Deputatul PSD Florin Tripa spune, la ieşirea de la audieri din sediul DNA Timişoara, că are calitatea de suspect în dosarul pentru fapte de corupţie întocmit după percheziţiile care vizează posibile acte de corupţie de la punctul de lucru al DRDP Timişoara.</h2>
      <address><time datetime="2019-12-09T11:46:00+00:00">09 Dec 2019, 11:46</time> by <a rel="author" href="https://www.mediafax.ro/autor/vasile-magradean" target="_blank">Vasile Magradean</a></address>
      <p>La ieşirea de la audieri din sediul DNA Timişoara, deputatul PSD Florin Tripa a spus că a dat declaraţii după percheziţiile care vizează posibile acte de corupţie de la punctul de lucru al DRDP Timişoara.</p>
      <p>Întrebat de ce anume e acuzat, deputatul a răspuns că de trafic de influenţă.</p>
      <p>Întrebat, de asemenea, dacă avea cunoştinţă despre posibile fapte de corupţie în Vama Nădlac 2, deputatul a răspuns negativ. În plus, Florin Tripa a afirmat că nu a intervenit pe lângă nimeni pentru vreo angajare.</p>
      <p>„Sunt un om drept, un parlamentar care stau într-un apartament cu două camere”, a adăugat deputatul. Întrebat cum s-a ajuns la el în dosar, acesta a răspuns: „nu ştiu, prin interceptări, probabil cineva s-a lăudat”.</p>
      <p>
        <b>
          <a href="https://www.mediafax.ro/social/perchezitii-la-sediul-psd-arad-seful-directiei-regionale-de-drumuri-si-poduri-timisoara-ridicat-de-procurori-deputatul-florin-tripa-sunt-un-parlamentar-care-stau-intr-un-apartament-cu-doua-camere-18659677">De asemenea, deputatul PSD Florin Tripa a spus că are calitatea de suspect în dosar.</a>
        </b>
      </p>
      <p>În acelaşi dosar, şeful Direcţiei Regionale de Drumuri şi Poduri Timişoara, Cristian Ispravnic, a fost ridicat, luni dimineaţa, de la sediul PSD Arad, în cadrul percheziţiilor din Banat într-un dosar de corupţie, au declarat pentru MEDIAFAX surse din cadrul anchetei.</p>
      <p>Potrivit aceloraşi surse, percheziţiile vizează posibile acte de corupţie de la punctul de lucru al DRDP Timişoara din Vama Nădlac II, unde şoferilor ale căror camioane erau cântărite, iar greutatea nu corespundea legilor sau actelor de transport li s-ar fi pretins "taxe".</p>
      <p>Mita dată de transportatori pentru ca angajaţii DRDP să nu verifice greutatea reală a camioanelor ar fi fost de până la 100 de euro pe transport, au explicat pentru MEDIAFAX sursele citate.</p>
      <p>Surse din anchetă au mai precizat pentru MEDIAFAX că în speţă este vorba despre faptul că directorul Direcţiei Regionale de Drumuri şi Poduri Timişoara, Cristian Ilie Ispravnic, şi alţi directori i-ar fi constrâns pe angajaţi să solicite de la şoferii de camioane mită.</p>
      <p>O parte din şpagă rămânea la aceştia, restul se ducea către parlamentari pentru favoruri, funcţii, posturi etc.</p>
      <p>Trei parlamentari ar fi vizaţi de percheziţiile făcute de procurorii DNA Timişoara la sediul PSD Arad, respectiv Florin Tripa - deputat PSD de Arad, Dorel Căprar - deputat PSD de Arad şi Ioan Chisăliţă - deputat PSD de Caraş Severin.</p>
      <p>În cauză, a fost pus în executare şi un mandat de aducere a unui angajat al Direcţiei de Drumuri.</p>
      <p>Oficial, DNA central a transmis că procurorii de la Timişoara "efectuează cercetări într-o cauză penală ce vizează suspiciuni privind săvârşirea unor infracţiuni de corupţie, săvârşite în perioada 2016-2019".</p>
      <p>"În cursul zilei de 09 decembrie 2019, ca urmare a obţinerii autorizărilor legale de la instanţa competentă, sunt efectuate percheziţii domiciliare în 5 locaţii situate pe raza judeţelor Timiş şi Arad, din care două sunt sediile unor instituţii publice, restul reprezentând sediul judeţean al unui partid politic şi domiciliile unor persoane fizice. În cauză, procurorii beneficiază de sprijin de specialitate din partea Direcţiei Generale Anticorupţie", precizează DNA central.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>