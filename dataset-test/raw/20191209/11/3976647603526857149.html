<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/handbollslandslaget-em-kvalar-i-skovde/"/>
    <meta property="og:site_name" content="Skövde Nyheter"/>
    <meta property="article:published_time" content="2019-12-09T11:27:19+00:00"/>
    <meta property="og:title" content="Handbollslandslaget EM-kvalar i Skövde"/>
    <meta property="og:description" content="Mitt inne i VM, men planerna för EM-kvalet sker samtidigt. Nu står det klart att det svenska damlandslaget i handboll ska kvalspela mot Tjeckien i Arena Skövde."/>
  </head>
  <body>
    <article>
      <h1>Handbollslandslaget EM-kvalar i Skövde</h1>
      <address><time datetime="2019-12-09T11:27:19+00:00">09 Dec 2019, 11:27</time> by <a rel="author">Lo Hägerfelth</a></address>
      <p>
        <i>Mitt inne i VM, men planerna för EM-kvalet sker samtidigt.<br/>Nu står det klart att det svenska damlandslaget i handboll ska kvalspela mot Tjeckien i Arena Skövde.</i>
      </p>
      <p>VM i Japan är i full gång och för Sverige fortsätter det att rulla på. Under söndagen stod de för en mirakulös upphämtning när de vände niomålsunderläge till oavgjort mot Spanien i den första matchen för huvudrundan och under tisdagen samt onsdagen väntar Rumänien samt Montenegro.</p>
      <p>Parallellt med pågående VM står det nu klart var matcherna mot Tjeckien i EM-kvalet i mars kommer att spelas. Bortamötet spelas i Zubri i östra Tjeckien onsdagen den 25 mars och fyra dagar senare, den 29 mars, möts lagen igen i Skövde.</p>
      <p>– Vi är mitt uppe i ett VM-slutspel nu och det är en fantastisk känsla att spela mästerskap för Sverige. Självklart vill vi göra det i december nästa år också och vi kommer att göra allt vi kan för att vinna båda matcherna Tjeckien och säkra EM-biljetten, även om det är en tuff motståndare som vi ställs mot och som vi har stor respekt för, säger poängräddaren mot Spanien, Mikaela Mässing, i ett pressmeddelande.</p>
      <p>Senast Sverige spelade i Skövde var i EM-kvalet i mars 2018 då Serbien besegrades i en riktig rysarmatch där Jamina Roberts avgjorde i sista sekunden.</p>
      <p>I EM-kvalet har både Sverige och Tjeckien inlett med två segrar och står således på samma poäng inför dubbelmötet i mars.</p>
      <p>Biljetterna till matchen i Skövde släpps den 16 mars.</p>
      <related>
        <h4>Relaterat:</h4>
        <a href="https://www.skovdenyheter.se/article/enkat-tio-shf-spelare-infor-handbolls-vm/"/>
      </related>
      <details>
        <summary><b>EM-kval tabell<br/></b>1) Sverige, 4 p, +28<br/>2) Tjeckien, 4 p, +19<br/>3) Nordmakedonien, 0 p, –17<br/>4) Portug..</summary>
        <h4>EM-kval tabell</h4>
        <p>1) Sverige, 4 p, +28</p>
        <p>2) Tjeckien, 4 p, +19</p>
        <p>3) Nordmakedonien, 0 p, –17</p>
        <p>4) Portugal, 0 p, –30</p>
        <p>
          <i>De två bästa lagen går till EM i Danmark och Norge 3–20 december 2020.</i>
        </p>
      </details>
    </article>
  </body>
</html>