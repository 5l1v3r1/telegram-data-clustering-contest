<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918069.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T11:15:00+00:00"/>
    <meta property="og:title" content="زاکانی: مشکل کشور در ناکارآمدی دولت و مجلس است/ مجلس بعدی طرح بنزینی دولت را به‌نفع مردم تغییر خواهد داد"/>
    <meta property="og:description" content="به گزارش مهر، علی رضا زاکانی در نشست خبری بررسی و تحلیل واقعیت های افزایش قیمت بنزین که صبح امروز (دوشنبه) برگزار شد،گفت: ریشه مشکلات ایجاد شده در مسئله بنزین ناکارآمدی دولت است. دولت و مجلس درک درستی از مشکلات مردم ندارند و این ناکارآمدی، آسیب های بسیاری را به پیکره جامعه زده است."/>
  </head>
  <body>
    <article>
      <h1>زاکانی: مشکل کشور در ناکارآمدی دولت و مجلس است/ مجلس بعدی طرح بنزینی دولت را به‌نفع مردم تغییر خواهد داد</h1>
      <address>
        <time datetime="2019-12-09T11:15:00+00:00">09 Dec 2019, 11:15</time>
      </address>
      <p>عضو شورای مرکزی جمعیت رهپویان انقلاب اسلامی گفت: مجلس فعلی را در اختیار دولت و در راستای اهداف آن دانست و افزود: باید مجلسی کارآمد و در راستای اهداف مردم تشکیل شود.</p>
      <p>به گزارش مهر، علی رضا زاکانی در نشست خبری بررسی و تحلیل واقعیت های افزایش قیمت بنزین که صبح امروز (دوشنبه) برگزار شد،گفت: ریشه مشکلات ایجاد شده در مسئله بنزین ناکارآمدی دولت است. دولت و مجلس درک درستی از مشکلات مردم ندارند و این ناکارآمدی، آسیب های بسیاری را به پیکره جامعه زده است.</p>
      <p>
        <b>مجلس و دولت باید از مردم عذرخواهی کنند</b>
      </p>
      <p>وی دولت فعلی را در طول تاریخ انقلاب ناکارآمدترین و بی تدبیر ترین دولت دانست و گفت: ناکارآمدی دولت و مجلس آسیب های فراوانی به مردم زده است ، من معتقدم باید دولت و مجلس از مردم عذر خواهی کنند.</p>
      <p>نماینده سابق مجلس با اشاره به تصمیمات اتخاذ شده از سوی دولت،اظهار داشت: وقتی به تصمیمات اتخاذ شده از سوی دولت نگاه می کنیم، به این نتیجه می رسیم که دولت پیر و ناکارآمد است. این فاجعه بزرگ رخ داده اما آقای رییس جمهور در تبریز می خندند و می گوید از زمان سهمیه بندی خبر نداشته است.</p>
      <p>
        <b>مشکل کشور در ناکارآمدی دولت و مجلس است</b>
      </p>
      <p>زاکانی با بیان اینکه طرح دولت برای سهمیه بندی طرح ناقص و ناکارآمدی بود،افزود: مجلس فعلی تلاش خود را برای تغییر این طرح و توزیع عادلانه داشته باشد وگرنه، مجلس آینده قطعا طرحی را برای اصلاح آن و حل مشکلات مردم خواهد داشت.</p>
      <p>وی با اشاره به اینکه دولت خلاف منافع کشور و با بی تدبیری این اقدام  را انجام داد،افزود: ما قطعا دولت را از دست آقای روحانی که کشور را با مشکلات فراوانی روبرو کرده خواهیم گرفت و آینده روشنی پیش روی ملت ایران است، مشکل کشور در مدیریت ناکارآمدی دولت و مجلس است.</p>
      <p>
        <b>مجلس فعلی در اختیار دولت است</b>
      </p>
      <p>نماینده دوره نهم مجلس، مجلس دهم را در اختیار دولت و در راستای اهداف آن دانست و افزود: باید مجلسی کارآمد و در راستای اهداف مردم تشکیل شود.</p>
      <p>زاکانی در بخش دیگری از سخنان خود گفت: کشور از خود باختگی برخی مسئولان و نمایندگان و عدم استفاده از کارشناسان و عدم درک درست از شرایط مردم رنج می‌برد، اینکه آقای زنگنه می‌گوید ما نمی‌توانیم بنزین را به مردم بدهیم که بفروشند و در مقابل این امتیاز از جانب ما داده می‌شود قابل توجیه نیست.</p>
      <p>وی تصریح کرد: ما با یک دولت بی‌درد و با یک عدم شفافیت و دروغگویی از سوی دولت با مردم و نبود صداقت روبرو هستیم. بگذارید مردم زندگی کنند و انگشت در چشم مردم نکنید.</p>
      <p>زاکانی با اشاره به سخنان سخنگوی دولت درباره اینکه ما می دانیم مردم مشکل دارند، افزود: آنکه مردم را ناامید می‌کند خود دولت است، دولتی‌ها با سهمیه بندی بنزین و سبد کالا و... چه کردند؟ ما امروز در کنار تحریم با یک تحریم داخلی از سوی دولت و بی‌تدبیری مسئولان روبرو هستیم.</p>
      <p>نماینده سابق مجلس گفت: ما نیازمند یک جنبش مردمی از طریق صندوق رأی هستیم تا یک مجلس کارآمد شکل بگیرد تا وکیل ملت باشد نه دولت، ما امید داریم یک مجلس کارآمد شکل بگیرد تا دغدغه مردم را داشته باشد و بتواند درد مردم را درمان کند.</p>
      <p>زاکانی درباره اینکه برخی می گفتند سهمیه بندی بنزین خواست رهبر معظم انقلاب بوده است، گفت: در نگاه کارشناسی بنزین و حامل های انرژی می بایست سهمیه بندی شود تا همه از آن بهره برداری کند ، رهبر معظم انقلاب اسلامی از ابتدا این اصل کارشناسی را قبول داشتند و دنبال می کردند ، اما اینکه در حمایت از سهمیه بندی بنزین چرا اینقدر صریح به میدان آمده و به مجلس نامه نوشتند ، دلیل آن این بود که این تدبیر نابخردانه دولت موجب ناراحتی مردم شود و این موج، موجب به خطر افتادن امنیت و آرامش مردم و ایجاد مشکلات امنیتی شود ، اگر این نا آرامی ها و آشوب ها ادامه پیدا می کرد آسیب های فراوانی به مردم زده میشد به همین دلیل رهبر معظم انقلاب اسلامی با قاطعیت وارد عرصه شده و از گسترش آسیب جلوگیری کردند.</p>
      <p>وی ادامه داد: این شیوه سهمیه بندی دولت مورد نظر رهبری نیست اما دولت و برخی نمایندگان با  ناجوانمردی این نوع سهمیه بندی را به رهبر انقلاب ربط می دهند ، در حالی که خواست رهبر انقلاب اینگونه نبوده است و با تصمیم رهبری در حمایت از سهمیه بندی بنزین موجب جلوگیری از شکاف در جامعه و کاهش آسیب و جلوگیری از آسیب بیشتر به سرمایه مردم شد.</p>
      <p>نماینده سابق مردم تهران درباره طرح مد نظر خود درباره اصلاح سهمیه بندی بنزین،گفت: در این طرح افراد می توانند از سهمیه بنزین خود استفاده کنند و یا اینکه در صورت عدم استفاده معادل آن را به شیوه های مختلف دریافت کنند که به نقدینگی هم منجرب نشود. اما دولت اهل کار نیست و نمی خواهد مشکلات را حل کند.</p>
      <p>
        <b>حضور «زنگنه» حتی یک روز هم به صلاح مردم نیست</b>
      </p>
      <p>زاکانی گفت: باید ارزش پول ملی را بالا برد و نباید با آبرو و زندگی مردم بازی و بعد با بی تدبیر خندید، آقای روحانی باید بدانند که مردم ولی نعمت هستند و باید به آنها پاسخ گو باشد، یک مجلس کارآمد می تواند دولت را مجبور به پاسخگویی کند و عاملان اصلی این ماجرا و ماجراهای دیگری مانند سیل را مجبور به پاسخگویی کنند.</p>
      <p>وی با بیان اینکه افرادی مانند آقای زنگنه وزیر نفت که هیچ اعتمادی به جوانان ندارند و برای خود حساب ویژه ای باز کرده و پاسخگو نیستند،گفت: بودنشان در مسئولیت حتی یک روز دیگر هم به صلاح مردم نیست.</p>
      <p>این فعال سیاسی اصولگرا ضمن انتقاد از تفکر برخی مسئولان، افزود: این تفکر وقتی به گور خواب می رسد می گوید آن ها را عقیم کنیم و بجای خشکاندن زمینه تبعیض و نابرابری چنین طرح های را مطرح می کنند. این تفکر شهروند درجه یک و دو ایجاد می کند و مردم را محکم به فنا می داند. برخی در وزارت در اوج اشرافی گری زندگی می کنند و درد مردم را نمی فهمند،  باید کشور را از این نوع تفکر نجات داد.</p>
    </article>
  </body>
</html>