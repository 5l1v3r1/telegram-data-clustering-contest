<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/asasinarea-jurnalistei-daphne-caruana-galizia-un-grup-de-activisti-cere-demisia-imediata-a-premierului-muscat_1411166.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T11:12:15+00:00"/>
    <meta property="og:title" content="Asasinarea jurnalistei Daphne Caruana Galizia: Un grup de activişti cere demisia imediată a premierului Muscat"/>
    <meta property="og:description" content="Un grup de activişti pentru drepturile omului au reuşit să pătrundă, luni, în clădirea care găzduieşte biroul premierului Maltei, Joseph..."/>
  </head>
  <body>
    <article>
      <h1>Asasinarea jurnalistei Daphne Caruana Galizia: Un grup de activişti cere demisia imediată a premierului Muscat</h1>
      <address><time datetime="2019-12-09T11:12:15+00:00">09 Dec 2019, 11:12</time> by <a rel="author">Roxana Ghiorghian</a></address>
      <p>
        <b>Un grup de activişti pentru drepturile omului au reuşit să pătrundă, luni, în clădirea care găzduieşte biroul premierului Maltei, Joseph Muscat, cerând demisia imediată a acestuia în contextul dezvăluirilor din ancheta privind asasinarea jurnalistei de investigaţii Daphne Caruana Galizia, în 2017, scrie<a href="https://www.agerpres.ro/"> Agerpres</a>.</b>
      </p>
      <p>Aproximativ 40 de militanţi dotaţi cu tobe, fluiere şi steaguri i-au surprins pe poliţişti în momentul în care au forţat o intrare laterală în clădirea ce datează din secolul al XVI-lea. <br/><br/>După ce au pătruns în imobil, ei s-au aşezat pe podea şi au blocat intrarea, cerând demisia premierului Joseph Muscat. Acesta nu se afla în clădire în acel moment. <br/><br/>Daphne Caruana Galizia a fost ucisă la 16 octombrie 2017 cu ajutorul unei încărcături explozive plasate sub automobilul său în apropierea casei unde locuia, în satul maltez Bidnija. Trei bărbaţi - fraţii Alfred şi George Degiorgio şi Vince Muscat - au fost puşi sub acuzare pentru plasarea bombei, în faţa instanţei ei pledând nevinovat. <br/><br/>Activiştii au mai cerut o anchetă cuprinzătoare în care să fie investigate toate persoanele ale căror nume au legătură cu acest caz, ei denunţând orice tentativă de ''muşamalizare''.</p>
    </article>
  </body>
</html>