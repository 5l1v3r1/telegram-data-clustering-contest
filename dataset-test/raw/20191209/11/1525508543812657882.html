<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793218/%DB%B2%DB%B5%DB%B3-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%DA%A9%D8%A7%D9%84%D8%A7-%D8%A7%D8%B2-%D9%85%D8%B1%D8%B2%D9%87%D8%A7%DB%8C-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%B5%D8%A7%D8%AF%D8%B1-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T11:20:09+00:00"/>
    <meta property="og:title" content="رئیس اداره بازرگانی سازمان صمت خراسان جنوبی: ۲۵۳ میلیون دلار کالا از مرزهای خراسان جنوبی صادر شد"/>
    <meta property="og:description" content="بیرجند- رئیس اداره بازرگانی سازمان صنعت، معدن و تجارت خراسان جنوبی گفت: طی هشت ماه گذشته بالغ بر ۲۵۳ میلیون دلار کالا به وزن ۱.۶ میلیون تن از مرزهای استان صادر شد."/>
  </head>
  <body>
    <article>
      <h1>رئیس اداره بازرگانی سازمان صمت خراسان جنوبی: ۲۵۳ میلیون دلار کالا از مرزهای خراسان جنوبی صادر شد</h1>
      <address>
        <time datetime="2019-12-09T11:20:09+00:00">09 Dec 2019, 11:20</time>
      </address>
      <p>به گزارش <a href="https://www.mehrnews.com/">خبرنگار مهر</a>، سعید بهشتی پیش از ظهر دوشنبه در نشست خبری با اصحاب رسانه اظهار داشت: طی ۸ ماهه امسال بالغ بر ۶۳ میلیون دلار کالا به وزن ۸۷۴ هزار تن از استان صادر شده ‌است.</p>
      <p> وی بیان کرد: همچنین در این مدت ۱۹۰ میلیون دلار کالا به وزن ۷۶۸ هزار تن مربوط به سایر استان ها از مرز استان به خارج از کشور صادر شده است.</p>
      <p>رئیس اداره اداره بازرگانی سازمان صنعت، معدن و تجارت خراسان جنوبی اضافه کرد: در مجموع طی هشت ماه گذشته بالغ بر ۲۵۳ میلیون دلار کالا به وزن ۱.۶ میلیون تن از مرزهای استان صادر شده است.</p>
      <p>بهشتی؛ گازوئیل، سیمان، هیدروکربن های سبک، روغن های سوخت تقطیری، کاشی و سرامیک، صیفی جات و قیر را از عمده کالاهای صادراتی استان طی این مدت اعلام کرد و گفت: این کالاها به کشورهای افغانستان، پاکستان، عراق و ترکمنستان صادر شده است.</p>
      <p> وی با اشاره به کاهش ۵۰ درصدی صادرات استان در سال جاری، بیان داشت" مهمترین دلیل این کاهش ایجاد تعهدات ارزی بوده که بسیاری از صادرکنندگان را از صادرات منصرف کرده است.</p>
      <p>رئیس اداره بازرگانی سازمان صنعت، معدن و تجارت خراسان جنوبی با بیان اینکه در حال حاضر صرفاً صادرات توسط واحدهای تولیدی استان انجام می‌شود، افزود: همچنین با بخشنامه جدید در واحدهای تولیدی تنها اشخاص حقوقی امکان صادرات دارند که با این احتساب عملاً اشخاص حقیقی و پیله وران از صادرات منع شدند.</p>
      <p>بهشتی، اصلاح ارزش پایه گمرکی را یکی دیگر از عوامل کاهش صادرات استان دانست و گفت: علاوه بر این در سال گذشته نزدیک به پنج ماه  برخی از کالاهای صادراتی استان ممنوعیت ایجاد شد که همین امر سبب کاهش صادرات استان شد.</p>
      <p> وی اضافه کرد: در کنار همه این عوامل در حال حاضر سه بازارچه مرزی استان تعطیل است و این بازارچه ها هیچ گونه صادراتی ندارند.</p>
      <p>
        <b>افزایش ۷۲۰ درصدی واردات استان</b>
      </p>
      <p>رئیس اداره بازرگانی سازمان صنعت، معدن و تجارت خراسان جنوبی به واردات ۲۸ میلیون دلار کالا به استان در این مدت اشاره کرد و گفت: این رقم نسبت به مدت مشابه سال گذشته ۷۲۰ درصد رشد داشته است.</p>
      <p> وی با بیان اینکه مهمترین دلیل رشد واردات پنل های خورشیدی بوده است، بیان کرد: همچنین در این مدت کالاهایی از جمله دام، تخم سپند، شاهدانه، تخم یونجه از کشورهای پاکستان، افغانستان، چین و هند وارد استان شده است.</p>
      <p> وی با بیان اینکه طی هشت گذشته ۵۲ کارت بازرگانی در استان صادر شده است، عنوان داشت: همچنین در این مدت ۴۸ کارت بازرگانی استان تمدید شده است.</p>
      <p> به گفته رئیس اداره بازرگانی سازمان صنعت، معدن و تجارت خراسان جنوبی در مجموع تاکنون بالغ بر ۸۲۵ کارت بازرگانی در استان صادر شده است.</p>
      <p>
        <b>برپایی چهار نمایشگاه دیگ تا پایان سال</b>
      </p>
      <p>بهشتی از فعالیت ۱۱ تعاونی مرزنشینان در استان خبر داد و افزود: تاکنون بالغ بر ۵۷ هزار و ۱۴۷ کارت الکترونیک مرزنشینان در استان صادر شده که از این تعداد ۴۶ هزار و ۲۳۸ عضو تعاونی‌های مرزنشین هستند.</p>
      <p> وی با بیان اینکه از ابتدای سال جاری تاکنون شش نمایشگاه در استان برگزار شده است، بیان داشت: طبق برنامه ریزی های انجام شده تا پایان سال چهار نمایشگاه دیگر در استان برگزار خواهیم کرد که برگزاری نمایشگاه شب چله، نمایشگاه مبلمان، گل و گیاه و نمایشگاه بهاره از جمله این موارد خواهد بود.</p>
      <p>رئیس اداره اداره بازرگانی سازمان صنعت، معدن و تجارت خراسان جنوبی به برپایی نمایشگاه اختصاصی جمهوری اسلامی ایران در کابل اشاره کرد و گفت: این نمایشگاه از ۲۶ بهمن تا دوم اسفند برگزار می‌شود.</p>
      <p>بهشتی بر لزوم ثبت نام صادرکنندگان استان در سامانه جامع تجارت تاکید کرد و گفت: صادر کنندگانی که از تاریخ ۲۲ فروردین ۹۷ لغایت ۱۶ مرداد ۹۷ صادرات داشته اند باید با مراجعه به سامانه جامع تجارت اظهارنامه های صادراتی خود را بارگذاری کنند تا بانک مرکزی نسبت به رفع تعهد ارزی آنها اقدام کند.</p>
      <p> وی یادآور شد: آخرین مهلت ثبت نام در این سامانه بیست و دوم آذر ماه تعیین شده است</p>
    </article>
  </body>
</html>