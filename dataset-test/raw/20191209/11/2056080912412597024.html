<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/12/09/4002959_s_kampaniia_mvr_opitva_da_izbegne_haosa_s/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T11:45:00+00:00"/>
    <meta property="og:title" content="С кампания МВР опитва да избегне хаоса с подновяването на документите догодина"/>
    <meta property="og:description" content="Такава кампания имаше и преди предишния пик през 2010 година, но тя не даде особен ефект."/>
  </head>
  <body>
    <article>
      <h1>С кампания МВР опитва да избегне хаоса с подновяването на документите догодина</h1>
      <address><time datetime="2019-12-09T11:45:00+00:00">09 Dec 2019, 11:45</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>МВР започна кампания за предсрочна подмяна на личните карти и по-равномерна натовареност на звената за издаването им, за да избегне опашките и напрежението догодина. Заради валидността им от десет години подобна наложителна смяна от страна на много хора се получава през всяко десетилетие. Такава кампания имаше и преди предишния пик през 2010 година, но тя не даде особен ефект.</p>
      <p>През 2020 година става дума за подмяната на над 1.5 млн. лични карти, отделно международни паспорти и шофьорски книжки. Според <a href="https://www.segabg.com/category-first-page/mvr-se-opitva-da-izbegne-haosa-po-smyanata-na-lichnite-dokumenti">публикация във вестник "Сега"</a> става въпрос за над 3.3 млн. документа.</p>
      <p>Поради тази причина почти едновременно на сайтовете на няколко регионални дирекции на МВР се появиха информации по темата. В тях има няколко напомняния, сред които, че документите могат да се подменят и преди да изтекат, и че всеки, който притежава валиден български квалифициран електронен подпис, може да подаде заявление за издаване на документ <a href="https://e-uslugi.mvr.bg/ESP.Web.Portal/Services/Index">през портала за електронни административни услуги</a> на министерството.</p>
      <p>Посочва се също, че искане за смяна на документите може да се подаде във всички звена към районните управления на територията на съответния район и не е задължително това да става по местоживеене.</p>
      <p>В допълнение, на сайтовете на полицейските дирекция в София, Пловдив, Велико Търново, Смолян и други има и информация за натовареността на службите за издаване на документите в различните районни. От тях става ясно, че в София за петте работни дни в края на ноември (25-29 ноември) са били обслужени общо 9560 души, а най-голямо е било натоварването в 6-о районно.</p>
      <p>В Пловдив за времето от 2 до 6 декември са извършени 834 услуги от звената за издаване на документи за самоличност. Данните на МВР сочат, че в тази област догодина ще трябва да се сменят над 87 хил. лични карти, а с паспортите и книжките общият брой на документите е над 200 хил.</p>
    </article>
  </body>
</html>