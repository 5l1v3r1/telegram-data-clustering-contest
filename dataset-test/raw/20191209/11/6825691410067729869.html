<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ekonomika/siuloma-ugniagesiu-atlyginimams-ir-uniformoms-papildomai-skirti-98-mln-euru-943249"/>
    <meta property="og:site_name" content="Kauno diena"/>
    <meta property="article:published_time" content="2019-12-09T11:27:00+00:00"/>
    <meta property="og:title" content="Siūloma ugniagesių atlyginimams ir uniformoms papildomai skirti 9,8 mln. eurų"/>
    <meta property="og:description" content="Įvairių Seimo frakcijų nariai siūlo kitais metais ugniagesių darbo užmokesčiui bei darbo saugos ir sveikatos priemonėms papildomai skirti 9,8 mln. eurų finansavimą."/>
  </head>
  <body>
    <article>
      <h1>Siūloma ugniagesių atlyginimams ir uniformoms papildomai skirti 9,8 mln. eurų</h1>
      <address><time datetime="2019-12-09T11:27:00+00:00">09 Dec 2019, 11:27</time> by <a rel="author" href="https://kauno.diena.lt/autoriai/kornelija-mykolaityte" target="_blank">Kornelija Mykolaitytė, ELTA</a></address>
      <p>
        <b>Įvairių Seimo frakcijų nariai siūlo kitais metais ugniagesių darbo užmokesčiui bei darbo saugos ir sveikatos priemonėms papildomai skirti 9,8 mln. eurų finansavimą.</b>
      </p>
      <p>Seimo nariai siūlo pareigūnų pareigybinių koeficientų kėlimui, motyvacijai bei „Programos 1000“ įgyvendinimui bei sukomplektavimui, laikantis Vyriausybės įsipareigojimų, skirti 9 mln. eurų.</p>
      <p>Tuo metu darbuotojų aprūpinimui uniformomis, asmens apsaugos priemonėmis siūloma skirti 800 tūkst. eurų.</p>
      <p>Pasak siūlymo iniciatorių, šiuo metu Priešgaisrinės apsaugos ir gelbėjimo departamentui pavaldžiose tarnybose trūksta 606 darbuotojų, apie 500 iš šių neužpildytų pozicijų yra tiesiogiai susijusios su incidentų likvidavimu.</p>
      <p>Ugniagesių gelbėtojų darbo užmokestis, jų teigimu, yra mažiausias, palyginti su kitų vidaus įstaigose dirbančių pareigūnų atlygiais (pradedantis pareigūnas gauna apie 550 eurų „į rankas“).</p>
      <p>Profesinių sąjungų duomenimis, į gaisrus bei gelbėjimo darbus vyksta du kartus mažesnis pareigūnų skaičius nei priklausytų.</p>
      <p>Seimo nariai lėšų šaltiniu įvardija biudžeto įplaukas iš valstybės valdomų įmonių gaunamo pelno arba įplaukas iš akcizo už alkoholinius gėrimus bei apdorotą tabaką, arba gautas viršplanines biudžeto pajamas.</p>
      <p>Siūlymą teikia Laurynas Kasčiūnas, Vytautas Bakas, Algirdas Sysas, Andrius Mazuronis, Rimantas Sinkevičius ir Algirdas Butkevičius.</p>
    </article>
  </body>
</html>