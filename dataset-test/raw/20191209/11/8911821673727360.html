<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.interia.pl/aktualnosci-sportowe/news-rosja-surowo-ukarana-przez-swiatowa-agencje-antydopingowa,nId,3378785"/>
    <meta property="og:site_name" content="sport.interia.pl"/>
    <meta property="article:published_time" content="2019-12-09T11:35:02+00:00"/>
    <meta property="og:title" content="Rosja surowo ukarana przez Światową Agencję Antydopingową"/>
    <meta property="og:description" content="Światowa Agencja Antydopingowa (WADA) nałożyła na Rosję czteroletni zakaz udziału we wszystkich ważnych wydarzeniach sportowych. Komitet wykonawczy, który obradował w Lozannie, podjął decyzję jednomyślnie."/>
  </head>
  <body>
    <article>
      <h1>Rosja surowo ukarana przez Światową Agencję Antydopingową</h1>
      <address><time datetime="2019-12-09T11:35:02+00:00">09 Dec 2019, 11:35</time> by <a rel="author">INTERIA.PL</a></address>
      <p>
        <b>Światowa Agencja Antydopingowa (WADA) nałożyła na Rosję czteroletni zakaz udziału we wszystkich ważnych wydarzeniach sportowych. Komitet wykonawczy, który obradował w Lozannie, podjął decyzję jednomyślnie.</b>
      </p>
      <aside>Odtwarzacz wideo wymaga uruchomienia obsługi JavaScript w przeglądarce. Witold Bańka o dopingu w Rosji. Wideo RMF24.pl</aside>
      <p>Oznacza to, że flaga Rosji oraz hymn nie będą dozwolone podczas takich imprez jak igrzyska olimpijskie w Tokio w 2020 roku, mistrzostw świata w piłce nożnej w Katarze w 2022 roku oraz zimowych igrzysk olimpijskich w Pekinie w 2022 roku.<br/><br/>Rosyjscy sportowcy, którzy będą w stanie udowodnić, że nie są zamieszani w skandal dopingowy, będą mogli startować, ale pod neutralną flagą.<br/><br/>Komitet wykonawczy WADA podjął jednomyślną decyzję na obradach w Lozannie.<br/><br/>Jest to najsurowsza zbiorowa kara w historii w walce z dopingiem w świecie sportu.</p>
      <p>Od decyzji WADA Rosji przysługuje odwołanie do Trybunału Arbitrażowego ds. Sportu w Lozannie. Ma na to 21 dni.</p>
      <p>Wiceprezydent WADA Linda Helleland stwierdziła, że sankcje są "niewystarczające". "Chciałam kary, której nie można złagodzić. Jesteśmy to winni wszystkim 'czystym' sportowcom" - skomentowała Helleland.</p>
      <p>Afera dopingowa w Rosji wybuchła w 2014 roku. Niemiecka telewizja ARD wyemitowała reportaż, w którym ujawniono proceder z nielegalnym wspomaganiem sportowców. Zaangażowane w to były władze m.in. ministerstwo sportu. Podczas zimowych igrzysk olimpijskich w Soczi próbki, które dawały wynik pozytywny miały być niszczone, a badania w laboratoriach fałszowane. <br/><br/>Po ujawnieniu skandalu WADA wszczęła śledztwo w tej sprawie. Część zarzutów znalazła potwierdzenie i na Rosję posypały się kary z różnych światowych federacji. 168 rosyjskich sportowców rywalizowało pod neutralną flagą podczas zimowych igrzysk olimpijskich w Pjongczangu. W lekkiej atletyce Rosjanie nie mogą startować pod własną flagą od 2015 roku.</p>
      <figure>
        <img src="https://i.iplsc.com/szef-rusada-jurij-ganus-rosja-nie-ma-zadnych-szans-wygrac-ap/0009GA2LI44A07YB-C102.jpg"/>
      </figure>
      <aside><a href="https://sport.interia.pl/aktualnosci-sportowe">Sport</a> <a href="https://sport.interia.pl/aktualnosci-sportowe/news-szef-rusada-jurij-ganus-rosja-nie-ma-zadnych-szans-wygrac-ap,nId,3378844">Szef RUSADA Jurij Ganus: Rosja nie ma żadnych szans wygrać apelację</a></aside>
      <p>W lipcu 2016 roku WADA opublikowała raport, w którym ogłosiła, że Rosja prowadziła sponsorowany przez państwo program dopingowy w większości letnich i zimowych sportów olimpijskich.</p>
      <p>Na początku tego roku WADA zobligowała Rosyjską Agencję Antydopingową (RUSADA) do przekazania danych z moskiewskiego laboratorium. Jednak dostarczone informacje okazały się niepełne, a część zmanipulowane. Dlatego WADA była tak surowa.</p>
      <p>W ramach kary Rosja nie może organizować żadnych ważnych wydarzeń sportowych ani nie można jej przyznać takiego prawa.</p>
      <p>Już wcześniej WADA potwierdziła, że sankcje nie będą miały wpływu na plany rozegrania w Rosji meczów Euro 2020. Cztery spotkania, w tym jedno ćwierćfinałowe, mają się odbyć w Sankt Petersburgu. W tym mieście ma zostać rozegrany także finał Ligi Mistrzów w 2021 roku.</p>
      <p>1 stycznia stanowisko przewodniczącego WADA obejmie Witold Bańka.</p>
      <p>
        <b>RK</b>
      </p>
    </article>
  </body>
</html>