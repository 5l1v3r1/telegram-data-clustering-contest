<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811059/%D8%A7%D8%AD%DB%8C%D8%A7%DB%8C-%DA%A9%D8%A7%D8%B1%D8%AE%D8%A7%D9%86%D9%87-%D9%86%D8%B3%D8%A7%D8%AC%DB%8C-%D9%82%D8%A7%D8%A6%D9%85-%D8%B4%D9%87%D8%B1-%D8%A8%D8%A7-%DA%A9%D9%85%DA%A9-%D8%A8%D9%86%DB%8C%D8%A7%D8%AF-%D8%A8%D8%B1%DA%A9%D8%AA-%D8%A8%D8%B9%D8%AF-%D8%A7%D8%B2-%D8%B3%D8%A7%D9%84%E2%80%8C%D9%87%D8%A7-%D8%B1%DA%A9%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T11:42:00+00:00"/>
    <meta property="og:title" content="احیای کارخانه نساجی قائم شهر با کمک بنیاد برکت بعد از سال‌ها رکود"/>
    <meta property="og:description" content="فاز اول کارخانه نساجی قائم شهر بعد از سال‌ها رکود، با کمک ستاد اجرایی فرمان امام خمینی احیا شد."/>
  </head>
  <body>
    <article>
      <h1>احیای کارخانه نساجی قائم شهر با کمک بنیاد برکت بعد از سال‌ها رکود</h1>
      <h2>فاز اول کارخانه نساجی قائم شهر بعد از سال‌ها رکود، با کمک ستاد اجرایی فرمان امام خمینی احیا شد.</h2>
      <address>
        <time datetime="2019-12-09T11:42:00+00:00">09 Dec 2019, 11:42</time>
      </address>
      <p>به گزارش گروه اقتصادی خبرگزاری دانشجو به نقل از ستاد اجرایی فرمان حضرت امام خمینی، کاروان برکت ستاد اجرایی فرمان امام به مازندران رسید.<br/><br/>محمد مخبر رئیس ستاد اجرایی فرمان امام خمینی در اجرای ۴۹ قانون اساسی، در مراسم احیای کارخانه نساجی قائم شهر گفت: در سال‌های اخیر توانستیم از طریق احیای کارخانه‌های تعطیل و نیمه تعطیل ۵ هزار میلیارد تومان سرمایه را زنده کرده و ۲۲۰ هزار شغل در کشور ایجاد کنیم.<br/><br/>وی گفت: ادعای مالکیتی بر این مجموعه‌ها نداریم و این کارخانه‌ها را به نفع مردم را‌ه‌اندازی می‌کنیم.<br/><br/>به گفته محمد مخبر رئیس ستاد اجرایی فرمان امام خمینی، کمک ۱۷ میلیارد تومانی ستاد اجرایی برای راه اندازی فاز اول نساجی قائم شهر بر اساس رقمی بود که استاندار مازندران اعلام کرد و حاضریم برای راه اندازی بقیه فاز‌های آن ظرف ۶ ماه آینده باز هم کمک کنیم.<br/><br/>حسین زادگان استاندار مازندران نیز در مراسم احیای دوباره کارخانه نساجی قائم شهر، گفت: عملکرد جهادی ستاد اجرایی فرمان امام خمینی در کشور یک نوع مدیریت نوین و منحصر به فرد و دور از بروکراسی معمول است.<br/><br/>استاندار مازندران گفت: ستاد اجرایی در حوزه احیای کارخانه‌ها طرح‌های عمرانی، ساخت مدرسه و ایجاد اشتغال و محرومیت زدایی حرف اول را می‌زند. <br/><br/>وی نساجی قائم شهر را جزئی از تاریخ این شهر عنوان کرد و گفت: حمایت ستاد اجرایی از صنایع نساجی قائم شهر، باعث ایجاد امید در جوانان این شهر شد.<br/><br/>به گفته وی، ستاد اجرایی فرمان امام اولین نهادی بود که در سیل اخیر مازندران، به امداد رسانی مردم ورود کرد.<br/><br/>به گزارش ستاد اجرایی فرمان امام، بهره برداری از ۱۳۳۱ طرح تولیدی و کارآفرینی بنیاد برکت ستاد اجرایی فرمان امام با اعتباری بالغ بر ۱۵۳۷ میلیارد ریال و ایجاد ۴۸۲۱ شغل برای هموطنان عزیز مازندرانی، افتتاح کارخانه‌های پارس کاغذ نکا، پارس جوانه طبرستان بابل، آلیو سلولز جویبار، طرح گلچشمه سیاه بیشه آمل و بهره برداری از ۱۳۰۰ طرح اشتغالزایی اجتماع محور و نیز بهره برداری از ۸۷ طرح زیربنایی و عمرانی و ۶۰ طرح جهادی از جمله پروژه‌های پل سازی، آب‌رسانی، مراکز بهداشت، مدرسه، مسجد و حسینیه با اعتبار ۱۳۲ میلیارد ریال و همچنین بهره برداری از طرح‌های اجتماعی بنیاد احسان ستاد اجرایی فرمان امام از جمله مسجد احسان، خانه ورزش احسان، اهدای جهیزیه به زوج‌های جوان، اهدا ویلچر به معلولان و اعزام کاروان سلامت احسان به مناطق کم برخوردار از جمله برنامه‌های سفر محمد مخبر رئیس ستاد اجرایی فرمان امام به استان مازندران است.</p>
    </article>
  </body>
</html>