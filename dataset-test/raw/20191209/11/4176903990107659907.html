<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/policija-za-sest-meseci-protesta-uhapsene-6-022-osobe/"/>
    <meta property="og:site_name" content="Krstarica"/>
    <meta property="article:published_time" content="2019-12-09T11:19:00+00:00"/>
    <meta property="og:title" content="Policija:Za šest meseci protesta uhapšene 6.022 osobe"/>
    <meta property="og:description" content="HONGKONG - Policija Hongkonga saopštila je danas da je uhapsila 6.022 osobe i skoro 16.000 puta iskoristila suzavac tokom šestomesečnih antivladinih"/>
  </head>
  <body>
    <article>
      <h1>Policija:Za šest meseci protesta uhapšene 6.022 osobe</h1>
      <address><time datetime="2019-12-09T11:19:00+00:00">09 Dec 2019, 11:19</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524188-750x430.jpg"/>
        <figcaption>Foto: Tanjug</figcaption>
      </figure>
      <p>HONGKONG – Policija Hongkonga saopštila je danas da je uhapsila 6.022 osobe i skoro 16.000 puta iskoristila suzavac tokom šestomesečnih antivladinih protesta koji su potresli grad.</p>
      <p>Među uhapšenima je i 11 osoba koji su privedeni tokom vikenda u racijama kada je zaplenjen pištolj i drugo oruzje.</p>
      <p>Policija sumnja da je bilo planirano da se to oružje upotrebi tokom masovnih demonstracija u nedelju.</p>
      <p>Kako prenosi AP, policija je danas uhapsila 12 osoba za koje se sumnja da su pripremale „molotovljeve koktele“.</p>
      <p>Policija Hongkonga je navela da je u poslednjih šest meseci tokom protesta ispalila i 10.000 gumenih metaka i da su povređena 493 policajca.</p>
      <p>Navodi se i da su demonstracije za vikend, najavljene kao mirni protest, sporadično prerasle u nerede jer su demonstranti bacali molotovljeve koktele i ispisivali grafite po zgradama vlade.</p>
      <p>U protestu u nedelju, prema proceni policije, učestvovalo je 183.000 dok demonstranti tvrde da ih je bilo 800.000, prenosi Rojters.</p>
      <p>„Iako je skup generalno protekao mirno, bilo je aktova kršenja javnog mira“, saopštila je policija.</p>
      <p>Kako je navedeno, neki demonstranti grafitima ispisali zidove Višeg suda, bacali molotovljeve koktele i zapalili vatru kod zgrade suda čime su oštetili državnu imovinu i doveli u pitanje duh vladavine zakona.</p>
      <p>(Tanjug)</p>
    </article>
  </body>
</html>