<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/717073-maximoy-orgismenos-o-mhtsotakhs-gia-dioikhseis-nosokomeion-kai-diamatarh.html"/>
    <meta property="og:site_name" content="madata.gr"/>
    <meta property="article:published_time" content="2019-12-09T11:26:00+00:00"/>
    <meta property="og:title" content="Μαξίμου: Οργισμένος ο Μητσοτάκης για διοικήσεις νοσοκομείων και Διαματάρη"/>
    <meta property="og:description" content="Τις ημέρες που προηγήθηκαν των ελληνοτουρκικών θεμάτων στο Λονδίνο το κλίμα στο Μέγαρο Μαξίμου δεν ήταν το καλύτερο. Εξαιτίας κυρίως των αρνητικών εντυπώσεων που προκάλεσαν"/>
  </head>
  <body>
    <article>
      <h1>Μαξίμου: Οργισμένος ο Μητσοτάκης για διοικήσεις νοσοκομείων και Διαματάρη</h1>
      <address>
        <time datetime="2019-12-09T11:26:00+00:00">09 Dec 2019, 11:26</time>
      </address>
      <p>Τις ημέρες που προηγήθηκαν των ελληνοτουρκικών θεμάτων στο Λονδίνο το κλίμα στο Μέγαρο Μαξίμου δεν ήταν το καλύτερο. Εξαιτίας κυρίως των αρνητικών εντυπώσεων που προκάλεσαν οι τοποθετήσεις νέων διοικητών στα νοσοκομεία. <br/><br/>Σύμφωνα με τον «Βηματοδότη» του Βήματος, ο πρωθυπουργός Κυριάκος Μητσοτάκης ήταν έξαλλος με τους συνεργάτες του την επομένη των τοποθετήσεων.<br/><br/>«Δεσμευμένος όπως ήταν από τις εξαγγελίες του ότι δεν θα διορίσει αποτυχόντες βουλευτές, εξεμάνη όταν είδε το αποτέλεσμα των τοποθετήσεων. Ένιωσε, μου είπαν, βαθιά πληγωμένος γιατί ετρώθη η αξιοπιστία του», γράφει το «Βήμα». <br/><br/>«Κάποια στιγμή ετέθη ζήτημα να ακυρωθούν όλοι οι διορισμοί και να επανεξεταστούν όλες οι τοποθετήσεις. Ωστόσο, έπειτα από παραινέσεις και άλλων που κατοικοεδρεύουν στο Μέγαρο Μαξίμου, επελέγη η οδός του κατευνασμού και της άμβλυνσης των αρνητικών εντυπώσεων» συμπληρώνει. <br/><br/>Η εφημερίδα γράφει και για τον Υφυπουργό Εξωτερικών Αντώνη Διαματάρη: «Οταν όμως λίγες ημέρες μετά ανέκυψε το θέμα με τα πλαστά πτυχία του υφυπουργού Εξωτερικών Αντώνη Διαματάρη και ορισμένοι, περιλαμβανομένου και του κυβερνητικού εκπροσώπου, έσπευσαν να δηλώσουν ότι το θέμα είναι λήξαν, η προηγούμενη ιστορία δεν επέτρεπε τέτοια στάση και συμπεριφορά. Ο Πρωθυπουργός αυτή τη φορά πήρε τη σπάθη του και καρατόμησε τον υφυπουργό χωρίς να περιμένει να γυρίσει από την Αυστραλία. <br/><br/>Πάντως οφείλω να σημειώσω ότι από την τοποθέτησή του στο υφυπουργείο Εξωτερικών ελάμβαναν αιτήματα και μηνύματα ότι το πρόσωπο δεν διακρινόταν για την αξιοπιστία του. Πολλοί τον περιέγραψαν σαν «λομπίστα Β’ κατηγορίας» στη ζώνη της Αστόρια και σημείωναν ότι επρόκειτο για επιλογή που θα πλήγωνε τον Πρωθυπουργό. Οπως και απεδείχθη».</p>
    </article>
  </body>
</html>