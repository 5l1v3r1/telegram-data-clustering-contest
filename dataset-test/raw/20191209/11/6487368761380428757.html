<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/ocean-oxigen/"/>
    <meta property="og:site_name" content="FEMINA"/>
    <meta property="article:published_time" content="2019-12-09T11:35:00+00:00"/>
    <meta property="og:title" content="Egyre szaporodnak a halálzónák: vészesen fogy az oxigén az óceánok vizéből"/>
  </head>
  <body>
    <article>
      <h1>Egyre szaporodnak a halálzónák: vészesen fogy az oxigén az óceánok vizéből</h1>
      <h2>Az évszázad végére az óceánok oxigéntartalmuk 3-4%-át veszíthetik el a becslések szerint.</h2>
      <address><time datetime="2019-12-09T11:35:00+00:00">09 Dec 2019, 11:35</time> by <a rel="author">Femina</a></address>
      <p>Rendkívül gyorsan fogy az oxigén az óceánokból a felmelegedés miatt - állapította meg a Természetvédelmi Világszövetség - IUCN - friss jelentése, amely a témában az eddigi legátfogóbb kutatás eredménye. A cápákat, a tonhalat, a marlint és más nagy testű halakat különösen nagy veszély fenyegeti, mivel sok ökoszisztéma az összeomlás szélére sodródott.</p>
      <p>A szinte teljesen oxigénmentes, úgynevezett halálzónák kiterjedése megnégyszereződött az elmúlt fél évszázadban. Az 1960-as években azonosított 45-ről legalább 700-ra emelkedett azoknak a területeknek a száma, ahol veszélyesen alacsony az oxigén koncentrációja. Az IUCN szombaton mutatta be kutatásának eredményeit az ENSZ madridi klímakonferenciáján - írja a <a href="https://www.theguardian.com/environment/2019/dec/07/oceans-losing-oxygen-at-unprecedented-rate-experts-warn"><b>The Guardian</b></a> online kiadása.</p>
      <h3>Felborul a tengeri élet egyensúlya</h3>
      <p><b>Grethel Aguilar</b>, a szervezet igazgatója azt szeretné, ha az óceánok egészsége a tárgyalások kulcskérdése lenne. - Ahogy a melegedő óceánokból eltűnik az oxigén, a tengeri élet kényes egyensúlya megbomlik. A halászokat és a partvidéki közösségeket érő károk miatt életbe vágó fontosságúak a konferencia döntései - mondta a lapnak.</p>
      <figure>
        <img src="https://kep.cdn.indexvas.hu/1/0/3069/30690/306908/30690873_251a740641594eb8cb1491861b98328c_wm.jpg"/>
      </figure>
      <p>Minden halnak szüksége van oxigénre, ám a nagyobb testű fajokat még inkább sújtja az oxigénhiány, nekik ugyanis sokkal nagyobb az oxigénigényük. A tudományos bizonyítékok azt mutatják, hogy az oxigénhiány a felszín és a sekélyebb halászati zónák közelébe kényszeríti őket, ahol a halászhálók várnak rájuk.</p>
      <h3>Nagy veszélyben vannak a halak</h3>
      <p>Az óceánok bizonyos területein természettől fogva kevesebb az oxigén, ezeket még inkább sújtja a felmelegedés. Egyes fajok - medúzák, tintahalak és tengeri mikrobák - a halak rovására szaporodásnak indulnak, mert jól viselik az oxigénhiányt, ezzel felborítják az ökoszisztéma egyensúlyát.</p>
      <p>Az óceánokat már most is túlhalásszák, egyre több műanyagszemét és más szennyezők kerülnek a vizekbe. Az ENSZ Éghajlat-változási Kormányközi Testülete - IPCC - szerint a tengerek mintegy 26%-kal savasabbak, mint az iparosodás előtti időkben, mivel felveszik a légköri szén-dioxid-többletet. Az alacsony oxigénkoncentráció szintén összefügg a globális felmelegedéssel, mivel a melegebb víz kevesebb oxigént vesz fel.</p>
      <p>Az évszázad végére az óceánok oxigéntartalmuk 3-4%-át veszíthetik el a becslések szerint, ám a felszín közelében, ahol a fajok sokasága él, sokkal erőteljesebb lehet a hatás. Az intenzív földművelés is jelentős szerepet játszik: a műtrágyatöbbletet a víz kimossa a földből, a folyókba és a tengerekbe kerül, ami algavirágzáshoz vezet. Az algák lebomlása szintén oxigénhiányt okoz.</p>
      <p>
        <i>Fotók: Getty Images</i>
      </p>
      <p>
        <b>Ennyit változott a Föld az elmúlt években</b>
      </p>
      <p>A következő képpárok egytől egyig szégyenkezésre adnak okot. Egyúttal figyelemfelhívóak, hogy most jött el a cselekvés ideje, mert hamarosan túl késő lesz, és nem marad sem föld, sem víz, sem tiszta levegő.</p>
      <figure>
        <img src="https://kep.index.hu/1/0/2574/25749/257497/25749785_122f8ddca37904ef25e3d9b48ed8e460_wm.jpg"/>
        <figcaption>
          <a href="https://femina.hu/terasz/10-eves-kihivas/">Nézegess képeket! 6 kép<br/><b>A 10 éves kihívás így már nem olyan vicces: ennyit változott a Föld az elmúlt években</b></a>
        </figcaption>
      </figure>
    </article>
  </body>
</html>