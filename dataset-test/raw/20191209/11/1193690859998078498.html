<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/deputatska-nedotorkannist-perestala-isnuvaty-iak-iavyshche-razumkov-204304.html"/>
    <meta property="og:site_name" content="5 канал"/>
    <meta property="article:published_time" content="2019-12-09T11:39:00+00:00"/>
    <meta property="og:title" content="&quot;Депутатська недоторканність перестала існувати як явище&quot; – Разумков"/>
    <meta property="og:description" content="Потрібно привести у відповідність інші закони для того, щоб скасування депутатського імунітету працювало більш ефективно"/>
  </head>
  <body>
    <article>
      <h1>"Депутатська недоторканність перестала існувати як явище" – Разумков</h1>
      <address>
        <time datetime="2019-12-09T11:39:00+00:00">09 Dec 2019, 11:39</time>
      </address>
      <p>Голова Верховної Ради України Дмитро Разумков заявив, що депутатська недоторканність припинила своє існування. Про це повідомляє<a href="https://www.rbc.ua/ukr/news/razumkov-zayavil-deputatskaya-neprikosnovennost-1575868898.html"> "РБК-Україна"</a> з посиланням на його заяву в ефірі телеканалу "Україна".</p>
      <p>Разумков підкреслив, що після внесення відповідних змін до Конституції недоторканність українських парламентаріїв "перестала існувати як явище".</p>
      <blockquote>"Однак треба привести у відповідність інші закони для того, щоб більш ефективно це працювало. Виходячи з цього, в першому читанні прийнято цей законопроєкт. Я думаю, що найближчим часом ми зможемо прийняти його в цілому для того, щоб не затягувати це питання", – додає спікер Верховної Ради.</blockquote>
      <p>Як повідомляв 5.UA, Верховна Рада <a href="https://www.5.ua/polityka/rishennia-shcho-uviide-v-istoriiu-narodni-obrantsi-u-vr-proholosuvaly-za-zniattia-deputatskoi-nedotorkannosti-video-198536.html">ухвалила в другому читанні закон № 7203</a> "Про внесення змін до статті 80 Конституції України (щодо недоторканності народних депутатів України)", який має набути чинності 1 січня 2020 року. За відповідний закон проголосували 373 народні депутати при мінімально необхідних 300. </p>
    </article>
  </body>
</html>