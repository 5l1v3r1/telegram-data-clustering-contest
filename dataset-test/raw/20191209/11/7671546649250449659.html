<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916437"/>
    <meta property="og:site_name" content="Dnevnik"/>
    <meta property="article:published_time" content="2019-12-09T11:29:00+00:00"/>
    <meta property="og:title" content="Slovenke svetovno prvenstvo zaključile z zmago proti povprečnim Afričankam"/>
    <meta property="og:description" content="Slovenska ženska rokometna reprezentanca je po zmagi nad Demokratično republiko Kongo z 29:27 (14:13) osvojila končno 19. mesto na svetovnem prvenstvu na Japonskem."/>
  </head>
  <body>
    <article>
      <h1>Slovenke svetovno prvenstvo zaključile z zmago proti povprečnim Afričankam</h1>
      <address><time datetime="2019-12-09T11:29:00+00:00">09 Dec 2019, 11:29</time> by <a rel="author">STA</a></address>
      <p>
        <b>Slovenska ženska rokometna reprezentanca je po zmagi nad Demokratično republiko Kongo z 29:27 (14:13) osvojila končno 19. mesto na svetovnem prvenstvu na Japonskem.</b>
      </p>
      <p>Slovenske rokometašice so letošnji zaključni turnir v deželi vzhajajočega sonca končale z zmago nad tekmicami iz DR Konga, s celotnim nastopom pa nikakor ne morejo biti zadovoljne. V svojem šestem nastopu na svetovnih prvenstvih so dosegle najslabšo uvrstitev, do letošnjega turnirja na Japonskem je bilo to 18. mesto na njihovem premiernem mundialu v Nemčiji 1997.</p>
      <p>Najboljše so bile na Hrvaškem 2003, kjer so zasedle osmo mesto. V Italiji 2001 so osvojile deveto, v Rusiji 2005 in Nemčiji 2017 pa 14. mesto.</p>
      <p>Slovenke so v Kumamotu prikazale številne obraze. Najlepšega zagotovo na uvodni tekmi, ko so na kolena položile imenitne Nizozemke z 32:26. V skupinskem delu so ukanile še Kubanke s 39:26, izgubile pa proti Norvežankam z 20:36, Angolkam s 24:33 in Srbkinjam s 27:29.</p>
      <p>Na nedeljski prvi tekmi za razvrstitev od 17. do 20. mesta so izgubile še proti Brazilkam, sicer svetovnim prvakinjam iz Srbije 2013, v današnjem obračunu za končno 19. mesto pa so z določenimi težavami ukanile na tem prvenstvu najslabše afriške predstavnice iz Demokratične republike Kongo.</p>
      <p>Izbranke slovenskega selektorja <b>Uroša Bregarja</b> so izjemno slabo odprle svojo zadnjo tekmo na svetovnem prvenstvu. V odsotnosti Ane Gros in Polone Barič so jih povprečne in rokometno podhranjene Afričanke uvodoma povzročale kar veliko preglavic in jim v deveti minuti ušle na tri gole (3:6).</p>
      <p>Slovenke so bile v škripcih do 23. minute, po zaostanku z 8:12 pa so vendarle strnile svoje vrste in v končnici prve polovice tekme Afričanke pahnile v podrejen položaj.</p>
      <p>Na veliki odmor so se odpravile z najmanjšim možnim vodstvom (14:13), v drugem pa navkljub ne najbolj prepričljivi predstavi - svetla izjema je bila <b>Tjaša Stanko</b>, ki je tekmicam nasula 13 golov golov - dosegla zmago.</p>
      <p>Še v 50. minuti je bila tekma povsem odprta (24:24), v prelomnih trenutkih dvoboja pa so Slovenke vendarle uveljavile svojo taktično in tehnično znanje ter strle odpor tekmic iz črne celine, ki so jim do zadnjega zvoka sirene dihale za ovratnik.</p>
      <blockquote><b>Slovenija – Kongo 29:27 (14:13)<br/></b>Dvorana Prefectural Gymnasium, gledalcev 1900, sodnika: Belkhiri in Hamidi (oba Alžirija).<br/>* Slovenija: Zec, Vojnović, Pandžić, Klemenčič, Strnad, Gros, Žabjek, Stanko 13 (4), Abina 1, Barič, Ferfolja 1, Ljepoja 1, Zulić 6, Pišek 3, Vučko, Svetik 4.<br/>* DR Kongo: Mwange 1, Ayunga, Matutu, Mwasesa 9 (2), Yalibi 2, Ikondo 3, Kasangala, Ngoy, Moesta 3, Ngombo 2, Memana 4, Lokako 1, Manpasika 2, Errin, Leyi, Murielle.<br/>* Sedemmetrovke: Slovenija 4 (4), DR Kongo 2 (2).<br/>* Izključitve: Slovenija 6, DR Kongo 6 minut.<br/>* Rdeči karton: /.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042916407/sport/rokomet/bregar-edini-velik-minus-je-angola"/>
        <a href="https://www.dnevnik.si/1042916170/sport/rokomet/slovenske-rokometasice-izgubile-s-srbkinjami-na-sp"/>
      </related>
    </article>
  </body>
</html>