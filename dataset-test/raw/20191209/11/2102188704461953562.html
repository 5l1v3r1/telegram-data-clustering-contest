<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654630/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T11:39:00+00:00"/>
    <meta property="og:title" content="Автогаз може подорожчати на 5 гривень — асоціації виступили проти"/>
    <meta property="og:description" content="Організації, які об’єднують операторів ринку скрапленого газу, закликають керівництво країни не допустити підвищення ставок акцизного податку на скраплений газ і бензин."/>
  </head>
  <body>
    <article>
      <h1>Автогаз може подорожчати на 5 гривень — асоціації виступили проти</h1>
      <address>
        <time datetime="2019-12-09T11:39:00+00:00">09 Dec 2019, 11:39</time>
      </address>
      <p>Організації, які об'єднують операторів ринку скрапленого газу, закликають керівництво країни не допустити підвищення ставок акцизного податку на скраплений газ і бензин.</p>
      <p>Відкритий лист опублікований на <a href="https://www.facebook.com/uasg.com.ua/posts/2460296354238102?__xts__[0]=68.ARAbJwz9-77TLpS8a8fuaw82cHCKzT-lTZEB2kYIpRFOBbKVHw25HOd9ZoipK3UbCkf641fcm9DTySuYR-T3UtBdiT7kYryv5CJx-dlrxm5oBez5fMpTO4EZBJpvvvurSwRjIndloVU7u_xGjH4VpES2SpSgdLiYnQWpOdSe6k0y8nWxKAbpNnYYkj2t4oWsEw2IaybLS8taJ1dLr-Wd_YqJVESiPI4XbQiPCdfil7RNdmx0MvwN6_6WgEdvSs6V7TDkXsrofrjohBh2hK9W7rtcerWlbVAxTzSxBgfbRAA0AmtyZjd5zEkZuwYQ9M94hoQFRx9cPMq3df-Y-RXiFxRDJLWz&amp;__tn__=-R">Facebook-сторінці </a>"Української асоціації зрідженого газу" і підписаний також Європейською асоціацією скрапленого газу, Українською газомоторною асоціацією і "учасниками ринку скрапленого газу".</p>
      <p>Лист направлено президенту, голові парламенту, прем'єр-міністру та уряду.</p>
      <p>За розрахунками асоціації, запропоноване "Укртатнафтою" підвищення акцизів на пропан-бутан з 52 до 136 євро за тис. л призведе до зростання роздрібних цін автогазу на 4-5 грн/л.</p>
      <p>"Політика підвищення роздрібних цін може призвести до обмеження прав громадян обирати дешевший вид палива, ніж бензин", - вважають в асоціації.</p>
      <p>У УАЗГ апелюють до соціальних і екологічних наслідків можливого рішення про коригування акцизів.</p>
      <p>"Якщо таке трапиться, то Україна отримає не тільки черговий градус соціального невдоволення, але підштовхне на сумні висновки, що важливі системи в державі працюють неефективно, соціальний рівень життя людей може вирішуватися за рахунок окремо взятих приватних інтересів, а саме головних ідеологів цього проекту ПАТ"Укртатнафта", - йдеться у відкритому листі.<br/><br/><b>Нагадуємо</b>:<br/><br/><i>5 грудня Антимонопольний комітет направив обов’язкові до виконання <a href="https://www.epravda.com.ua/news/2019/12/5/654522/">рекомендації щодо зниження роздрібних цін на високооктанові бензини та дизельне пальне до крупних мереж АЗС. </a></i></p>
    </article>
  </body>
</html>