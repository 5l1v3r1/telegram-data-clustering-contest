<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/tylko-u-nas/10279137/holownia-na-prezydenta-dr-pietrzyk-zieniewicz-to-wybuzowalo-jak-korek-od-szampana.html"/>
    <meta property="og:site_name" content="Wprost"/>
    <meta property="article:published_time" content="2019-12-09T11:19:00+00:00"/>
    <meta property="og:title" content="Hołownia na prezydenta? Dr Pietrzyk-Zieniewicz: To wybuzowało jak korek od szampana"/>
    <meta property="og:description" content="W niedzielę 8 grudnia Szymon Hołownia ogłosił, że zamierza wystartować w zbliżających się wyborach prezydenckich. – W tej chwili jest taki jego moment, zdumienie, jakaś aprobata – nareszcie nie politykier, nie czyjś tam człowiek, a taki, który w mediach wspaniale potrafi się odnaleźć. Nic tylko słuchać – komentuje dr Ewa Pietrzyk-Zieniewicz z UW w rozmowie z Wprost.pl."/>
  </head>
  <body>
    <article>
      <h1>Hołownia na prezydenta? Dr Pietrzyk-Zieniewicz: To wybuzowało jak korek od szampana</h1>
      <address><time datetime="2019-12-09T11:19:00+00:00">09 Dec 2019, 11:19</time> by <a rel="author">WPROST.pl, Magdalena Frindt</a></address>
      <p>
        <b>W niedzielę 8 grudnia Szymon Hołownia ogłosił, że zamierza wystartować w zbliżających się wyborach prezydenckich. – W tej chwili jest taki jego moment, zdumienie, jakaś aprobata – nareszcie nie politykier, nie czyjś tam człowiek, a taki, który w mediach wspaniale potrafi się odnaleźć. Nic tylko słuchać – komentuje dr Ewa Pietrzyk-Zieniewicz z UW w rozmowie z Wprost.pl.</b>
      </p>
      <p>
        <b>Magdalena Frindt, Wprost.pl: Od tygodni pojawiały się w sferze medialnej informacje, z których wynikało, że Szymon </b>
        <a href="https://www.wprost.pl/tematy/10279407/szymon-holownia.html">Hołownia</a>
        <b> planuje wystartować w wyborach prezydenckich. Te domysły potwierdziły się wczoraj. Dziennikarz oświadczył, że „będzie ubiegał się o pracę u Polaków”. Kto może zagłosować na tego aspirującego polityka?</b>
      </p>
      <p>Dr Ewa Pietrzyk-Zieniewicz, Uniwersytet Warszawski: Rzeczywiście, mamy na pewno dużą nowinę na scenie politycznej. To zamiesza po stronie opozycyjnej – to pierwsza sprawa. Mam wrażenie, że tu chodzi o te głosy, które marzą się przede wszystkim <a href="https://www.wprost.pl/tematy/10247725/koalicja-obywatelska.html">Koalicji Obywatelskiej</a>, czyli centrowe. (…) W każdym razie Szymon Hołownia proponował wczoraj takie bardzo duże, spektakularne centrum. Sugerował, że będzie miejsce dla wszystkich, więc lewe skrzydło i prawe. To troszeczkę przypomina ten najlepszy czas <a href="https://www.wprost.pl/tematy/10127348/platforma-obywatelska.html">PO</a>, partii eklektycznej niewątpliwie – wtedy z sukcesami, tej „tuskowej Platformy” ze skrzydłami: z jednej strony Palikot, z drugiej Gowin. Także Szymon Hołownia zamiesza w centrum mam wrażenie i tak się w tej chwili usiłuje sytuować.</p>
      <p>
        <b>Czy Andrzej Duda może spać spokojnie?</b>
      </p>
      <p>Pierwszy raz mamy polityka tak wspaniale przygotowanego medialnie. Dlaczego mówię pierwszy raz? Na pewno był świetnie przygotowany Aleksander Kwaśniewski, bo to zwierzę polityczne z całą pewnością i rzeczywiście potrafił mówić porywająco, na pewno Donald Tusk dzisiaj, dałoby się jeszcze parę osób wymienić, ale w przypadku Szymona Hołowni widać jednak te lata praktyki dziennikarskiej, co tu dużo mówić. Widać taką umiejętność trzymania uwagi na sobie. Na razie będziemy Szymona Hołowni słuchać.</p>
      <p>Do bezpośredniej konfrontacji (z <a href="https://www.wprost.pl/tematy/10124501/prezydent-rp-andrzej-duda.html">Andrzejem Dudą</a> – red.) jeszcze daleko, a poza tym mam wrażenie, że do niej chyba nigdy nie dojdzie. Jeżeli miałabym dzisiaj oceniać to powiedziałabym, że tutaj na coś może liczyć <a href="https://www.wprost.pl/tematy/10141419/wladyslaw-kosiniak-kamysz.html">Władysław Kosiniak-Kamysz</a>. Bo w PO zamieszanie, bo po lewej stronie ciągle zamieszanie – czekamy na tego kandydata i czekamy – a fama głosi, że oni tam wcale się tak nie kochają i tak różowo nie jest. Jak to u trzech tenorów, prawda? A Kosiniak-Kamysz jakoś tam zwarł szeregi i na razie działa najspokojniej i do przodu i już jesteśmy z nim troszkę oswojeni.</p>
      <p>
        <b>Jak ocenia Pani pierwsze przemówienie Szymona Hołowni?</b>
      </p>
      <p>O Szymonie Hołowni wolałabym mówić za miesiąc, sześć tygodni. Bo w tej chwili to tak wybuzowało jak korek od szampana i wszyscy patrzymy, jak to będzie. To przemówienie było ciepłe, takie marketingowe. Nazwałabym je „Kochajmy się”, cytując wieszcza. To wszystko w sytuacji, kiedy Polacy są naprawdę zmęczeni polityką, politykami i co tu dużo mówić politykierstwem – niekiedy faktycznie obrzydliwym. I pojawia się taki nowy, przystojny, młody i w dodatku ciepły człowiek.</p>
      <p>Natomiast w przemówieniu naprawdę żadnych propozycji specjalnych nie było, ale nie oczekujmy – ono było pierwsze. Trzeba podkreślić, że na tle tej bogać tam debaty, którą nam zaproponowała PO (debata Małgorzaty Kidawy-Bońskiej i Jacka Jaśkowiaka – red.), to rzeczywiście inteligentny, świetny człowiek. W tej chwili jest taki jego moment, zdumienie, jakaś aprobata – nareszcie nie politykier, nie czyjś tam człowiek, a taki, który w mediach wspaniale potrafi się odnaleźć. Nic tylko słuchać.</p>
      <p>
        <b>Jak ocenia Pani formułę tego wczorajszego wydarzenia? Najpierw głos zabrał Hołownia, a następnie dziennikarka Radia Zet przeprowadziła z nim wywiad.</b>
      </p>
      <p>Będą szukać nowinek. Szymon Hołownia i jak sądzę jego otoczenie, za dobrze znają się na mediach i na tym, „jak to gra”, żeby przyciągnąć publiczność i uwagę przytrzymać, żeby nowych formuł nie szukano. Ale wczoraj czego by nie zrobił, tak czy inaczej byśmy go słuchali, bo tak fama głosiła (o starcie Hołowni w wyborach prezydenckich – red.), ale tak nie do końca dowierzaliśmy. Kiedyś inny dziennikarz Tomasz Lis miał takie poparcie, że mówiono: „Lis na prezydenta”. Ile to trwało? Tak około 6 tygodni i zaczęły iść te słupki w dół.</p>
      <p>
        <b>Szymon Hołownia zamierza finansować kampanię ze składek swoich zwolenników. Czy to może okazać się skuteczne?</b>
      </p>
      <p>To zależy, kto będzie zwolennikiem, ile on ma w kieszeni i ile byłby skłonny dać. Poczekałabym na szczegóły. Można nie mieć pieniędzy, przykładowo tylko mówię, jeśli np. duży portal telewizyjny, lepiej dwa – otworzy się na człowieka i będzie mu „liczył bardzo taniutko”. Naprawdę tutaj jest ileś możliwych rozwiązań, więc na razie mówiąc szczerze, uśmiecham się.</p>
      <p>
        <b>A wracając do rozpoznawalności?</b>
      </p>
      <p>Rozpoznawalność Szymona Hołowni jest naprawdę tylko w pewnych kręgach i zwłaszcza w pewnych grupach wiekowych. Ile razy słyszę: „Przecież Andrzej Duda też był nierozpoznawalny” – to mówiąc szczerze jestem już zirytowana. Dlatego, że po tylu latach, to już powinniśmy troszkę przysiąść i zdać sobie sprawę, nawet jako społeczeństwo – nie w tym rzecz, że to był Duda. Za nim stał ogromny autorytet <a href="https://www.wprost.pl/tematy/10123335/jaroslaw-kaczynski.html">prezesa Kaczyńskiego</a> i ambony. To nie chodziło o rozpoznawalność tego konkretnego polityka. Jaki autorytet stanie za Hołownią? Też jestem ciekawa. Jeśli to będą znaczące media, to prawdopodobnie „taniej będzie kosztować” i wylansować się mocno można.</p>
      <p>
        <b>Pojawiają się pierwsze porównania Szymona Hołowni do Wołodymyra Zełenskiego, który z komika stał się prezydentem Ukrainy. Obaj przeszli ze sfery mediów do polityki. Czy są inne punkty wspólne?</b>
      </p>
      <p>Nasuwają się analogie na pewno (…). Szymonowi Hołowni trzeba się dopiero przyjrzeć tak z perspektywy – czy my skądinąd sympatycznego i dobrego dziennikarza widzimy również w roli dobrego polityka? Jeśli chodzi o pana prezydenta Ukrainy to po pierwsze – on chyba sam się zdziwił, jak tym prezydentem został. Bywa tak niekiedy (śmiech). Po drugie – usiłuje debiutować i bardzo dobrze, to inteligentny człowiek. Na razie niczego więcej tu się powiedzieć nie da.</p>
      <p>
        <b>Dziękuję za rozmowę.</b>
      </p>
      <p>Dziękuję.</p>
      <related>
        <h4>Czytaj także:</h4>
        <a href="https://www.wprost.pl/wybory-prezydenckie-2020/10278951/lawina-komentarzy-po-decyzji-holowni-patrzcie-kto-boi-sie-najbardziej-intrygujacy-eksperyment.html"/>
      </related>
      <footer>Źródło: <a href="https://www.wprost.pl/">WPROST.pl</a></footer>
    </article>
  </body>
</html>