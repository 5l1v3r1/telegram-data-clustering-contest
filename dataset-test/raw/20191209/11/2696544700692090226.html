<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191209_Kijeloltek_az_idopontot_11_honapon_belul_a_harmadik_parlamenti_valasztas_johet_Izraelben"/>
    <meta property="og:site_name" content="HVG.hu"/>
    <meta property="article:published_time" content="2019-12-09T11:49:00+00:00"/>
    <meta property="og:title" content="Kijelölték az időpontot: 11 hónapon belül a harmadik parlamenti választás jöhet Izraelben"/>
    <meta property="og:description" content="Szerda éjfélig kellene kormányt alakítani, ha ez nem sikerül, akkor március elején jöhet a következő választás."/>
  </head>
  <body>
    <article>
      <h1>Kijelölték az időpontot: 11 hónapon belül a harmadik parlamenti választás jöhet Izraelben</h1>
      <address><time datetime="2019-12-09T11:49:00+00:00">09 Dec 2019, 11:49</time> by <a rel="author">hvg.hu/MTI</a></address>
      <p>
        <b>Szerda éjfélig kellene kormányt alakítani, ha ez nem sikerül, akkor március elején jöhet a következő választás.</b>
      </p>
      <p>A két legnagyobb párt, a jobboldali Likud és a centrista Kék-fehér megállapodása nyomán 2020. március 2-án rendezhetik az egy éven belüli harmadik rendkívüli <a href="https://hvg.hu/vilag/20191130_Ezrek_koveteltek_Netanjahu_lemondasat_a_telavivi_tuntetesen">parlamenti választást Izraelben</a>, ha szerda éjfélig senkinek nem sikerül kormányt alakítania.</p>
      <p>Az izraeli törvények szerint a kneszet feloszlatása után legkevesebb kilencven nappal lehet választásokat tartani, vagyis csak február 25-nél későbbre lehet kitűzni időpontot az újabb választásokhoz.</p>
      <p>A törvény szerint a választásokat mindig kedden kell tartani, de mivel március összes keddjén akadályok merülnek fel, a pártok végül egy hétfői nap mellett döntöttek, a lehetséges időszak kezdetén.</p>
      <p>A katonai rádió értesülése szerint az egyezkedés során a Kék-fehér párt sürgette a lehető leghamarabbi időpont kitűzését, hogy a lehetőségek szerint lerövidüljön a kneszet bizalmát élvező kormány nélküli, már több mint egy éve tartó időszak.</p>
      <p>A tervezett időpontot a következő napokban a kneszet többségének, legalább hatvanegy képviselőnek meg kell szavaznia ahhoz, hogy hivatalossá váljék. Ha elfogadják, akkor egy éven belül harmadszor tartanak parlamenti választásokat Izraelben, miután a pártok - az ország történetében először - egymás után két ízben, az április kilencedikén, majd a szeptember tizenhetedikén tartott választásokon létrejött parlamenti erőviszonyok alapján sem tudtak kormányt alakítani.</p>
    </article>
  </body>
</html>