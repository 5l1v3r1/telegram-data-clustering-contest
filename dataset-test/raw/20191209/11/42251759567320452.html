<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Ostali/a317062-WADA-izbacila-ruske-sportiste-na-cetiri-godine.html"/>
    <meta property="og:site_name" content="Sport Klub"/>
    <meta property="article:published_time" content="2019-12-09T11:37:00+00:00"/>
    <meta property="og:title" content="WADA izbacila ruske sportiste na četiri godine"/>
    <meta property="og:description" content="Izvršni odbor Svetske antidoping agencije je prihvatio predlog nezavisnog komiteta te Agencije koja je predložila da se zbog kršenja antidoping pravila ruski sportisti odstrane sa svih takmičenja u naredne četiri godine."/>
  </head>
  <body>
    <article>
      <h1>WADA izbacila ruske sportiste na četiri godine</h1>
      <h2>Izvršni odbor Svetske antidoping agencije je prihvatio predlog nezavisnog komiteta te Agencije koja je predložila da se zbog kršenja antidoping pravila ruski sportisti odstrane sa svih takmičenja u naredne četiri godine.</h2>
      <address><time datetime="2019-12-09T11:37:00+00:00">09 Dec 2019, 11:37</time> by <a rel="author">Marko Vlahović</a></address>
      <figure>
        <img src="https://sportklub.rs/Picture/171233/jpeg/Olimpijski-tim-Rusije-Sergej-Tetjuhin"/>
        <figcaption>
          <cite>Cameron Spencer/Getty Images</cite>
        </figcaption>
      </figure>
      <p>Šef ruske antidoping agencije Jurij Ganus je potvrdio za RIA Novosti da će ruski sportisti biti izbačeni na četiri godine. Ruska antidoping agencija je optužena da ne radi po pravilima Svetske agencije kao i da je manipulisala laboratorijskim podacima koje je dostavila istraživačima u januaru ove godine. To znači da ruski sportisti neće moći da se takmiče na letnjim Olimpijskim igrama 2020. u Tokiju i na zimskim Igrama 2022. u Pekingu.</p>
      <p>Komitet Svetske antidoping agencije je predložio da takođe članovi Ruskog olimpijskog komiteta dobiju zabranu prisustvovanja na svim velikim takmičenjima u naredne četiri godine.</p>
      <p>Inače ova zabrana se odnosi i na Svetsko prvenstvo u Kataru 2022. godine, ali ne i na Evropsko prvenstvo 2020. godine u fudbalu zato što UEFA kao kontinentalna organizacija nije definisana kao glavna organizacija koja organizuje sportske događaje. UEFA bi imala veliki problem da izbaci Rusiju sa Evropskog prvenstva, zato što je ta zemlja jedna od 12 domaćina tog takmičenja.</p>
      <p>Sportisti koji mogu da dokažu da nemaju veze sa doping skandalom u Rusiji moći će da se takmiče pod neutralnom zastavom. Ruski klubovi će moći nesmetano da se takmiče u kontinentalnim takmičenjima jer ona ne podležu ovoj zabrani.</p>
    </article>
  </body>
</html>