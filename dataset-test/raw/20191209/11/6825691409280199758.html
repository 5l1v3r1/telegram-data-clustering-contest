<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/politika/liberalu-sajudzio-siauliu-skyrius-lieka-be-vadovo-943257"/>
    <meta property="og:site_name" content="Kauno diena"/>
    <meta property="article:published_time" content="2019-12-09T11:52:00+00:00"/>
    <meta property="og:title" content="Liberalų sąjūdžio Šiaulių skyrius lieka be vadovo"/>
    <meta property="og:description" content="Opozicinio Liberalų sąjūdžio Šiaulių skyrius liko be pirmininko – ligšiolinis vadovas, olimpinių žaidynių bronzos medalio laimėtojas baidarininkas Aurimas Lankas stoja į Laisvės partiją."/>
  </head>
  <body>
    <article>
      <h1>Liberalų sąjūdžio Šiaulių skyrius lieka be vadovo</h1>
      <address><time datetime="2019-12-09T11:52:00+00:00">09 Dec 2019, 11:52</time> by <a rel="author" href="https://kauno.diena.lt/autoriai/milena-andrukaityte" target="_blank">Milena Andrukaitytė, Jūratė Skėrytė, BNS</a></address>
      <p>
        <b>Opozicinio Liberalų sąjūdžio Šiaulių skyrius liko be pirmininko – ligšiolinis vadovas, olimpinių žaidynių bronzos medalio laimėtojas baidarininkas Aurimas Lankas stoja į Laisvės partiją.</b>
      </p>
      <p>„Šiandien priėmiau sprendimą prisijungti prie Laisvės partijos. Matau, kad galime susiburti į komandą, kuri gali atnešti proveržį mūsų miestui. Todėl kviečiu kartu prisijungti ir kitus, tikinčius, kad Šiauliai gali geriau“, – pirmadienį feisbuke paskelbė A. Lankas.</p>
      <p>Liberalų sąjūdžio pirmininkė Viktorija Čmilytė-Nielsen pirmadienį BNS sakė, kad A. Lanko pasitraukimas jos nenustebino.</p>
      <p>„Aurimas Lankas jau kurį laiką, mano žiniomis, buvo labai atitolęs nuo skyriaus darbų, nuo skyriaus veiklos. Tiesą pasakius, nenustebino jo sprendimas. Šiauliai keitėsi iš tikrųjų sunkiai, to, kas dabar įvyko, laukiau jau nuo savivaldos rinkimų“, – sakė ji.</p>
      <p>Partijos vadovė teigė, kad Šiaulių miesto skyriaus veikla bus atkurta artimiausiu metu. Gruodžio 16 dieną rengiamas visuotinis susirinkimas, per jį ketinama priimti naujų narių, išrinkti skyriaus vadovybę. Laisvės partijos Šiaulių skyriaus steigiamasis susirinkimas vyks gruodžio 17 dieną.</p>
      <p>V. Čmilytės-Nielsen teigimu, Šiaulių liberalų skyrių neigiamai paveikė nelabai sėkmingi savivaldos rinkimai – gauti du mandatai taryboje.</p>
      <p>Buvęs Liberalų sąjūdžio kandidatas į Šiaulių miesto merus A. Lankas savo pasisakyme dėkoja buvusiai partijai už suteiktą galimybę įgyti politinės patirties ir linki sėkmės, tačiau sako, jog matydamas šiandieninį užsistovėjimą nusprendęs nepabijoti keistis.</p>
      <p>„Gyvenime esu kovotojas. O politikoje esu dėl vertybių, kuriomis tikiu. Matydamas, kas vyksta šiandieniniame Seime ir Vyriausybėje kasdien vis labiau įsitikinu, kad mes kaip šalis pradėsime sparčiau judėti į priekį tik tada, kai žmogus ir pagarba jam atsidurs dėmesio centre. Valdžia energiją (turėtų – BNS) skirti tam, kad paskatintų kuriantį ir dirbantį žmogų, o ne jam nurodinėti ir visaip jį varžyti“, – motyvus jungtis prie Laisvės partijos įvardijo olimpietis.</p>
      <p>Tuo metu buvusi Šiaulių vicemerė, viena iš buvusių skyriaus lyderių Giedrė Mendoza Herrera teigė, kad problemos Šiaulių skyriuje prasidėjo dar prieš savivaldos rinkimus.</p>
      <p>„Nėra lyderystės, kas imtųsi to vaidmens, ir nebuvo jokio ryšio su centru. Tad visi kas sau ir išsivaikščiojo. Mano asmeniniai motyvai buvo tai, kad šiek tiek išsiskyrė požiūriai, kokia linkme turime eiti. Kiek žinau ne vienas po to išėjo, kai aš išėjau“, – sakė ji.</p>
      <p>G. Mendoza Herrera partiją paliko gegužę.</p>
      <p>Laisvės partiją šiemet įkūrė nuo Liberalų sąjūdžio po nesutarimų su vadovybe atskilę politikai. Partijai vadovauja parlamentarė Aušrinė Armonaitė, jai priklauso sostinės meras Remigijus Šimašius.</p>
    </article>
  </body>
</html>