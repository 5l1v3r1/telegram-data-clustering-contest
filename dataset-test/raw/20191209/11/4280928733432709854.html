<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/automation/sa-blir-gruvmaskinsbolaget-dygnet-runt-fabrik-i-orebro-6981007"/>
    <meta property="og:site_name" content="Ny Teknik"/>
    <meta property="article:published_time" content="2019-12-09T11:45:00+00:00"/>
    <meta property="og:title" content="Så blir gruvmaskinsbolaget dygnet runt-fabrik i Örebro"/>
    <meta property="og:description" content="Atlas Copco-avknoppningen Epiroc bygger två fabriker i Örebro. I den ena av dem ska värmebehandling av bergborrmaskiner ske automatiserat hela dygnet."/>
  </head>
  <body>
    <article>
      <h1>Så blir gruvmaskinsbolaget dygnet runt-fabrik i Örebro</h1>
      <address><time datetime="2019-12-09T11:45:00+00:00">09 Dec 2019, 11:45</time> by <a rel="author">Tommy Harnesk</a></address>
      <slideshow>
        <figure>
          <img src="https://www.nyteknik.se/ponIltIpIv-1575551073/tekniknyheter/xjxl48-76b4bf6d-7347-4d75-9113-83888f655260/binary/original/76b4bf6d-7347-4d75-9113-83888f655260"/>
          <figcaption>Bergsborrningsrigg. Foto: Epiroc</figcaption>
        </figure>
        <figure>
          <img src="https://www.nyteknik.se/ponIltIpIv-1575551074/tekniknyheter/dcibox-b8bef6a4-eb70-4f8b-a97a-bf874f45fa80/binary/original/b8bef6a4-eb70-4f8b-a97a-bf874f45fa80"/>
          <figcaption>Från kontrolltornet i Örebro kan man i realtid styra maskiner i gruvor över hela världen. Foto: Epiroc</figcaption>
        </figure>
        <figure>
          <img src="https://www.nyteknik.se/ponIltIpIv-1575551075/tekniknyheter/nihtk1-044b1c47-2dc3-4154-8a81-63a2e79e0303/binary/original/044b1c47-2dc3-4154-8a81-63a2e79e0303"/>
          <figcaption>Vi vill kunna använda de senaste materialen som ofta kräver att man värmebehandlar med delvis andra metoder än vi gjort hittills, säger Epirocs Jonas Albertson. Foto: Epiroc</figcaption>
        </figure>
      </slideshow>
      <h4>Atlas Copco-avknoppningen Epiroc bygger två fabriker i Örebro. I den ena av dem ska värmebehandling av bergborrmaskiner ske automatiserat hela dygnet.</h4>
      <p>Epiroc utvecklar och tillverkar maskiner och utrustning för gruv- och infrastrukturbranscherna. Bolaget knoppades av från Atlas Copco 2018, och öppnade bland annat ett kontrolltorn i Örebro. Där kan kunder utforska och utveckla lösningar inom automation och informationshantering för sin gruvverksamhet.</p>
      <p>Örebroanläggningen är en av bolagets huvudsakliga tillverkningsenheter. Nu har man inlett en omfattande utbyggnad av den, i två parallella projekt.</p>
      <p>Det ena handlar om en ny, 1 400 kvadratmeters värmebehandlingsanläggning för bergborrmaskiner, som ska öppna i slutet av 2020.</p>
      <p>– Byggnaden är nästan på plats, men en del installationsarbete återstår. Vi räknar med att det blir klart för produktion under fjärde kvartalet nästa år, säger Jonas Albertson, vd på Epiroc Rock Drills och chef för bolagets Rocktec-division.</p>
      <h3>Stort fokus på energieffektivitet</h3>
      <p>Efter driftstart ska produktionen i värmebehandlingsanläggningen vara i gång dygnet runt.</p>
      <p>– Automationslösningarna i matningsanläggningarna gör att man i princip bara behöver övervaka processen på avstånd, även om det så klart är en del manuell logistik inblandad. Syftet med anläggningen är att vi ska ligga i framkant när det gäller material samt process- och produktionsutveckling. Det händer väldigt mycket på materialsidan, och vi vill kunna använda de senaste materialen som ofta kräver att man värmebehandlar med delvis andra metoder än vi gjort hittills, säger Jonas Albertson.</p>
      <p>Vid designen av värmebehandlingsanläggningen har man även lagt stort fokus på energieffektivitet.</p>
      <p>– En sådan här anläggning konsumerar väldigt mycket energi. Så i stället för att vädra bort överskottsvärmen, skickar vi ut den i Örebros fjärrvärmenät, säger Jonas Albertson.</p>
      <p>Det andra projektet omfattar en 10 000 kvadratmeters expansion av en separat fabrik i Örebro. Det blir en ny större byggnad där både montering och kontor ska inrymmas.</p>
      <related>
        <a href="https://www.nyteknik.se/premium/svenska-innovationen-ett-paradigmskifte-for-gruvindustrin-6969195"/>
      </related>
      <p>– Vi har förvärvat fastigheten som vi tidigare hyrde, och nu projekterar vi för utbyggnaden. Planerad byggstart är första kvartalet nästa år. Den här expansionen skapar kapacitet att få till flöden för nya produkter, främst maskiner för entreprenadverksamhet och prospektering, säger Jonas Albertson.</p>
      <p>Epiroc uppger också att produktionseffektiviteten kommer att stärkas genom utbyggnaden.</p>
      <p>– Dels handlar det om en övergång från stationerad montering till flödesmontering, och dels om en stor modularisering på produktnivå, förtydligar Jonas Albertson.</p>
      <hr/>
      <h4>Det här är Epiroc</h4>
      <p>Epiroc har avknoppats från Atlas Copcos affärsområde gruv- och bergbrytningsteknik och divisionen för hydraultillbehör. Man blev ett eget bolag och börsnoterades i juni 2018.</p>
      <p>Företaget utvecklar och tillverkar borraggregat, bergbrytnings- och anläggningsutrustning samt tillhandahåller service och förbrukningsartiklar, och samarbetar med kunder i fler än 150 länder.</p>
      <p>Örebro är ett av Epirocs globala tillverkningscentrum. Bolaget sysselsätter mer än 2 000 personer i staden, av en global arbetsstyrka på över 14 000.</p>
      <hr/>
      <related>
        <h4>Relaterade artiklar</h4>
        <a href="https://www.nyteknik.se/automation/experterna-vilka-ar-de-viktigaste-industritrenderna-6980663"/>
        <a href="https://www.nyteknik.se/premium/svenska-innovationen-ett-paradigmskifte-for-gruvindustrin-6969195"/>
        <a href="https://www.nyteknik.se/innovation/de-listade-ut-hur-man-3d-printar-glasforemal-6980085"/>
        <a href="https://www.nyteknik.se/premium/trucktillverkaren-kalmar-ska-lyfta-med-eldrift-6966252"/>
        <a href="https://www.nyteknik.se/premium/har-lar-sig-industrin-hackarnas-metoder-6949469"/>
      </related>
    </article>
  </body>
</html>