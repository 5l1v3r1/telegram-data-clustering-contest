<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-west-indies-t20-international-series-shivam-dube-joins-robin-uthappa-in-unique-t20-list-after-thiruvananthapuram-2891831.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T11:49:14+00:00"/>
    <meta property="og:title" content="INDvWI: रॉबिन उथप्पा के साथ एक खास क्लब में शामिल हुए शिवम दुबे"/>
    <meta property="og:description" content="टीम इंडिया के युवा क्रिकेटर शिवम दुबे पिछले कुछ समय से चर्चा में हैं। इस ऑलराउंडर खिलाड़ी को बांग्लादेश के खिलाफ टी20 इंटरनेशनल सीरीज में भारत की ओर से डेब्यू करने का मौका मिला। शिवम को वेस्टइंडीज के..."/>
  </head>
  <body>
    <article>
      <h1>INDvWI: रॉबिन उथप्पा के साथ एक खास क्लब में शामिल हुए शिवम दुबे</h1>
      <address><time datetime="2019-12-09T11:49:14+00:00">09 Dec 2019, 11:49</time> by <a rel="author">लाइव हिन्दुस्तान टीम,नई दिल्ली</a></address>
      <p>टीम इंडिया के युवा क्रिकेटर शिवम दुबे पिछले कुछ समय से चर्चा में हैं। इस ऑलराउंडर खिलाड़ी को बांग्लादेश के खिलाफ टी20 इंटरनेशनल सीरीज में भारत की ओर से डेब्यू करने का मौका मिला। शिवम को वेस्टइंडीज के खिलाफ मौजूदा सीरीज के दूसरे टी20 इंटरनेशनल मैच में रविवार को तीसरे नंबर पर बल्लेबाजी का मौका मिला और उन्होंने 54 रनों की शानदार पारी खेली। कप्तान विराट ने शिवम को बैटिंग ऑर्डर में ऊपर भेजा और भारत को इसका फायदा भी मिला। इस पारी के साथ ही शिवम रॉबिन उथप्पा के साथ एक खास क्लब में शामिल हो गए।</p>
      <p>तिरुवनंतपुरम के ग्रीनफील्ड इंटरनेशनल स्टेडियम पर शिवम ने 30 गेंद पर 54 रन बनाए और इस दौरान तीन चौके और चार छक्के जड़े। हालांकि फिर भी भारत को इस मैच में आठ विकेट से हार का सामना करना पड़ा। शिवम महज दूसरे ऐसे भारतीय बल्लेबाज बन गए हैं, जिसने टी20 फॉरमैट में पहली हाफसेंचुरी इंटरनेशनल लेवल पर जड़ी हो। शिवम से पहले ऐसा सिर्फ रॉबिन उथप्पा ने किया है। उथप्पा ने भी टी20 फॉरमैट में पहली हाफसेंचुरी सीधे इंटरनेशनल लेवल पर जड़ी थी।</p>
      <p>
        <b>
          <a href="https://www.livehindustan.com/cricket/story-india-vs-west-indies-t20-series-shivam-dube-on-his-batting-order-says-rohit-sharma-helped-him-during-his-inning-2891628.html">INDvWI: शिवम दुबे ने बताया मैदान पर किसकी सलाह आई काम</a>
        </b>
      </p>
      <p>
        <b>
          <a href="https://www.livehindustan.com/cricket/story-pakistan-nasir-jamshed-will-be-tried-in-a-uk-court-in-a-spot-fixing-bribery-case-2891544.html">फिक्सिंग-रिश्वत मामले में पाक के इस खिलाड़ी पर अदालत में चलेगा ट्रायल</a>
        </b>
      </p>
      <p>शिवम मुंबई के लिए काफी टी20 मैच खेल चुके हैं, लेकिन कभी वो हाफसेंचुरी नहीं जड़ पाए थे। मैच के बाद शिवम ने कहा, 'मुझे उप-कप्तान रोहित शर्मा ने बल्लेबाजी से पहले अहम सलाह दी थी जो काफी काम आई। मेरे लिए तीसरे नंबर पर बल्लेबाजी का मौका मिलना बहुत बड़ी बात है। शुरुआत में मुझपर काफी दबाव था क्योंकि ये इंटरनेशनल मैच है। लेकिन बाद में रोहित भाई ने मुझे मजबूती और बिना डर से खेलने के लिए प्रेरित किया। उनके जैसे सीनियर खिलाड़ी से ऐसी सलाह मिलना बड़ी बात होता है।' <br/> </p>
    </article>
  </body>
</html>