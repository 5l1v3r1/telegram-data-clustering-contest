<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/ryska-dopningsskandalen-detta-har-hant-5469914.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T11:08:33+00:00"/>
    <meta property="og:title" content="Ryska dopningsskandalen – detta har hänt"/>
    <meta property="og:description" content="Dopning Det började med visselblåsare i friidrott. McLaren-rapporten satte sedan rysk idrott rejält i gungning efter avslöjandena i OS i Sotji 2014.Nu har Ryssland stängts av på nytt efter nya misstan"/>
  </head>
  <body>
    <article>
      <h1>Ryska dopningsskandalen – detta har hänt</h1>
      <h2>Dopning Det började med visselblåsare i friidrott. McLaren-rapporten satte sedan rysk idrott rejält i gungning efter avslöjandena i OS i Sotji 2014.Nu har Ryssland stängts av på nytt efter nya misstankar.Här är bakgrunden till den ryska dopningsskandalen.</h2>
      <address><time datetime="2019-12-09T11:08:33+00:00">09 Dec 2019, 11:08</time> by <a rel="author">Ingela Ahlberg/TT</a></address>
      <figure>
        <img src="https://img10.ntm.eu/unt/public/img/5469915/1209121004/den-ryska-flaggan-far-sannolik?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Matt Slocum/AP/TT | Den ryska flaggan får sannolikt inte hissas i OS i Tokyo nästa år efter att Wada stängt av rysk idrott. Arkivbild.</figcaption>
      </figure>
      <p>På måndagen beslutade Internationella antidopningsorganisationen Wada att stänga av rysk idrott i fyra år.</p>
      <p>Förslaget kom från en oberoende granskningskommitté inom Wada.</p>
      <h3>Visselblåsare i friidrott</h3>
      <p>Den utbredda ryska dopningshärvan blev först känd inom friidrotten 2014 då 800-meterslöparen Julia Stepanova och hennes make Vitalij Stepanov, som hade jobbat åt den ryska antidopningsorganisationen, vittnade om dopning och korruption inom rysk friidrott. Wada startade en oberoende utredning ledd av juristen Richard McLaren.</p>
      <h3>McLaren-rapporten</h3>
      <p>McLarens rapport visade hur rysk dopning hade beordrats och möjliggjorts av den ryska regeringen under OS 2012, friidrotts-VM 2013, OS 2014 och sim-VM 2015. Rapporten ledde till att Wada stängde av Rysslands antidopningsbyrå Rusada och dopningslaboratoriet i Moskva.</p>
      <p>Internationella friidrottsförbundet stängde av ryska friidrottare från internationellt tävlande i november 2015 och den avstängningen gäller fortfarande. Ett stort antal ryska friidrottare har getts tillåtelse att tävla internationellt under neutral flagg.</p>
      <p>33 ryska olympier stängdes av från OS på livstid. Ryssland har tvingats lämna tillbaka 15 medaljer, varav sex guld, från hemma-OS i Sotji 2014.</p>
      <h3>OS-deltagande</h3>
      <p>Till sommar-OS i Rio 2016 fick varje idrott besluta om ryskt deltagande. 271 ryska idrottare deltog.</p>
      <p>Ryssland stoppades från vinter-OS i Pyeongchang 2018, däremot fick 168 ryska aktiva delta under neutral flagg. Efter OS hävde Internationella olympiska kommittén (IOK) avstängningen då bara två av de 168 ryska deltagarna åkt fast för dopning.</p>
      <h3>Wada hävde avstängningen</h3>
      <p>Den 20 september 2018 hävde Wada avstängningen av Rusada. Villkoret var att Wada skulle få tillgång till den ryska antidopningsorganisationens data kring dopningstester, vilket man fick i januari 2019.</p>
      <p>I september bad Wada om förtydligande kring en del data efter att ha funnit brister och oegentligheter. Därefter har Wada hittills gått vidare med 47 av 145 misstänkta dopningsfall.</p>
      <h3>Får inte arrangera mästerskap</h3>
      <p>I november föreslog Wadas granskningskommitté att rysk idrott skulle stängas av i fyra år. Förslaget innebar bland annat att ryska idrottare och tränare bara skulle få delta i stora mästerskap om de kan bevisa att de inte finns med i McLaren-rapporten, inte har lämnat positiva dopningsprov eller att deras dopningsprover inte manipulerats. I så fall skulle de ryska idrottarna få delta under neutral flagg.</p>
      <p>På måndagen beslutade Wadas styrelse att godkänna granskningskommitténs förslag.</p>
      <p>Där ingår också att Ryssland inte får arrangera stora mästerskap (undantaget är redan beslutade mästerskap som inte kan flyttas) eller söka stora mästerskap som OS 2032. Fotbolls-EM nästa år, där S:t Petersburg är en av värdstäderna, påverkas dock inte.</p>
    </article>
  </body>
</html>