<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191209_Magyarorszagra_jon_a_feltalalo_aki_legdeszkaval_atrepulte_a_La_Manche_csatornat"/>
    <meta property="og:site_name" content="HVG.hu"/>
    <meta property="article:published_time" content="2019-12-09T11:54:00+00:00"/>
    <meta property="og:title" content="Magyarországra jön a feltaláló, aki légdeszkával átrepülte a La Manche csatornát"/>
    <meta property="og:description" content="A francia Franky Zapata a 2020-as Brain Bar egyik vendége lesz."/>
  </head>
  <body>
    <article>
      <h1>Magyarországra jön a feltaláló, aki légdeszkával átrepülte a La Manche csatornát</h1>
      <address><time datetime="2019-12-09T11:54:00+00:00">09 Dec 2019, 11:54</time> by <a rel="author">hvg.hu</a></address>
      <p>
        <b>A francia Franky Zapata a 2020-as Brain Bar egyik vendége lesz.</b>
      </p>
      <p>Körvonalazódik a jövő évi Brain Bar előadóinak a listája. 2020-ban hatodik alkalommal rendezik meg a jövőfesztivált, amely olyan kérdésekre keresi majd a választ, hogy tudnánk-e internet nélkül élni, indokolatlan-e a globális felmelegedés körüli pánik, illetve hogy tényleg a fiatalok mentik-e meg majd a bolygót.</p>
      <p>A kétnapos esemény első tíz előadóját nemrég jelentették be. E szerint felszólal majd a különc francia feltaláló, Franky Zapata, aki idén nyáron saját készítésű légdeszkáján szelte át a La Manche csatornát. Jön a Moleskine jegyzetfüzetek megalkotója, Maria Sebregondi.</p>
      <p>Megkerülhetetlen téma lesz a klímaváltozás, jön a tízéves kaliforniai Ryan Hickman, aki szemétszedő vállalkozást indított, és egész partszakaszokat tisztított meg a hulladéktól. És itt lesz Bjørn Lomborg dán közgazdász is, a <i>Szkeptikus környezetvédő</i> című nagy visszhangot kiváltott könyv szerzője, aki úgy véli, a költséges nemzetközi egyezményeknél sokkal hatékonyabban is küzdhetnénk a klímaváltozás ellen.</p>
      <p>A fellépők között lesz Tim Maughan sci-fi író, Andrea Jones-Rooy artista, stand-up-os és az adattudományok szakértőkre. A trendi gyereknevelés hátulütőiről beszél majd a hatgyerekes svéd pszichiáter, David Eberhard, Lital Shemesh izraeli újságíró, ex-katona pedig arról, hogy hogyan szállhatunk szembe a legvadabb előítéletekkel.</p>
      <related>
        <a href="https://hvg.hu/kultura/20190730_Ez_mar_a_harmadik_vilaghaboru_es_eszre_sem_vesszuk"/>
        <a href="https://hvg.hu/elet/20190618_A_nok_menthetik_meg_az_iszlamot_interju_Sherin_Khankan_imammal"/>
      </related>
    </article>
  </body>
</html>