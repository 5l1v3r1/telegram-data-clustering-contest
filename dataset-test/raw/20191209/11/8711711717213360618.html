<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naftemporiki.gr/story/1541126/erntogan-suria-stoxos-mas-i-egkatastasi-enos-ekat-prosfugon-sti-zoni-asfaleias"/>
    <meta property="og:site_name" content="naftemporiki.gr"/>
    <meta property="article:published_time" content="2019-12-09T11:59:11+00:00"/>
    <meta property="og:title" content="Ερντογάν-Συρία: Στόχος μας η εγκατάσταση ενός εκατ. προσφύγων στη ζώνη ασφαλείας"/>
    <meta property="og:description" content="Η Τουρκία στοχεύει να εγκαταστήσει ένα εκατομμύριο Σύρους πρόσφυγες πολέμου στην περιοχή της βόρειας Συρίας όπου εξαπέλυσε στρατιωτική εισβολή τον Οκτώβριο, δήλωσε ο Τούρκος πρόεδρος, Ρετζέπ Ταγίπ Ερντογάν."/>
  </head>
  <body>
    <article>
      <h1>Ερντογάν-Συρία: Στόχος μας η εγκατάσταση ενός εκατ. προσφύγων στη ζώνη ασφαλείας</h1>
      <address>
        <time datetime="2019-12-09T11:59:11+00:00">09 Dec 2019, 11:59</time>
      </address>
      <p>Η Τουρκία στοχεύει να εγκαταστήσει ένα εκατομμύριο Σύρους πρόσφυγες πολέμου στην περιοχή της βόρειας Συρίας όπου εξαπέλυσε στρατιωτική εισβολή τον Οκτώβριο, δήλωσε ο Τούρκος πρόεδρος, Ρετζέπ Ταγίπ Ερντογάν.</p>
      <p>Σε συνέντευξη που παραχώρησε στο κρατικό ραδιοτηλεοπτικό δίκτυο TRT, ανέφερε ότι η Άγκυρα θα χρηματοδοτήσει την επανεγκατάσταση αυτή των προσφύγων μόνη της, εάν οι σύμμαχοι δεν παράσχουν στήριξη.</p>
      <p>Η Τουρκία εξαπέλυσε στις 9 Οκτωβρίου στρατιωτική επίθεση εναντίον της κουρδικής πολιτοφυλακής του YPG, στη βορειοανατολική <a href="https://www.naftemporiki.gr/k/suria-%CF%83%CF%85%CF%81%CE%AF%CE%B1">Συρία. </a>Μετά την κατάληψη μιας λωρίδας γης στη συριακή επικράτεια μήκους 120 χλμ και πλάτους περίπου 30 χλμ, σε μια περιοχή που εκτείνεται μεταξύ των πόλεων Ρας αλ Αϊν και Τελ Αμπιάντ, υπέγραψε χωριστές συμφωνίες με τις Ηνωμένες Πολιτείες και τη Ρωσία για να σταματήσει την επίθεση.</p>
      <p>Η Άγκυρα έχει αναφέρει στο παρελθόν ότι θα μπορούσε να εγκαταστήσει έως και 2 εκατομμύρια Σύρους πρόσφυγες σε μια «ζώνη ασφαλείας» μήκους 444 χλμ, που στοχεύει να δημιουργήσει στη βορειοανατολική Συρία, κι έχει επανειλημμένα παροτρύνει τους συμμάχους της στο ΝΑΤΟ να χορηγήσουν οικονομική βοήθεια για τα εν λόγω σχέδιά της.</p>
      <p>Η Τουρκία φιλοξενεί σήμερα περισσότερους από 3,5 εκατομμύρια πρόσφυγες από τη Συρία. Τούρκοι αξιωματούχοι δεν έχουν διευκρινίσει πότε θα αρχίσει η επανεγκατάσταση των προσφύγων.</p>
      <p>«Το τουρκικό έθνος μπορεί να πραγματοποιήσει ένα υποδειγματικό βήμα μεταξύ Ρας αλ Αϊν και Τελ Αμπιάντ» δήλωσε ο Ερντογάν στη συνέντευξή του στο TRT, κρατώντας έναν χάρτη της περιοχής, που είχε σχεδιασμένα σημάδια.</p>
      <p>«Η εγκατάσταση ενός εκατομμυρίου ανθρώπων μεταξύ Τελ Αμπιάντ και Ρας αλ Αϊν, αυτός είναι ο στόχος μας στη ζώνη ασφαλείας, αυτό είναι το σχέδιό μας» είπε.</p>
      <p>Την περασμένη εβδομάδα, ο Τούρκος πρόεδρος συναντήθηκε με τους ομολόγους του, την καγκελάριο της Γερμανίας Άγκελα Μέρκελ, τον Γάλλο πρόεδρο Εμανουέλ Μακρόν και τον Βρετανό πρωθυπουργό Μπόρις Τζόνσον, στο περιθώριο της συνόδου κορυφής του ΝΑΤΟ στο Λονδίνο, για να συζητήσει τις εξελίξεις στη Συρία και το σχέδιό του για τη δημιουργία της «ζώνης ασφαλείας».</p>
      <p>Μετά τη σύνοδο κορυφής, ο Ερντογάν ανέφερε ότι μία χώρα, την οποία δεν κατονόμασε, δεσμεύθηκε να υποστηρίξει το σχέδιο, αλλά η <a href="https://www.naftemporiki.gr/k/germania-%CE%B3%CE%B5%CF%81%CE%BC%CE%B1%CE%BD%CE%AF%CE%B1">Γερμανία, </a>η <a href="https://www.naftemporiki.gr/k/gallia-%CE%B3%CE%B1%CE%BB%CE%BB%CE%AF%CE%B1">Γαλλία </a>και η Βρετανία δεν το έπραξαν. Είχε προηγουμένως πει ότι το Κατάρ μπορεί να το υποστηρίξει.</p>
      <p>Η Ευρωπαϊκή Ένωση και οι νατοϊκοί σύμμαχοι της Τουρκίας έχουν απορρίψει τα αιτήματα της Άγκυρας για οικονομική βοήθεια και καταδίκασαν την τουρκική στρατιωτική επίθεση, η οποία ανέφεραν ότι ενδέχεται να εμποδίσει τον πόλεμο ενάντια στους τζιχαντιστές του Ισλαμικού Κράτους στη Συρία. Η Τουρκία απέρριψε τις ανησυχίες αυτές.</p>
      <p>
        <i>Πηγές: ΑΜΠΕ, Reuters, Anadolu</i>
      </p>
    </article>
  </body>
</html>