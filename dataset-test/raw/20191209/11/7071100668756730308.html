<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/wydarzenia/artykuly/594798,olsztyn-prezydent-malkowski-sedzia-miesiac-na-napisanie-uzasadnienia-wyroku.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T11:55:00+00:00"/>
    <meta property="og:title" content="Seksafera w Olsztynie. Wyrok w sprawie Małkowskiego odroczony"/>
    <meta property="og:description" content="Do 13 grudnia Sąd Okręgowy w Olsztynie odroczył w poniedziałek ogłoszenie wyroku w apelacyjnej sprawie byłego prezydenta Olsztyna Czesława Małkowskiego."/>
  </head>
  <body>
    <article>
      <h1>Seksafera w Olsztynie. Wyrok w sprawie Małkowskiego odroczony</h1>
      <h2>Do 13 grudnia Sąd Okręgowy w Olsztynie odroczył w poniedziałek ogłoszenie wyroku w apelacyjnej sprawie byłego prezydenta Olsztyna Czesława Małkowskiego.</h2>
      <address>
        <time datetime="2019-12-09T11:55:00+00:00">09 Dec 2019, 11:55</time>
      </address>
      <figure>
        <img src="https://s8.dziennik.pl/pliki/12235000/12235217-czeslaw-malkowski-na-sali-rozpraw-900-554.jpg"/>
        <figcaption>Czesław Małkowski na sali rozpraw / Polska Agencja Prasowa / Tomasz Waszczuk</figcaption>
      </figure>
      <p>Redakcja Dziennik.pl</p>
      <p><i>Jestem niewinny, absolutnie niewinny</i> - powiedział <b>Małkowski </b>po wyjściu z sali rozpraw i nie rozmawiał więcej z dziennikarzami.</p>
      <p>Iwona Kruszewska, prokurator oskarżająca Małkowskiego, powiedziała, że nie może ujawnić co się wydarzyło na sali rozpraw, ponieważ sprawa toczyła się z wyłączeniem jawności.</p>
      <p>Wyrok ma zostać ogłoszony w piątek w południe. Jego uzasadnienie także będzie niejawne.</p>
      <p>Prokurator w apelacji domaga się uchylenia wyroku uniewinniającego, tego samego chce pokrzywdzona. <b>Małkowski </b>nie wniósł apelacji co jest jednoznaczne z tym, że uznaje wyrok uniewinniający za słuszny.</p>
      <p>Od 11 lat były prezydent Olsztyna Czesław Małkowski jest <b>oskarżany o zgwałcenie urzędniczki ratusza</b>, która była w ciąży. W pierwszym rozpoznaniu sprawy przez sąd w Ostródzie Małkowski został skazany na 5 lat więzienia, w ponownym procesie - który w grudniu zakończył się w Olsztynie – został uniewinniony.</p>
      <p>Małkowski konsekwentnie twierdzi, że jest niewinny. W lokalnej gazecie przed laty przyznał się jedynie do romansu z urzędniczką i porównał swoją sytuację w tym względzie do Billa Clintona.</p>
      <p>Nie wiadomo, z jakiego powodu Małkowski został<b> skazany w Ostródzie, a uniewinniony w Olsztynie </b>– sprawa toczyła się za zamkniętymi drzwiami. Rzecznik sądu i prokurator informowali wcześniej, że w olsztyńskim procesie "materiał dowodowy został pogłębiony".</p>
      <p>W czasie procesów o seksaferę Małkowski trzy razy startował w wyborach samorządowych i za każdym razem przegrywał walkę o fotel prezydenta Olsztyna w drugiej turze. Małkowski jest obecnie olsztyńskim radnym. Zgodził się na podawanie nazwiska.</p>
    </article>
  </body>
</html>