<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/stiri/life/restaurantele-din-arabia-saudita-nu-vor-mai-fi-obligate-sa-aiba-intrari-separate-in-functie-de-sex-19193389"/>
    <meta property="og:site_name" content="Profit.ro"/>
    <meta property="article:published_time" content="2019-12-09T11:16:00+00:00"/>
    <meta property="og:title" content="Restaurantele din Arabia Saudită nu vor mai fi obligate să aibă intrări separate în funcție de sex"/>
    <meta property="og:description" content="Restaurantele din Arabia Saudită nu vor mai fi obligate să aibă intrări separate în funcție de sex, au anunțat duminică autoritățile, care au luat astfel o nouă măsuri de relaxare a unora dintre cele mai stricte reguli sociale din lume, în cadrul modernizării statului, transmite Reuters."/>
  </head>
  <body>
    <article>
      <h1>Restaurantele din Arabia Saudită nu vor mai fi obligate să aibă intrări separate în funcție de sex</h1>
      <address><time datetime="2019-12-09T11:16:00+00:00">09 Dec 2019, 11:16</time> by <a rel="author">Profit.ro</a></address>
      <p>
        <b>Restaurantele din Arabia Saudită nu vor mai fi obligate să aibă intrări separate în funcție de sex, au anunțat duminică autoritățile, care au luat astfel o nouă măsuri de relaxare a unora dintre cele mai stricte reguli sociale din lume, în cadrul modernizării statului, transmite Reuters.</b>
      </p>
      <p>Până acum, legislația din Arabia Saudită prevedea că toate restaurantele trebuie să aibă o intrare pentru familii și femei și alta pentru bărbații singuri. Ministerul pentru municipalități și afaceri rurale a anunțat pe Twitter că această regulă nu mai este obligatorie, scrie <a href="http://News.ro/">News.ro</a>.</p>
      <p>De-a lungul deceniilor, bărbații și femeile fără legături de rudenie nu au avut dreptul să se afle împreună în locuri publice, în cadrul regulilor stricte impuse de clerici și poliția religioasă.</p>
      <p>Dar prințul moștenitor Mohammed bin Salman a relaxat restrucțiile, permițând femeilor să șofeze și să participe la evenimente publice de divertisment, iar unii critici au fost chiar arestați.</p>
      <p>Segregarea a fost relaxată treptat în ultimul an, astfel încât restaurantele, cafenelele, centrele de conferințe și sălile de concerte nu au mai aplicat cu strictețe regula.</p>
      <p>Un purtător de cuvânt al ministerului nu a precizat dacă vor fi eliminate și zonele separate de luat masa din interiorul restaurantelor. Noile reguli nu sunt obligatorii, ceea ce înseamnă că restaurantele vor putea să mențină în continuare intrările separate, dacă proprietarii vor dori acest lucru.</p>
      <p>Nu a avut loc un anunț și pentru alte instituții publice, cum ar fi școlile sau spitalele, care vor rămâne probabil segregate, deocamdată.</p>
      <p>Arabia Saudită, una dintre țările cele mai segregate în funcție de sex din lume, a eliminat deja sistemul de tutelă care impunea ca toate femeile să aibă aprobarea unei rude de sex masculin pentru deciziile importante, dar se mențin încă unele restricții.</p>
      <p>Deschiderea socială a fost însoțită de combaterea dizidenților, fiind arestați zeci de clerici, intelectuali și activiști, inclusiv femei care au făcut campanie pentru unele dintre libertățile care au fost acordate ulterior.</p>
      <p>Au apărut totodată îngrijorări legate de o posibilă opoziție din partea conservatorilor, dar aceasta a fost deocamdată redusă.</p>
      <p>Prințul moștenitor, în vârstă de 34 de ani, este conducătorul de facto al regatului. Dacă îl va înlocui pe tatăl său, regele Salman, prințul va fi primul monarh saudit al unei noi generații, după o succesiune de șase frați care au domnit din 1953.</p>
      <p>Reputația de reformator îndrăzneț a prințului moștenitor, a fost afectată în Occident de asasinarea jurnalistului saudit Jamal Khashoggi, stabilit în Statele Unite, care a fost ucis anul trecut de agenți saudiți în consulatul regatului din Istanbul.</p>
    </article>
  </body>
</html>