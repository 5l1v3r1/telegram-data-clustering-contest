<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://formula.hu/f1/2019/12/09/alapveto-problema-lehet-a-2021-es-autokkal"/>
    <meta property="og:site_name" content="Formula.hu"/>
    <meta property="article:published_time" content="2019-12-09T11:42:00+00:00"/>
    <meta property="og:title" content="Alapvető probléma lehet a 2021-es autókkal"/>
    <meta property="og:description" content="Az új koncepciók aerodinamikailag instabilak, ezért „mocskosul nehéz lesz” vezetni azokat – állítja egy technikai igazgató, aki szerint a bemutatott modellnek kevés köze van a szabálykönyvhöz."/>
  </head>
  <body>
    <article>
      <h1>Alapvető probléma lehet a 2021-es autókkal</h1>
      <h2>Az új koncepciók aerodinamikailag instabilak, ezért „mocskosul nehéz lesz” vezetni azokat – állítja egy technikai igazgató, aki szerint a bemutatott modellnek kevés köze van a szabálykönyvhöz.</h2>
      <address><time datetime="2019-12-09T11:42:00+00:00">09 Dec 2019, 11:42</time> by <a rel="author">Vaszilykó Péter, fotó: DPPI</a></address>
      <p>14 hónap múlva versenypályára kellene gurulniuk azoknak az újgenerációs versenyautóknak, amiket az F1 és az FIA közösen megálmodott, ám van, aki szerint a koncepció jelenleg alapvető problémákkal küzd. Andy Green, a Racing Point technikai igazgatója azt állítja, a szabálykönyv által meghatározott keretek között gyakorlatilag lehetetlen lesz olyan autót építeniük, ami úgy felel meg a 2021-től alkalmazott filozófiának, hogy eközben jól vezethető marad.</p>
      <p>„Az első szárny körül vannak területek, amelyeken segítene némi szabadság. Az autó eleje környékén annyira szigorúak [az előírások], hogy az a vezethetőségre is hatással lesz. Mocskosul kemény lesz versenyezni ezekkel az autókkal. Ha kicsit szabadabb kezet kapnánk, akkor úgy oldhatnánk meg ezt a problémát, hogy eközben nem térünk el a szívóhatással operáló, kevés koszos levegőt generáló autó filozófiájától.”</p>
      <p>Az Autosport kérése a szakember tovább részletezte a koncepció problémáját. „Aerodinamikailag eléggé instabil lesz, ami nem hiszem, hogy jó dolog lenne. Olyan autókra lenne szükség, amelyek kiszámíthatóbban viselkednek, amiket a pilóták egy egyértelmű határig elvezethetnek, és amikkel lehet csatázni. Azok alapján, amiket eddig láttam, a fentiek közül egyik sem lesz igaz 2021-re. Az autó a saját légáramlásaitól szenved.”</p>
      <p>Green azt állítja, a csapatoknak minimális hatása volt az alakuló szabályokra, pedig bizonyos területeknek jót tenne némi demokrácia. „Nem volt beleszólásunk, pedig vannak olyan alapvető problémák, amelyeken dolgozni kellene. Szerintem a koncepció megvalósítható, de a fogalmazáson változtatni kellene, hogy a szabályok tükrözzék a szándékot. Amit szavakkal leírtak és amit 2021-es modellként bemutattak, az két különböző dolog. Bizonyos területeken annyira szigorúak, hogy szinte lehetetlen bármit is létrehozni” – sorolta a problémákat.</p>
    </article>
  </body>
</html>