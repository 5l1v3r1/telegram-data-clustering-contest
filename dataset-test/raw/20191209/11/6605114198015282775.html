<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/kitort-egy-vulkan-uj-zelandon-sokan-eltuntek-2080101/"/>
    <meta property="og:site_name" content="SZOLJON"/>
    <meta property="article:published_time" content="2019-12-09T11:40:00+00:00"/>
    <meta property="og:title" content="Kitört egy vulkán Új-Zélandon, öten meghaltak (videó)"/>
    <meta property="og:description" content="Ötven turista a tűzhányón lehetett, amikor kitört, sok embert még keresnek."/>
  </head>
  <body>
    <article>
      <h6 class="kicker">FRISSÍTVE</h6>
      <h1>Kitört egy vulkán Új-Zélandon, öten meghaltak (videó)</h1>
      <address>
        <time datetime="2019-12-09T11:40:00+00:00">09 Dec 2019, 11:40</time>
      </address>
      <h4>Kitört a fehér-szigeti vulkán hétfőn Új-Zélandon, a rendőrség legfrissebb tájékoztatása szerint a természeti csapásban legalább öt ember meghalt, és kétszámjegyűre tehető az eltűntek száma.</h4>
      <p>John Tims rendőrségi parancsnok szerint továbbra sem világos, hogy pontosan hányan maradtak a szigeten vagy tűntek el – nem lehet velük felvenni a kapcsolatot -, de korábbi hírekkel ellentétben nem százan, hanem legfeljebb ötvenen voltak a tűzhányón vagy körülötte, amikor kitört. Az ausztrál média értesülései szerint 24 ausztrál volt a szigeten.</p>
      <p>Tims azt mondta, hogy</p>
      <blockquote>18 túlélőt menekítettek ki a szigetről, és többségük megsérült, egyesek komoly égési sérüléseket szenvedtek. Mind a halottak, mind a sérültek és az eltűntek között vannak új-zélandiak és külföldiek egyaránt.</blockquote>
      <p>Egyesek közülük turisták, akik a világ egyik legnagyobb óceánjárójaként számon tartott Ovation of the Seas hajóval érkeztek, amelyet Royal Carribbean International vállalat működtet.</p>
      <p>Az Északi-sziget keleti partvidékétől mintegy 50 kilométerre, Aucklandtől 270 kilométerre található Fehér-sziget – maori nyelven Whaakari – tűzhányója helyi idő szerint vasárnap délután, 2.11-kor tört ki. Brad Scott vulkanológus jelentősnek minősítette a vulkánkitörést. A tűzhányó fölé 3,6 kilométeres a gőz- és hamufelhő emelkedett.</p>
      <figure>
        <img src="https://kpi.mediaworks.hu/wp-content/uploads/2019/12/vulkanuz.jpg"/>
        <figcaption>Füstöt ereget a fehér-szigeti vulkán, miután kitört az új-zélandi Északi-sziget keleti partvidékétől mintegy 50 kilométerre található tűzhányó 2019. december 9-én. A turisták által látogatott, lakatlan szigeten több kiránduló eltűnt és megsérült. A szigetre hét mentőhelikopter indult orvosi személyzettel.<br/>Fotó: George Novak / MTI/EPA/New Zealand Herald</figcaption>
      </figure>
      <p>A tűzhányók megfigyeléséve is foglalkozó GeoNet tudományos ügynökség egyik a vulkán peremén elhelyezett kameráján látszik, amint a kitörés előtti órában turisták ereszkedtek le a peremről a folyton gőzölgő, kifli alakú kráterbe. A kitörés előtt 11 perccel egy csoport – az emberek parányi pöttyöknek látszanak a hatalmas vulkánhoz képest – tartózkodott közvetlenül a kráter pereménél, és egy perccel a kitörés előtt a kijelölt turistaösvényen haladva távolodott onnan.</p>
      <figure>
        <iframe src="https://www.youtube.com/embed/1TMdmMKSAyU" width="1080" height="810" data-service="Youtube" scrolling="no"/>
      </figure>
      <p>John Tims szerint a szigeten a helyzet még mindig „instabil”, és jelen pillanatban túl veszélyes lenne a rendőrségnek vagy a mentőcsapatoknak a szigetre menniük, de mihelyt megtehetik, odamennek.</p>
      <p>A GeoNet az ötfokozatú riasztási skálán négyes szintre emelte a veszély mértékét, majd hármasra csökkentette, mivel a tűzhányó aktivitása rövid idejű volt, és a kitörés után nem fokozódott.</p>
      <p>Hírügynökségek szerint</p>
      <blockquote>felvetődik a kérdés, hogy miért tartózkodhattak turisták a tűzhányón, ha vulkanológusok a közelmúltban a vulkáni tevékenység hirtelen fokozódását észlelték.</blockquote>
      <p>A GeoNet már november 18-án egyesről kettesre emelte a riasztási szintet, mivel nőtt a kráterben a vulkán mélyéből feltörő kén-dioxid szintje, ráadásul az azt megelőző hetekben a vulkanikus eredetű földmozgások gyöngéről mérsékeltre erősödtek. Brad Scott felhívta a figyelmet arra, hogy a riasztási szintet gyakran megemelik, majd kitörés híján csökkentik. Korábban nem fordultak elő súlyosabb incidensek az odalátogató turistákkal.</p>
      <p>A Fehér-sziget egy kis, vulkán által formált lakatlan sziget, amelyet gyakran látogatnak turisták kisebb csoportokban. Az egyetlen olyan új-zélandi sziget, amelyen aktív vulkán van, az ottani tűzhányók hetven százaléka ugyanis tengerfenéki. Legutóbb 2012 végén, 2013 elején tört ki, de 2016-ban is volt egy rövidebb kitörés. Több mint száz éve, 1914-ben történt olyan kitörés, amelynek halálos áldozatai is volta: 12 ember halt meg az ottani kénbányákban.</p>
      <p>Ez az egyik leglátogatottabb vulkán a világon. Aktivitása ellenére turisták szabadon felkereshetik, évente nagyjából 10 ezren látogatnak oda.</p>
      <p>A Fehér-szigetet James Cook kapitány fedezte fel 1769-ben. Nevét pedig onnan kapta, hogy a sziget felett állandóan fehér gőzös füst gomolyog.</p>
      <p> </p>
      <p>
        <i>Borítókép: kirándulóhajóról fényképezik az új-zélandi vulkánkitörést</i>
      </p>
    </article>
  </body>
</html>