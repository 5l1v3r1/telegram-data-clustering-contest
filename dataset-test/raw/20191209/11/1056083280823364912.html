<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813443/%DB%8C%D8%A7%D8%B1%D8%A7%D9%86%D9%87-%D9%87%D8%A7%DB%8C-%D9%88%D8%B1%D8%B2%D8%B4%DB%8C-%D8%B1%D8%A7-%D9%87%D8%AF%D9%81%D9%85%D9%86%D8%AF-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:09:19+00:00"/>
    <meta property="og:title" content="یارانه‌های ورزشی را هدفمند کنیم"/>
    <meta property="og:description" content="ایسنا/اصفهان مدیرکل ورزش و جوانان استان اصفهان با بیان اینکه باید یارانه‌های ورزشی را هدفمند کنیم، گفت: بهتر است که یارانه‌های ورزشی به مناطق محروم اختصاص یابد تا همه مردم منطقه بتوانند ورزش کنند."/>
  </head>
  <body>
    <article>
      <h6 class="kicker">سلطان حسینی:</h6>
      <h1>یارانه‌های ورزشی را هدفمند کنیم</h1>
      <address><time datetime="2019-12-09T11:09:19+00:00">09 Dec 2019, 11:09</time> by <a rel="author">سید حبیب الله وکیل زاده</a></address>
      <p>ایسنا/اصفهان مدیرکل ورزش و جوانان استان اصفهان با بیان اینکه باید یارانه‌های ورزشی را هدفمند کنیم، گفت: بهتر است که یارانه‌های ورزشی به مناطق محروم اختصاص یابد تا همه مردم منطقه بتوانند ورزش کنند.</p>
      <p>محمد سلطان حسینی، در جلسه بررسی پروژه‌های عمرانی ورزشی چادگان که امروز (دوشنبه) با حضور برگزار شد، اظهار کرد: نگاه ما در حوزه ورزش بیشتر به نقاط محروم است و در این خصوص از هیچ تلاشی غافل نخواهیم شد. باید یارانه‌های ورزشی را هدفمند کنیم و بهتر است که این یارانه‌ها به مناطق محروم اختصاص یابد تا همه مردم منطقه بتوانند ورزش کنند.</p>
      <p>وی با بیان اینکه در حال حاضر پروژه‌های متفاوت عمرانی در سطح چادگان در حال اجرا است، افزود: با پیگیری در جهت تخصیص اعتبارات، توازن پروژه‌های این شهرستان با سرعت بیشتری انجام خواهد شد تا سطح سرانه ورزشی بیشتر شود.<br/><br/>به گزارش ایسنا، مدیرکل ورزش و جوانان استان اصفهان، مراحل ساخت تنها سالن ورزشی روستای مشهد کاوه و همچنین سالن اورگان را از اولویت‌های این اداره کل دانست و افزود: هم‌اکنون تکمیل سالن روستای مشهد کاوه در حوزه اداری و گرمایشی در انتظار انتخاب پیمانکار است که به محض انجام عملیات اجرایی آن شروع خواهد شد.<br/><br/>سلطان حسینی خاطرنشان کرد: این مراحل پشت سر هم انجام می‌شود و پس از پایان پروژه سالن روستای اورگان از بخش چنارود نیز پروژه استخر با سرعت بیشتری دنبال خواهد شد.</p>
      <p><b>ورزشکاران روستای مشهد کاوه انتظار به حقی دارند</b><br/><br/>همچنین بخشدار مرکزی چادگان در این جلسه جمعیت ورزشکاران در روستای مشهدکاوه را بسیار بالا دانست و گفت: این روستا یکی از بزرگ‌ترین روستاهای بخش مرکزی با جمعیت بیش از ۳۰۰۰ نفر است، اما دارای امکانات ورزشی مناسبی نیست.</p>
      <p>سیداسماعیل علوی ادامه داد: با پیگیری‌های اداره کل و مسئولان شهرستان به خصوص خیران محلی قسمت اعظم این کار انجام شده که در حال حاضر مشکل تکمیل در حوزه‌های اداری و همچنین گرمایشی با توجه به شروع فصل سرما عملاً هرگونه فعالیتی را در آن مکان غیرممکن می‌کند.</p>
      <p>بخشدار چنارود نیز در این جلسه بخش چنارود را یکی از نقاط محروم دانست و گفت: چنارود با پراکندگی فراوان و وجود ۵۳ روستا نیازمند توسعه ورزش در رشته‌های مختلف است که باید برای آن چاره‌ای اندیشید.<br/><br/>جواد نادی به وجود قهرمانان جهانی از این بخش در حوزه‌های مختلف همچون هندبال اشاره کرد و گفت: در حال حاضر استعدادهایی به خصوص در حوزه دو و میدانی وجود دارد که باید زمینه برای پیشرفت و حضور در هیئت‌های استانی برای مسابقات آن‌ها حتماً لحاظ شود.<br/><br/>همچنین رئیس شورای اسلامی بخش چنارود از همکاری همه جانبه برای تأمین مکان برای افتتاح خانه‌های ورزش روستایی خبر داد و گفت: طی مدت اخیر تعدادی از این موارد در چند روستای بخش چنارود با همت اداره کل تجهیز به بهره‌برداری رسیده است.<br/><br/>در این جلسه رئیس اداره ورزش و جوانان چادگان نیز با اعلام ۱۵ وجود هیئت ورزشی در شهرستان، گفت: همه سعی ما بر این بوده که ورزش در تمام رشته‌ها در شهرستان گسترش پیدا کند و علاوه بر آموزش، استعدادیابی لازم برای پیشرفت آن‌ها مهیا شود.<br/><br/>رضا آقایی از برپایی همایش‌های مختلف استانی و کشوری در این شهرستان خبر داد و افزود: با توجه به توریستی بودن شهرستان چادگان در فواصل مختلف این همایش‌ها را برگزار می‌کنیم تا از وجود افراد با تجربه ورزشی در سطح کشور برای شهرستان استفاده کنیم.</p>
      <p>انتهای پیام</p>
    </article>
  </body>
</html>