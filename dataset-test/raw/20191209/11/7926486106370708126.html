<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018026/%D8%AF%D8%B9%D9%88%D8%AA-%D8%B1%D9%88%D8%AD%D8%A7%D9%86%DB%8C%D9%88%D9%86-%D9%88-%D8%A7%D8%B3%D8%A7%D8%AA%DB%8C%D8%AF-%D8%AD%D9%88%D8%B2%D9%87-%D8%A7%D8%B2-%D8%A2%DB%8C%D8%AA-%D8%A7%D9%84%D9%84%D9%87-%DB%8C%D8%B2%D8%AF%DB%8C-%D8%A8%D8%B1%D8%A7%DB%8C-%D8%AD%D8%B6%D9%88%D8%B1-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T11:04:02+00:00"/>
    <meta property="og:title" content="دعوت روحانیون و اساتید حوزه از آیت‌الله یزدی برای حضور در انتخابات خبرگان"/>
    <meta property="og:description" content="جمعی از حوزویان و اساتید حوزه علمیه در نامه‌ای خطاب به آیت الله محمد یزدی از وی برای ثبت نام در مجلس خبرگان رهبری دعوت کردند."/>
  </head>
  <body>
    <article>
      <h1>دعوت روحانیون و اساتید حوزه از آیت‌الله یزدی برای حضور در انتخابات خبرگان</h1>
      <address>
        <time datetime="2019-12-09T11:04:02+00:00">09 Dec 2019, 11:04</time>
      </address>
      <p>
        <i>جمعی از حوزویان و اساتید حوزه علمیه در نامه‌ای خطاب به آیت الله محمد یزدی از وی برای ثبت نام در مجلس خبرگان رهبری دعوت کردند.</i>
      </p>
      <p>به گزارش مشرق، جمعی از حوزویان و اساتید حوزه علمیه در نامه‌ای خطاب به  آیت الله محمد یزدی  از وی برای ثبت نام در مجلس خبرگان رهبری دعوت کردند.</p>
      <blockquote>بیشتر بخوانید:<br/><a href="https://www.mashreghnews.ir/news/1017818/%D8%A2%DB%8C%D8%AA-%D8%A7%D9%84%D9%84%D9%87-%D9%85%D8%B5%D8%A8%D8%A7%D8%AD-%DB%8C%D8%B2%D8%AF%DB%8C-%DA%A9%D8%A7%D9%86%D8%AF%DB%8C%D8%AF%D8%A7%DB%8C-%D8%AE%D8%A8%D8%B1%DA%AF%D8%A7%D9%86-%D9%85%DB%8C-%D8%B4%D9%88%D8%AF">آیت الله مصباح یزدی کاندیدای خبرگان می‌شود</a></blockquote>
      <p>متن این نامه بدین شرح است:</p>
      <p>بسم الله الرحمن الرحیم</p>
      <p>محضرمبارک حضرت آیت الله حاج شیخ محمد یزدی (دامت برکاته)</p>
      <p>همچنان که حضرتعالی مستحضر هستید حدود یک سال از رحلت عالِم ربانی، فقیه پارسا و پرهیزگار حضرت آیت الله آقای حاج شیخ محمد مؤمن قمی (اعلی‌الله مقامه)، نماینده مردم شریف استان قم در مجلس خبرگان رهبری می‌گذرد و متأسفانه مردم شریف استان ولایتمدار قم از حضور آن شخصیت والا به عنوان نماینده خود در مجلس خبرگان رهبری محروم شدند و کرسی دیار کریمه اهل بیت سلام الله علیها در این مجلس مهم و تاثیر گذار، خالی شده است.</p>
      <p>لذا با توجه به سوابق بالای علمی حضرتعالی که بر همگان واضح و مبرهن است و هچنین از آنجا که جنابتان از آغازین روزهای نهضت اسلامی ملت شریف ایران به رهبری بنیانگذار جمهوری اسلامی، حضرت امام خمینی (قدس‌سره‌الشریف) در کنار ایشان همواره به عنوان شخصیتی ممتاز، متعهد و مجاهد چهره ای شناخته شده می باشید و نظر به اینکه ولی امر مسلمین جهان حضرت امام خامنه ای (مدظله العالی) در وصفتان فرموده اند: «بعضی هستند که مجلس خبرگان از حضور آنها بهره‌مند می‌شود، نه آنها از حضور در مجلس خبرگان. امثال جناب آقای یزدی یا جناب آقای مصباح، کسانی هستند که وقتی در مجلس خبرگان حضور داشته باشند، مجلس وزانت بیشتری پیدا می‌کند. نبودن اینها در مجلس خبرگان، به اینها هیچ‌گونه ضرری نمیزند. بله، برای مجلس خبرگان نبودن اینها خسارت است. ۱۳۹۴/۱۲/۲۰»</p>
      <p>لذا شخصیت‌ها و مجموعه های علمی و انقلابی حوزوی مصرانه از محضر شریفتان تقاضا دارند تا با توجه به پایگاه والای قم در ابعاد علمی، مذهبی و انقلابی و هم‌چنین جایگاه ملی و بین المللی شهر جهاد و اجتهاد، نسبت به ’’تقاضای مصرانه” مؤمنین، دوستداران انقلاب و ارادتمندانتان پاسخ مثبت داده تا علاوه بر غنای هر چه بیشتر مجلس  خبرگان رهبری، مردم شریف قم با خلق حماسه‌ای دیگر، از نماینده‌ای مؤمن، شجاع و در تراز استان قم در مجلس خبرگان، بهره‌مند باشند.</p>
      <p>امیدواریم  به مدد الهی و عنایایت امام عصر عجل الله فرجه الشریف و رهبری شایسته و حکیمانه امام المسلمین حضرت آیت الله العظمی خامنه‌ای (ادام الله ظله‌العالی ) راه تعالی کشور و انقلاب تا ظهور ولایت عظمیٰ  ( ارواحنافداه ) با صلابت و اقتدار طی گردد. ان‌شاءالله</p>
      <p>از خداوند منان توفیقات، عزت و سلامتی حضرت مستطاب‌عالی را مسئلت می‌نمائیم</p>
      <p> والسلام علیکم و رحمةالله و برکاته</p>
      <p>مجمع عمومی جامعه مدرسین حوزه علمیه قم</p>
      <p>مجمع نمایندگان طلاب حوزه علمیه قم</p>
      <p>بسیج اساتید و نخبگان حوزه علمیه قم</p>
      <p>تشکل اساتید سطوح عالی و خارج حوزه علمیه قم</p>
      <p>انجمن فارغ التحصیلان موسسه آموزشی پژوهشی امام خمینی ( ره )</p>
      <p>منبع: فارس</p>
    </article>
  </body>
</html>