<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/746060"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T11:14:00+00:00"/>
    <meta property="og:title" content="กำปั้นไทยเก็บ5ทอง 'วุฒิชัย'ไม่พลาด ไล่ต้อนเจ้าถิ่น"/>
    <meta property="og:description" content="กำปั้นไทยดเข้าเป้า ทำได้ คว้า 5 ทอง ซีเกมส์ 'วุฒิชัย, อนวัช, สุดาพร, นิลาวัลย์, ฉัตร์ชัยเดชา' คว้าชัยรอบชิง"/>
  </head>
  <body>
    <article>
      <h1>กำปั้นไทยเก็บ5ทอง 'วุฒิชัย'ไม่พลาด ไล่ต้อนเจ้าถิ่น</h1>
      <address>
        <time datetime="2019-12-09T11:14:00+00:00">09 Dec 2019, 11:14</time>
      </address>
      <p>
        <b>กำปั้นไทยดเข้าเป้า ทำได้ คว้า 5 ทอง ซีเกมส์ "วุฒิชัย, อนวัช, สุดาพร, นิลาวัลย์, ฉัตร์ชัยเดชา" คว้าชัยรอบชิง</b>
      </p>
      <p>การแข่งขันมวยสากลสมัครเล่น กีฬาซีเกมส์ ครั้งที่ 30 ที่ประเทศฟิลิปปินส์ ที่ฟิลิปปินส์ อินเตอร์เนชั่นแนล คอนเวนชั่น เซ็นเตอร์ กรุงมะนิลา เมื่อ 9 ธ.ค.<br/><br/>เวลเตอร์เวตชาย 69 กก. "เอ็ม" วุฒิชัย มาสุข โชว์เชิงดุดัน ในการชก มาร์จอน เปียนาร์ ของเจ้าถิ่น ที่มายืนรอรอบชิงฯ แบบไม่ต้องชกเลย แม้ เจ้าเอ็ม จะพลาดท่าหัวชน คิ้วแตกใน ยก 2 ยังต้อนชนะคะแนน 5-0 หลังชก วุฒิชัย ที่ได้ทองซีเกมส์เหรียญที่ 5 กล่าวว่าหนนี้ขยับรุ่นมาทำได้ตามที่โค้ชบอกไม่อืดเท่าวันแรกที่ต่อย แต่ต้องเพิ่มอะไรหลายอย่าง ทั้งจำนวนหมัดและความแข็งแรง<br/><br/>ไลต์เฮฟวี่เวตชาย 81 กก. อนวัช ถองกระโทก หนุ่มวัย 37 ปี จากนครราชสีมา ไล่อัด ตรวงดินห์ฮวง จากเวียดนาม ครบยกชนะ 3-0 (ชนะ 3-เสมอ 2) นักมวยน้องยักษ์จากโคราช กล่าวว่า ซีเกมส์หนนี้ครั้งสุดท้ายแล้ว ได้เหรียญทองปิดฉาก แต่ยังรอคัดไปโอลิมปิกเกมส์ด้วยวัย 38 ปี หวังตามรอยสถิติ สมจิตร จงจอหอ ให้ได้<br/><br/>ไลต์เวตหญิง 60 กก. "แต้ว" สุดาพร สีสอนดี เหรียญเงินเอเชียนเกมส์ 2018 โชว์ฟอร์มสมราคา ชนะ ริซา ปาซูต นักชกเจ้าถิ่น 4-1 เก็บอีกทองให้ไทย<br/><br/>ไลต์เวตชาย 60 กก. คุณาธิป ปิดนุช สู้สุดใจ ไม่หวั่นเสียเชียร์เจ้าถิ่น ในการชกกับ ชาร์ลี ซัวเรซ ของฟิลิปปินส์ โดยยก 2 มีจังหวะบวกกัน แต่ คุณาธิป โดนนับ ก่อนครบยก มวยตากาล็อก ชนะเอกฉันท์ 5-0<br/><br/>ส่วน 3 รุ่น ที่ชกไปก่อนหน้า  รุ่นแบนตัมเวต หญิง 54 กก. "เมษา" นิลาวัลย์ เตชะสืบ ใช้ชั้นเชิงดักยิงหมัด 1-2 ไล่ต้อน หย่าอูเยน จากเวียดนาม ก่อนชนะคะแนนเอกฉันท์ 5-0 เปิดหัวคว้าทองแรกให้ทีมกำปั้นไทย <br/><br/>จากนั้นแบนตัมเวตชาย 56 กก. "สด" ฉัตร์ชัยเดชา บุตรดี พบ เหงียน วัน ดวง จากเวียดนาม ซึ่งเจ้าสด ชกอย่างเหนือชั้น รุกไล่ ได้นับในยกที่ 1 และ 3 ก่อนครบยก ฉัตร์ชัยเดชา ชนะ 5-0<br/><br/>ฟลายเวตชาย 52 กก. อมฤต เยาว์ดำ แพ้ โรเจน ลาดอน ของฟิลิปปินส์ ขาดลอย 0-5 อมฤต ได้เหรียญเงิน<br/> </p>
    </article>
  </body>
</html>