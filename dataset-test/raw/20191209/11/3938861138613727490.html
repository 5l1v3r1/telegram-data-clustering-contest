<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_sin-zastreliv-batka-pid-chas-pyanoyi-svarki/942095"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T11:12:00+00:00"/>
    <meta property="og:title" content="Син застрелив батька під час п'яної сварки"/>
    <meta property="og:description" content="У місті Кременчук Полтавської області 38-річний чоловік застрелив свого 66-річного батька. Трагедія сталася удома в загиблого, розповів Gazeta.ua речник ГУ НП в Полтавській області Юрій Сулаєв. За інформацією від правоохоронців, того вечора син із батьком разом вживали алкогольні ..."/>
  </head>
  <body>
    <article>
      <h1>Син застрелив батька під час п'яної сварки</h1>
      <address><time datetime="2019-12-09T11:12:00+00:00">09 Dec 2019, 11:12</time> by <a rel="author">Ольга СТЕНЬКО</a></address>
      <figure>
        <img src="https://static2.gazeta.ua/img2/cache/preview/942/942095_w_300.jpg?v=0"/>
        <figcaption>У Кременчуці син застрелив батька під час пиятики. Фото: zbroya.info</figcaption>
      </figure>
      <p>У місті Кременчук Полтавської області 38-річний чоловік застрелив свого 66-річного батька.</p>
      <p>Трагедія сталася удома в загиблого, розповів <a href="https://gazeta.ua/">Gazeta.ua</a> речник ГУ НП в Полтавській області <b>Юрій Сулаєв</b>.</p>
      <p>За інформацією від правоохоронців, того вечора син із батьком разом вживали алкогольні напої на квартирі останнього. Під час пиятики сталася сварка, син схопився за пістолет, який мав із собою.</p>
      <p>"8 грудня близько 19-ї години від лікаря екстреної медичної допомоги до поліції надійшла інформація, що в одній з квартир будинку по вулиці Заводській в Кременчуці громадянин 1981 року народження спричинив вогнепальне поранення своєму батькові 1953 року народження. Куля зачепила життєво важливі органи", - повідомив полковник Сулаєв.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/np/_sin-zabiv-do-smerti-ridnogo-batka/941314"/>
      </related>
      <p>Смертельна куля була випущена з пістолету Флобера. Речові докази вилучили на місці події. Сина загиблого, якого обгрунтовано підозрюють в скоєнні злочину, затримали.</p>
      <p>Правоохоронці відкрили кримінальні провадження за статтею "умисне вбивство". Тіло для встановлення точної причини смерті направили на судово-медичну експертизу.</p>
      <blockquote>20 листопада в приватному будинку на вул. Мостовий в Дніпрі чоловік<a href="https://gazeta.ua/articles/np/_colovik-znajshov-starshogo-sina-v-kalyuzhi-krovi-molodshij-znik/939120"> знайшов у калюжі крові</a> 47-річного сина. Його молодший 40-річний брат – зник.</blockquote>
    </article>
  </body>
</html>