<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1562364/purkagia-4is-oktovriou-sto-rethumno-upirhan-lathi-se-oti-afora-ton-sudonismo/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T11:20:26+00:00"/>
    <meta property="og:title" content="Πυρκαγιά 4ης Οκτωβρίου στο Ρέθυμνο: «Υπήρχαν λάθη σε ότι αφορά τον συντονισμό»"/>
    <meta property="og:description" content="Συνεχίζεται η χαρτογράφηση και ο καθαρισμός των ρεμάτων, ώστε να αποφευχθούν πλημμυρικά φαινόμενα, μετά την αποψίλωση της περιοχής από την πυρκαγιά"/>
  </head>
  <body>
    <article>
      <h1>Πυρκαγιά 4ης Οκτωβρίου στο Ρέθυμνο: «Υπήρχαν λάθη σε ότι αφορά τον συντονισμό»</h1>
      <address><time datetime="2019-12-09T11:20:26+00:00">09 Dec 2019, 11:20</time> by <a rel="author">Ματθαίος Καπετανάκης</a></address>
      <p>
        <b>Συνεχίζεται η χαρτογράφηση και ο καθαρισμός των ρεμάτων, ώστε να αποφευχθούν πλημμυρικά φαινόμενα, μετά την αποψίλωση της περιοχής από την πυρκαγιά</b>
      </p>
      <p>Η πυρκαγιά της 4ης Οκτωβρίου που από τύχη δεν έκαψε την πόλη του Ρεθύμνου και η Θεομηνία του Φλεβάρη που έπνιξε τα ανατολικά προάστια, έχει κινητοποιήσει αυτοδιοίκηση και σώματα ασφαλείας στο Ρέθυμνο για την καλύτερη οργάνωσή τους τη δύσκολη στιγμή, με την αντιπεριφερειάρχη Ρεθύμνου, ευθέως να αναφέρεται στην έλλειψη οργάνωσης που χαρακτήρισε τη<a href="https://www.neakriti.gr/article/kriti/rethimno/1557098/purkagia-sta-proastia-tou-rethumnou/"> διαχείριση της τρομακτικής πυρκαγιάς </a>που έγλειψε την πόλη του Ρεθύμνου.</p>
      <p>Συνεχίζεται αδιάλειπτα η χαρτογράφηση και ο καθαρισμός των ρεμάτων, ώστε να αποφευχθούν πλημμυρικά φαινόμενα, μετά την αποψίλωση της περιοχής από την πυρκαγιά.</p>
      <p><b>"Κατά την άποψή μου ναι, ευθέως σας το λέω ότι υπήρχαν λάθη, σε ό,τι αφορά τον συντονισμό των υπηρεσιών</b>", τάδε έφη με την παρρησία και την ειλικρίνεια που την διακρίνει, η αντιπεριφερειάρχης Ρεθύμνου, Μαρία Λιονή, αναφορικά με την πυρκαγιά της 4ης Οκτωβρίου στις νότιες παρυφές της πόλης του Ρεθύμνου που λίγο έλειψε να κάψει την πόλη. Οι εφιαλτικές στιγμές παραμένουν ζωντανές, αναζητείται καλύτερη οργάνωση, συνέπεια και δράση των υπηρεσιών για να μην επαναληφθεί αυτός ο κίνδυνος για τις ζωές και τις περιουσίες των κατοίκων.</p>
      <p>Παράλληλα, με την έλευση του χειμώνα, ο φόβος της πυρκαγιάς, έχει μετατραπεί σε ενδεχόμενη επαπειλούμενη πλημμύρα, μετά την αποψίλωση της περιοχής, έτσι και προληπτικά έχουν πραγματοποιηθεί ελεγχόμενες καύσεις και καθαρισμός από εργολάβο του δήμου Ρεθύμνου σε περιοχές νότια της πόλης για να οχυρωθεί ενάντια στην πλημμύρα. 4 φορές στην σύγχρονη ιστορία της έχει πλημμυρίσει η πόλη του Ρεθύμνου που αποτελεί τη φυσική λεκάνη απορροής των υδάτων της ευρύτερης περιοχής και που έχει πια αστικοποιηθεί με 4 ρέματα να ρέουν υπογείως.</p>
      <p>Πάνω από 10 εκατομμύρια ευρώ έχουν διατεθεί από την αντιπεριφέρεια Ρεθύμνου για καθαρισμούς ρεμάτων, ενώ καταγράφονται συνεχώς το σύνολο των ρεμάτων της περιοχής, όπως και αδιάλειπτα έρχονται νέα αιτήματα καθαρισμού από τις τοπικές κοινότητες για ρέματα που είχαν παραμείνει ξεχασμένα εδώ και δεκαετίες, αφού η Θεομηνία του περασμένου Φλεβάρη, έχει κινητοποιήσει πολίτες και αρχές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/rethimno/1557098/purkagia-sta-proastia-tou-rethumnou/"/>
      </related>
    </article>
  </body>
</html>