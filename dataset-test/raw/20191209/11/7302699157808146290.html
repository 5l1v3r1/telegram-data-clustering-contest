<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/travel/detail/9620000117684"/>
    <meta property="og:site_name" content="MGR Online"/>
    <meta property="article:published_time" content="2019-12-09T11:13:00+00:00"/>
    <meta property="og:title" content="บุญกุศลสูงล้น ร่วมพิธีอัญเชิญ-สักการะ “พระบรมเกศาธาตุ”ครั้งประวัติศาสตร์ จากศรีลังกาสู่วัดบวรนิเวศ"/>
    <meta property="og:description" content="ข่าวดี ประเทศไทยได้อัญเชิญ พระบรมเกศาธาตุ จากศรีลังกา มาประดิษฐานที่วัดบวรนิเวศ เป็นครั้งแรกในประวัติศาสตร์ โดยจะมีพิธีอัญเชิญพระบรมเกศาธาตุในวันที่ 15 ธ.ค. นี้ และสามารถเข้ากราบสักการะได้หลังจากนั้น – 15 ม.ค. 63 เพื่อรับบุญกุศลสู"/>
  </head>
  <body>
    <article>
      <h1>บุญกุศลสูงล้น ร่วมพิธีอัญเชิญ-สักการะ “พระบรมเกศาธาตุ”ครั้งประวัติศาสตร์ จากศรีลังกาสู่วัดบวรนิเวศ</h1>
      <address><time datetime="2019-12-09T11:13:00+00:00">09 Dec 2019, 11:13</time> by <a rel="author">ผู้จัดการออนไลน์</a></address>
      <p>
        <a href="https://www.youtube.com/channel/UC0FDxtpWu-NKnJq5CovfZ1Q">
          <u>
            <b>Youtube :Travel MGR</b>
          </u>
        </a>
      </p>
      <figure>
        <img src="https://mpics.mgronline.com/pics/Images/562000012169601.JPEG"/>
      </figure>
      <p>
        <b>ข่าวดี ประเทศไทยได้อัญเชิญ พระบรมเกศาธาตุ จากศรีลังกา มาประดิษฐานที่วัดบวรนิเวศ เป็นครั้งแรกในประวัติศาสตร์ โดยจะมีพิธีอัญเชิญพระบรมเกศาธาตุในวันที่ 15 ธ.ค. นี้ และสามารถเข้ากราบสักการะได้หลังจากนั้น ตั้งแต่วันที่ 15 ธ.ค. 62 - 15 ม.ค. 63 เพื่อรับบุญกุศลสูงล้น ครั้งหนึ่งในชีวิตชาวพุทธศาสนิกชนคนไทย</b>
      </p>
      <figure>
        <img src="https://mpics.mgronline.com/pics/Images/562000012169602.JPEG"/>
      </figure>
      <p>มูลนิธิสมเด็จพระญาณสังวร สมเด็จพระสังฆราช วัดบวรนิเวศวิหาร ในพระบรมราชูปถัมภ์ ร่วมกับกระทรวงวัฒนธรรม กรุงเทพมหานคร มูลนิธิธรรมดี และองค์กรภาคี จะจัดพิธีอัญเชิญ “พระบรมเกศาธาตุ” จากประเทศ ศรีลังกา มาประดิษฐาน ณ พระตำหนักเพ็ชร วัดบวรนิเวศวิหาร ในวันที่ 15 ธันวาคม 2562 โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานในพิธี ร่วมด้วย นายอดิศักดิ์ ภาณุพงศ์ ประธานฝ่ายคฤหัสถ์ <br/><br/>โครงการอัญเชิญ “พระบรมเกศาธาตุ” จึงขอเชิญชวนพุทธศาสนิกชนร่วมเป็นส่วนหนึ่งในพิธีสำคัญครั้งแรกในประวัติศาสตร์ และสามารถเข้ากราบสักการะพระบรมเกศาธาตุได้ตั้งแต่วันที่ 15 ธันวาคม 2562 ถึง วันที่ 15 มกราคม 2563 รวมเวลา 32 วัน</p>
      <figure>
        <img src="https://mpics.mgronline.com/pics/Images/562000012169603.JPEG"/>
      </figure>
      <p>โครงการอัญเชิญ “พระบรมเกศาธาตุ” จากประเทศศรีลังกา จัดขึ้นเพื่อเฉลิมฉลองความสัมพันธ์เถรวาทไทย-ลังกา ที่สืบเนื่องมานานกว่า 700 ปี นับตั้งแต่แรกรับนับถือพระพุทธศาสนาเถรวาทแบบลังกาวงศ์ในสมัยสุโขทัย <br/><br/>นอกจากนี้ปี พ.ศ. 2562 ยังเป็นวาระครบรอบ ๒๖๖ ปี แห่งการประดิษฐานพระพุทธศาสนานิกายสยามวงศ์ในศรีลังกา ซึ่งเป็นนิกายที่ได้รับการอุปสมบทจากคณะพระสมณทูตนำโดยพระอุบาลีมหาเถระ จากวัดธรรมารามแห่งกรุงศรีอยุธยาในสมัยพระเจ้าอยู่หัวบรมโกศ ซึ่งเป็นการฟื้นฟูพระพุทธศาสนาในศรีลังกาขึ้นมาอีกครั้ง หลังจากเสื่อมถอยไปด้วยอิทธิพลของชาวต่างชาติและผู้ปกครองที่นับถือศาสนาอื่น นิกายสยามวงศ์จึงเป็นส่วนสำคัญในการเจริญสัมพันธไมตรีระหว่างไทย–ศรีลังกา จวบจนปัจจุบัน</p>
      <figure>
        <img src="https://mpics.mgronline.com/pics/Images/562000012169604.JPEG"/>
      </figure>
      <p>สำหรับพระบรมเกศาธาตุที่จะอัญเชิญมานั้นมีความสําคัญอย่างยิ่ง ปัจจุบันประดิษฐานอยู่ที่ Nelligala International Buddhist Center โดยได้เก็บรักษาและเป็นที่เคารพบูชาอย่างสูงสุดเป็นระยะเวลากว่า 700 ปีในเมืองแคนดี้ อัญเชิญมาโดยดําริของสมเด็จพระสังฆนายกแห่งวัดมัลละวัตตะ มหาวิหาร หรือวัดบุปผาราม ประเทศศรีลังกา ซึ่งเป็นวัดที่พระอุบาลีมหาเถระและคณะสมณทูตจากกรุงศรีอยุธยา มาทําการบรรพชาอุปสมบทให้ชาวศรีลังกา และสมเด็จพระสังฆนายกแห่งวัดอัสคิริยาราชมหาวิหาร ซึ่งเป็น 2 วัดที่ทำหน้าที่สำคัญในการดูแลวัดพระเขี้ยวแก้ว <br/><br/>พระบรมเกศาธาตุนี้เป็นองค์ที่ยังไม่เคยอัญเชิญมาในประเทศไทย นี่จึงถือเป็นครั้งแรกในรอบ 700 ปีที่พุทธศาสนิกชนชาวไทยจะได้มีโอกาสเข้ากราบสักการะเพื่อเป็นสิริมงคลแก่ชีวิต</p>
      <figure>
        <img src="https://mpics.mgronline.com/pics/Images/562000012169605.JPEG"/>
      </figure>
      <p>ทั้งนี้ในวันที่ 15 ธันวาคม 2562 พระสังฆนายกและคณะจากประเทศศรีลังกา พร้อมพระบรมเกศาธาตุ จะเดินทางถึงท่าอากาศสุวรรณภูมิเวลา 6.15 น. โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรม ผู้บริหารกระทรวงวัฒนธรรม นายอดิศักดิ์ ภาณุพงศ์ ประธานฝ่ายคฤหัสถ์ ศาสตราจารย์พิเศษจรัญ ภักดีธนากุล ประธานฝ่ายดำเนินการ <br/><br/>โครงการอัญเชิญ “พระบรมเกศาธาตุ” และผู้บริหารมูลนิธิสมเด็จพระญาณสังวร สมเด็จพระสังฆราชฯ ให้การต้อนรับ จากนั้นจะอัญเชิญพระบรมเกศาธาตุมายังลานพลับพลามหาเจษฎาบดินทร์ ในเวลา 8.30 น. เพื่อประกอบพิธี แล้วริ้วขบวนอัญเชิญพระบรมเกศาธาตุจะเคลื่อนขบวนจากลานพลับพลามหาเจษฎาบดินทร์ โดยใช้เส้นทางถนนพระสุเมรุ ผ่านแยกสะพานวันชาติ มุ่งหน้าไปพระตำหนักเพ็ชร วัดบวรนิเวศวิหาร เพื่อประกอบพิธีประดิษฐานต่อไป</p>
      <figure>
        <img src="https://mpics.mgronline.com/pics/Images/562000012169606.JPEG"/>
      </figure>
      <p>สำหรับพุทธศาสนิกชนสามารถเฝ้าชมขบวนอัญเชิญพระบรมเกศาธาตุได้ในบริเวณลานพลับพลามหาเจษฎาบดินทร์ ในเวลา 8.30 น. และสามารถเข้ากราบสักการะพระบรมเกศาธาตุได้หลังพิธีอัญเชิญ ณ พระตำหนักเพ็ชร วัดบวรนิเวศวิหาร ได้ตั้งแต่วันที่ 15 ธันวาคม 2562 และเข้ากราบสักการะได้ทุกวันตั้งแต่เวลา 10.00 – 20.00 น. ถึงวันที่ 15 มกราคม 2563 <br/><br/>โดยตลอดระยะเวลาดังกล่าวจะมีกิจกรรมสวดมนต์หรือฟังเทศน์ (เฉพาะวันเสาร์ และวันพระ) ให้พุทธศาสนิกชนที่สนใจสามารถเข้าร่วมได้ตั้งแต่ เวลา 19.00 – 20.00 น. โปรดแต่งกายด้วยชุดสุภาพ สีขาว พร้อมจองรอบเวลาเป็นเจ้าภาพอัญเชิญพระบรมเกศาธาตุ และถวายเครื่องสักการะบูชาตามธรรมเนียมศรีลังกา วันละ 3 รอบ ดังนี้<br/>●รอบที่ 1 เวลา 6.30 น.<br/>ถวายภัตตาหาร ดอกไม้บูชาแด่พระบรมเกศาธาตุ <br/>และถวายภัตตาหารแด่พระสงฆ์ ๑๐ รูป พร้อมถวายกัปปิยภัณฑ์<br/>●รอบที่ 2 เวลา 10.30 น.<br/>ถวายภัตตาหาร ดอกไม้บูชาแด่พระบรมเกศาธาตุ <br/>และถวายภัตตาหารแด่พระสงฆ์ 10 รูป พร้อมถวายกัปปิยภัณฑ์<br/>●รอบที่ 3 เวลา 17.00 น.<br/>ถวายน้ำปานะ ดอกไม้บูชาแด่พระบรมเกศาธาตุ<br/>และถวายน้ำปานะพระสงฆ์ 10 รูป พร้อมถวายกัปปิยภัณฑ์<br/><br/>สำหรับผู้สนใจร่วมเป็นเจ้าภาพอัญเชิญพระบรมเกศาธาตุ และถวายเครื่องสักการะบูชาตามธรรมเนียมศรีลังกา ได้แล้วตั้งแต่วันนี้ที่ https://forms.gle/UPCbjcTLHkri2hCN6 สอบถามรายละเอียดเพิ่มเติม Facebook : มูลนิธิธรรมดี หรือติดต่อฝ่ายเลขานุการโครงการฯ โทร 0-2610-2366, 063-526-5359</p>
      <figure>
        <img src="https://mpics.mgronline.com/pics/Images/562000012169607.JPEG"/>
      </figure>
      <figure>
        <img src="https://mpics.mgronline.com/pics/Images/562000012169608.JPEG"/>
      </figure>
      <figure>
        <img src="https://mpics.mgronline.com/pics/Images/562000012169609.JPEG"/>
      </figure>
      <figure>
        <img src="https://mpics.mgronline.com/pics/Images/562000012169610.JPEG"/>
      </figure>
      <figure>
        <img src="https://mpics.mgronline.com/pics/Images/562000012169611.JPEG"/>
      </figure>
      <figure>
        <img src="https://mpics.mgronline.com/pics/Images/562000012169612.JPEG"/>
      </figure>
      <figure>
        <img src="https://mpics.mgronline.com/pics/Images/562000012169613.JPEG"/>
      </figure>
      <p>....................................................................................................<br/><br/>สามารถส่งข้อมูลข่าวสารด้านการท่องเที่ยว-อาหารมาได้ที่ กอง บก.ข่าวท่องเที่ยว แฟกซ์ 0-2629-4467 อีเมล์ travel_astvmgr@hotmail.com หรือติดตามเพิ่มเติมได้ที่ <a href="https://www.facebook.com/travel.astvmanager/?ref=bookmarks"><u><b>Facebook :Travel @ Manager</b> </u></a><br/>ชมคลิปต่าง ๆ ได้ที่ <a href="https://www.youtube.com/channel/UC0FDxtpWu-NKnJq5CovfZ1Q"><u><b>Travel MGR</b></u></a></p>
      <figure>
        <iframe src="https://www.youtube.com/embed/pRVkX-09uaE" width="560" height="315" data-service="Youtube" scrolling="no"/>
      </figure>
      <related>
        <h4>แกลเลอรี</h4>
        <a href="https://mgronline.com/travel/photo-gallery/9620000117684"/>
      </related>
    </article>
  </body>
</html>