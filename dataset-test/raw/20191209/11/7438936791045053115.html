<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Prostejov-Prevence-u-nakupnich-center-606335"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T11:38:00+00:00"/>
    <meta property="og:title" content="Prostějov: Prevence u nákupních center"/>
    <meta property="og:description" content="S blížícími se svátky se začíná zvyšovat počet lidí navštěvujících nákupní centra. S větší koncentrací osob souvisí bohužel také vyšší aktivita různých zlodějíčků, kteří se rádi obohatí na úkor nakupujících shánějících vánoční dárky."/>
  </head>
  <body>
    <article>
      <h1>Prostějov: Prevence u nákupních center</h1>
      <address>
        <time datetime="2019-12-09T11:38:00+00:00">09 Dec 2019, 11:38</time>
      </address>
      <p>
        <b>S blížícími se svátky se začíná zvyšovat počet lidí navštěvujících nákupní centra. S větší koncentrací osob souvisí bohužel také vyšší aktivita různých zlodějíčků, kteří se rádi obohatí na úkor nakupujících shánějících vánoční dárky.</b>
      </p>
      <p>Vzhledem k nakupování dárků s sebou lidé v tomto období také často nosí větší částky peněz než obvykle a škoda v takových případech je pak vyšší. Proto policisté v tomto období častěji vyráží do nákupních zón, kde nejen působí preventivně, ale také občany aktivně upozorňují na hrozící rizika.</p>
      <p>"První taková akce v letošním roce proběhla nedávno před jedním ze supermarketů v Plumlovské ulici. Při akci realizované v součinnosti Policie České republiky a Městské policie Prostějov strážci zákona upozornili nejednoho z nakupujících na nedostatky, jako třeba tašky v nákupních košících, peněženky viditelně uložené v horní části tašek, nebo i přímo v rukou. Kromě rad policisté rozdali také množství preventivních letáků s radami k dané problematice, nákupních tašek s reflexními pruhy a další preventivní a propagační materiál. Podobné akce v nákupních zónách jsou naplánovány i po zbytek předvánočního období," uvedl policejní komisař František Kořínek.</p>
      <p>
        <b>Pro ty, kteří policisty doposud osloveni nebyli, zde přinášíme několik základních rad, jak si zlodějem nenechat pokazit advent:</b>
      </p>
      <ul>
        <li>Svoji tašku, kabelku, či jiné zavazadlo mějte stále pod dozorem.</li>
        <li>Nenechávejte své osobní věci, kabelku, tašku zavěšené na nákupním košíku – zloděj dříve či později využije okamžiku vaší nepozornosti a zavazadlo vám odcizí.</li>
        <li>Nenoste u sebe velkou finanční hotovost, výhodnější je platební karta, kterou lze v případě odcizení obratem zablokovat.</li>
        <li>PIN kód nemějte uvedený v blízkosti platební karty.</li>
        <li>Peněženku a doklady noste pokud možno odděleně.</li>
        <li>Boční kapsy batohů, tašek či oděvů nejsou vhodné pro uložení peněz.</li>
        <li>Mobilní telefon ukládejte na bezpečné místo uvnitř kabelky nebo do vnitřních kapes oděvu.</li>
        <li>Při vybírání peněz z bankomatu si všímejte svého okolí, dodržujte bezpečnostní pravidla.</li>
        <li>Při vykládání nákupu z vozíku buďte velmi opatrní. Pokud kabelku odložíte na některé ze sedadel, všechny ostatní dveře vozidla ihned uzamkněte.</li>
        <li>Nenechávejte volně odložené věci ve svém vozidle. Mějte na paměti, že „automobil není trezor!“</li>
        <li>Při jakémkoliv podezření na protiprávní jednání ze strany potencionálních pachatelů ihned kontaktujte bezplatnou linku tísňového volání 158.</li>
      </ul>
      <p>
        <b>Také strážníci Městské policie Prostějov se v prosinci zaměřují na prevenci proti krádežím.</b>
      </p>
      <p>Strážníci každoročně v tomto období vyráží do místních supermarketů a na přilehlá parkoviště nebo na vánoční trhy, aby co nejvíce znesnadnili práci případným zlodějům. I přes to, že jsou návštěvníci trhů a nakupující v supermarketech pod dohledem strážců zákona i tak je třeba, aby dodržovali základní pravidla bezpečného chování. První, výše popisovaná preventivní akce s výstižným názvem „Kde máte peněženku“, byla zrealizována v součinnosti s Policií ČR dne 4. prosince. Následující den se mohli nakupující se strážníky setkat u obchodního domu na Okružní ulici. I zde hlídka rozdávala nejen rady ale i drobné dárky za vzorné chování při nakupování. V této činnosti budou strážníci pokračovat až do Štědrého dne.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Prostejov-Modernizace-kameroveho-systemu-Mestske-policie-Prostejov-606236"/>
        <a href="https://www.parlamentnilisty.cz/politika/obce-volicum/Prostejov-Novy-projekt-mapuje-takzvana-mista-strachu-605890"/>
        <a href="https://www.parlamentnilisty.cz/politika/obce-volicum/Prostejov-Zastupitelstvo-mesta-schvalilo-rozpocet-pro-rok-2020-605807"/>
        <a href="https://www.parlamentnilisty.cz/politika/obce-volicum/Prostejov-Mesto-snizi-spotrebu-elektriny-ze-site-vyrabi-si-vlastni-605294"/>
      </related>
    </article>
  </body>
</html>