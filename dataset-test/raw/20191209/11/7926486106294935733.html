<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018091/%D8%AA%D9%88%D8%A7%D9%81%D9%82-%DA%A9%D8%A7%D9%85%D9%84%D8%A7-%D8%B3%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D9%86%D8%A7%D9%85%D8%B2%D8%AF-%D9%86%D8%AE%D8%B3%D8%AA-%D9%88%D8%B2%DB%8C%D8%B1%DB%8C-%D8%B9%D8%B1%D8%A7%D9%82"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T11:36:02+00:00"/>
    <meta property="og:title" content="توافق کاملا سِری درباره نامزد نخست وزیری عراق"/>
    <meta property="og:description" content="نمایندگان عراق از دستیابی گروه‌های سیاسی به تصمیم نهایی درباره انتخاب نامزد نخست وزیری و اعلام نام وی طی روزهای آینده با شمارش معکوس پایان مهلت قانونی انتخاب نخست وزیر از سوی رئیس جمهور خبر دادند."/>
  </head>
  <body>
    <article>
      <h1>توافق کاملا سِری درباره نامزد نخست وزیری عراق</h1>
      <address>
        <time datetime="2019-12-09T11:36:02+00:00">09 Dec 2019, 11:36</time>
      </address>
      <p>
        <i>نمایندگان عراق از دستیابی گروه‌های سیاسی به تصمیم نهایی درباره انتخاب نامزد نخست وزیری و اعلام نام وی طی روزهای آینده با شمارش معکوس پایان مهلت قانونی انتخاب نخست وزیر از سوی رئیس جمهور خبر دادند.</i>
      </p>
      <p>به گزارش مشرق، برخی نمایندگان پارلمان عراق امروز دوشنبه فاش کردند که فراکسیونهای پارلمانی به تصمیم نهایی درباره انتخاب نامزد نخست وزیری رسیده‌اند و نام این فرد طی روزهای آینده مطرح خواهد شد، این در حالی است که نامزدها برای فراکسیون‌های پارلمانی، 6 شرط اساسی را تعیین کرده‌اند که به گفته آنها باید اجرا شود تا آنها پست نخست وزیری را برعهده بگیرند. این نمایندگان گفتند نامزد نخست وزیری باید از حمایت مرجعیت و جامعه هم برخوردار باشد.</p>
      <p>در این زمینه «محمد البلداوی» از نمایندگان پارلمان عراق به روزنامه الصباح گفت گروه‌های سیاسی باورهایی برای رسیدن به نقاط مشترک بین خود دارند و در این زمینه به تلاش‌های خود ادامه می‌دهند.</p>
      <p>وی افزود گروه‌های سیاسی در حال حاضر درباره اسامی چهار نفر پس از کنار گذاشتن ده‌ها نفر از اسامی مطرح شده برای تصدی نخست وزیری بحث و تبادل نظر می‌کنند. وی افزود آنچه باقی مانده، فقط انتخاب یکی از اسامی مطرح شده است تا نخست وزیر آینده و جانشین عادل عبدالمهدی شود.</p>
      <blockquote>بیشتر بخوانید:<br/><a href="https://www.mashreghnews.ir/news/1018032/%DA%86%D8%B1%D8%A7-%D8%B9%D8%B1%D8%A7%D9%82-%D9%86%D9%82%D8%B7%D9%87-%D8%A7%D8%B3%D8%AA%D8%B1%D8%A7%D8%AA%DA%98%DB%8C%DA%A9-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%85%D9%86%D8%B7%D9%82%D9%87-%D8%A7%D8%B3%D8%AA">چرا <i>عراق</i> نقطه استراتژیک آمریکا در منطقه است؟<br/></a><a href="https://www.mashreghnews.ir/news/1018039/%D8%A7%D9%86%D8%AA%D8%AE%D8%A7%D8%A8-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%B9%D8%B1%D8%A7%D9%82-%D8%A8%D9%87-%DA%A9%D8%AC%D8%A7-%D8%B1%D8%B3%DB%8C%D8%AF">انتخاب نخست‌وزیر <i>عراق</i> به کجا رسید؟</a></blockquote>
      <p>البلداوی خاطر نشان کرد نامزد باید مورد پذیرش و مقبولیت مرجعیت و مردم عراق باشد. وی گفت احتمالا نام نامزد نخست وزیری به شکل نهایی اواخر هفته جاری پس از توافق گروه‌های سیاسی درباره مناسب‌ترین فرد بر اساس ویژگی‌های مشخص شده اعلام خواهد شد.</p>
      <p>این نماینده پارلمان عراق اظهار داشت مرجعیت به شکل واضح و صریح به موضوع مهمی اشاره کرده است، اینکه پارلمان باید در گزینه‌های خود بازنگری کند، به طوری که باید تمرکز بیشتری بر این گزینه‌ها با بررسی و عمق بیشتری نسبت به تجارب سابق باشد تا از اشتباهات رخ داده شده جلوگیری شود.</p>
      <p>«نوفل الناشیء» دیگر نماینده پارلمان عراق به الصباح گفت مذاکرات و رایزنی‌ها میان گروه‌های سیاسی برای انتخاب شخصیت مستقلی که نخست وزیری آینده را برعهده بگیرد، ادامه دارد.</p>
      <p>وی افزود تا کنون نام هیچ نامزدی علنی نشده است، زیرا گروه‌های سیاسی تصمیم گرفته‌اند این موضوع به طور کاملا سری به دور از رسانه‌ها دنبال شود.</p>
      <p>از سوی دیگر «یونادم کنا» از نمایندگان پارلمان عراق در گفت‌وگو با خبرگزاری عراق گفت : بیست نفر از داخل پارلمان و از گروه‌های مختلف سیاسی با برهم صالح رئیس جمهور دیدار کرده و فهرستی را تقدیم وی کردند که دربرگیرنده شروط انتخاب نخست وزیر جدید است، این فهرست به امضای 120 نماینده پارلمان رسیده است.</p>
      <p>وی افزود از مهمترین شروط انتخاب نخست وزیر این است که چنین فردی وابسته به حزبی نباشد و تابعیت دوگانه نداشته باشد و این شروط با شروط مدنظر تظاهرات کنندگان همخوانی دارد.</p>
      <p>«فرات التمیمی» از نمایندگان پارلمان عراق هم گفت نخست وزیر آینده باید از ویژگی‌های استقلال، مقبولیت و توافق ملی برخوردار باشد و اینکه بتواند کشور را از این مرحله بی نهایت دشوار با قدرت به پیش ببرد.</p>
      <p>التمیمی افزود از جمله ویژگی‌های نخست وزیر آینده، این است که مورد پذیرش تظاهرات کنندگان باشد و مرجعیت دینی هم آن را تایید کند، زیرا مرحله کنونی نیازمند شخصیت قدرتمند و شجاع است.</p>
      <p>وی خاطر نشان کرد مهمترین مسئله این است که درباره فردی با چنین ویژگی‌های به سرعت توافق شود تا رئیس جمهور وی را مامور تشکیل دولت کند تا بتواند کشور را در مرحله آتی مدیریت کند.</p>
      <p>درخواست عجیب نماینده اقلیت : باید به انتخاب نخست وزیر زن باشیم!</p>
      <p>یکی از تشکل‌های سیاسی اقلیت اهل سنت به نام ائتلاف القوی العراقیه خواستار انتخاب نخست وزیر زن شد.</p>
      <p>«عبدالله الخربیط» امروز دوشنبه گفت مهمترین چیزی که باید به آن فکر کنیم، انتخاب یک زن برای نخست وزیری در سایه دشواری انتخاب نامزد مرد است.</p>
      <p>الخربیط در اظهاراتی که روزنامه سعودی الشرق الاوسط منتشر کرده است، اظهار داشت مهمترین چیزی که باید اکنون به آن فکر کنیم، این است که برای مرحله آتی، یک زن را انتخاب کنیم نه یک مرد، البته به شرطی که مستقل باشد.</p>
      <p>وی افزود در شرایطی که انتخاب نخست وزیر مستقل از بین مردان را دشوار می‌بینیم، می‌توانیم زن مستقل شایسته‌ای را انتخاب کنیم.</p>
      <p>روزنامه الاخبار لبنان امروز دوشنبه جزئیات جدیدی را درباره تحرکات سیاسی در عراق برای انتخاب نخست وزیر جدید به جای عادل عبدالمهدی نخست وزیر مستعفی اعلام کرد و نوشت فالح الفیاض مشاور امنیت ملی عراق رقیب جدید این منصب است.</p>
      <p>
        <b>بیانیه عبدالمهدی به مناسبت سالگرد پیروزی بر داعش</b>
      </p>
      <p>عادل عبدالمهدی نخست وزیر پیشبرد امور عراق، بیانیه‌ای به مناسبت سالگرد پیروزی بر باندهای تروریستی داعشی صادر کرد. سه شنبه دهم دسامبر سالگرد پیروزی بر تروریست‌های داعشی است.</p>
      <p>عبدالمهدی در بیانیه خود آورده است به مناسبت سالگرد روز پیروزی بر باند تروریستی داعشی و آزادسازی موصل و تمام خاک عراق، به تمام ملت عزیز عراق تبریک عرض می‌کنم و جانفشانی‌ها و فداکاری‌های رزمندگان شجاع غیرتمند، تمام تشکیلات نیروهای مسلح اعم از ارتش، پلیس، حشد شعبی و پیشمرگه را گرامی می‌داریم، کسانی که دشمن را بیرون راندند و سرزمین را آزاد کردند و متحد و یکپارچه به همراه مردم اعم از پیر و جوان به فتوای جهاد کفائی اعلام شده از سوی مرجعیت عالی دینی لبیک گفتند و پیروزی بزرگی را برای وطن خود و انسانیت رقم زدند.</p>
      <p>عبدالمهدی با درود به شهدای راه نبرد با تروریسم تکفیری و آرزوی شفا برای مجروحان گفت به رزمندگان شجاع نیروهای مسلح و دستگاه‌های امنیتی که همچنان با بقایای داعش می‌جنگند و از وطن و ملت خود و برادران تظاهرات کننده مسالمت جو خود دفاع می‌کنند، درود می‌فرستم.</p>
      <p>وی در بیانیه خود آورده است به همین مناسبت و همانند سال گذشته، فردا سه شنبه برای جشن روز پیروزی، تعطیل رسمی خواهد بود.</p>
      <p>
        <b>به تعویق افتادن نشست پارلمان عراق</b>
      </p>
      <p>«ریاض المسعودی» از نمایندگان ائتلاف سائرون وابسته به جریان صدر امروز دوشنبه از به تعویق افتادن نشست فوق العاده پارلمان که قرار بود امروز برگزار شود، خبر داد.</p>
      <p>وی دلیل آن را عدم دیدار کمیسیون امنیت و دفاع پارلمان با فرماندهان امنیتی دانست و گفت هدف از برگزاری نشست پارلمان بررسی اوضاع امنیتی و حوادث اخیر در میدان الخلانی و السنک و هدف قرار گرفتن منزل مقتدی صدر بود.</p>
      <p>المسعودی به پایگاه خبری المعلومه گفت پارلمان نشست فوق العاده‌ای را که خواستار برگزاری آن برای بررسی اوضاع امنیتی و پیامدهای حادثه الخلانی و السنک و هدف قرار گرفتن منزل مقتدی صدر با یک پهپاد ناشناس شده بود، به تاخیر خواهد انداخت، علت تعویق این نشست این است که نشست کمیسیون امنیت و دفاع با تمام فرماندهان امنیتی دراین زمینه برگزار نشده است.</p>
      <p>منبع: تسنیم</p>
    </article>
  </body>
</html>