<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/buyuksehirden-yeni-proje-1500-aileye-sut-yardimi-217748h.htm"/>
    <meta property="og:site_name" content="OLAY"/>
    <meta property="article:published_time" content="2019-12-09T11:56:42+00:00"/>
    <meta property="og:title" content="Büyükşehir’den yeni proje! 1500 aileye süt yardımı"/>
    <meta property="og:description" content="Bursa’da 0-14 yaş arası çocuklara ücretsiz süt dağıtılmasını ve 4-6 yaş arası çocuklara yarı zamanlı anaokulu eğitimi verilmesini kapsayan ‘Süt Kuponu’ ve ‘Ana Kucağı’ isimli projelerin lansmanı yapıldı."/>
  </head>
  <body>
    <article>
      <h1>Büyükşehir’den yeni proje! 1500 aileye süt yardımı</h1>
      <h2>Bursa’da 0-14 yaş arası çocuklara ücretsiz süt dağıtılmasını ve 4-6 yaş arası çocuklara yarı zamanlı anaokulu eğitimi verilmesini kapsayan ‘Süt Kuponu’ ve ‘Ana Kucağı’ isimli projelerin lansmanı yapıldı.</h2>
      <address>
        <time datetime="2019-12-09T11:56:42+00:00">09 Dec 2019, 11:56</time>
      </address>
      <p>Bursa’da 0-14 yaş arası çocuklara ücretsiz süt dağıtılmasını ve 4-6 yaş arası çocuklara yarı zamanlı anaokulu eğitimi verilmesini kapsayan ‘Süt Kuponu’ ve ‘Ana Kucağı’ isimli projelerin lansmanı, Büyükşehir Belediye Başkanı Alinur Aktaş’ın katıldığı toplantıyla yapıldı.</p>
      <figure>
        <img src="https://www.olay.com.tr/d/other/28376-mtvkzwuynd-6-5dee248e7eed3.jpg"/>
      </figure>
      <p>Tanıtımı yapılan projeler çerçevesinde ilk olarak 1500 aileye her hafta düzenli olarak süt yardımı yapılacağını, 600 çocuğa da yine kesintisiz şekilde anaokulu eğitiminin verileceğini belirten Büyükşehir Belediye Başkanı Alinur Aktaş, “Süt dağıtımı hemen, anaokulu uygulaması da 3 Şubat 2020 tarihi itibariyle başlayacak. Sistem oturdukça, kapasite artırımına gideceğiz. Hedefimiz, sokakları daha canlı ve mutlu bir Bursa” dedi.</p>
      <p>Merinos Atatürk Kongre ve Kültür Merkezi (Merinos AKKM) Muradiye Salonu’ndaki toplantıya, Başkan Aktaş’ın yanı sıra BESAŞ Yönetim Kurulu Başkanı Mustafa Bektaş ve Büyükşehir Belediyesi Sosyal Hizmetler Daire Başkanı Yunus Kaldırım ile basın mensupları katıldı.</p>
      <figure>
        <img src="https://www.olay.com.tr/d/other/28376-mtvkzwuynd-1-5dee249736d88.jpg"/>
      </figure>
      <p>
        <b>1500 aileye süt yardımı</b>
      </p>
      <p>Büyükşehir Belediye Başkanı Alinur Aktaş, sosyal hayat ve eğitim projelerini uygulamanın seçim sözleri arasında yer aldığını hatırlatarak, vaatler kapsamında bugün 2 farklı projenin startını vermekten büyük mutluluk duyduklarını söyledi. Süt Kuponu Projesi ile 0-14 yaş arası çocuklu ailelere ücretsiz süt dağıtımı yapacaklarını, Ana Kucağı Pojesi’yle de ilk etapta 600 çocuğa ücretsiz anaokulu eğitiminin verileceğini kaydeden Başkan Aktaş, “Süt yardımları, ihtiyaç sahibi ve 0-14 yaş arası çocuklu ailelere, çocuklarımızın daha sağlıklı büyüyebilmeleri için yapılacak. Proje kapsamında belirlenecek 1500 aileye haftada 3’er adet litrelik BESAŞ günlük pastörize süt dağıtımı gerçekleştireceğiz. Dağıtımlar, yardım kuponları vasıtasıyla yapılacak” dedi.</p>
      <p>
        <b>600 çocuğa anaokulu eğitimi</b>
      </p>
      <p>Bakan Alinur Aktaş, Ana Kucağı Projesi’nin de 4-6 yaş arasındaki anaokuluna başlayabilecek, gelişim sürecindeki çocuklar için geliştirildiğini ifade etti. Başlangıçta 8 noktada hazırlanan merkezlerde 600 çocuğa yarı zamanlı ücretsiz eğitim verileceğini kaydeden Başkan Aktaş, “Milli Eğitim Bakanlığı’nın uyguladığı müfredat ve öğrenci kayıt sistemi, bu projemize entegre edilecek. Bakanlık müfredatının yanı sıra burada, değerler eğitimine de önem vereceğiz. Eğitime katılan çocuklardan ücret alınmadığı gibi eğitim dönemi başında ihtiyaçları olabilecek temel malzemeleri içeren eğitim setleri de tarafımızdan ücretsiz olarak kendilerine teslim edilecek” diye konuştu. Başkan Aktaş, Ana Kucağı Projesi için Osmangazi ilçesinde Hamitler Sosyal Yaşam Merkezi, Yıldırım ilçesinde de Musababa Hançerli Medresesi, Ulus Mahalle Konağı, Yeşilyayla, Vakıf, Demetevler, Beyazıt ve Arabayatağı sosyal yaşam merkezlerinin belirlendiğini açıkladı.</p>
      <figure>
        <img src="https://www.olay.com.tr/d/other/28376-mtvkzwuynd-3-5dee24920b555.jpg"/>
      </figure>
      <p>
        <b>Duyarlı vatandaşlara çağrı</b>
      </p>
      <p>Başkan Aktaş, toplantı kapsamında ‘duyarlı vatandaşlara’ çağrıda da bulundu. Bursa’da yaşayan ihtiyaç sahiplerine yardım etmek isteyenler için BESAŞ’ın kupon kampanyalarının bulunduğunu dile getiren Başkan Aktaş, “Ekmek, yumurta, yoğurt, peynir ve süt kuponları alarak ihtiyaç sahiplerine ulaştırmak isteyenler, kuponları kendileri alıp ihtiyaç sahipleri için değerlendirebilirler. İsterlerse, Sosyal Hizmetler Daire Başkanlığımız aracılığıyla belirlenen ihtiyaç sahiplerine kuponları ulaştırabiliriz. Yardım kuponuna ihtiyacı olan vatandaşlarımız Sosyal Hizmetler Daire Başkanlığımıza şahsen başvurabilirler” şeklinde konuştu.</p>
      <p>Büyükşehir Belediye Başkanı Alinur Aktaş, toplantı sonunda BESAŞ’ın ürettiği günlük pastörize sütlerden içerek, basın mensuplarına ikram etti.</p>
    </article>
  </body>
</html>