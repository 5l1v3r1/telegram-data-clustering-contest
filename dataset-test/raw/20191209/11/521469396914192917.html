<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468936/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D9%86%D8%AE%D8%B3%D8%AA%DB%8C%D9%86-%DA%A9%D9%85%D8%A8%D8%A7%DB%8C%D9%86-%D8%A8%D8%B1%D9%86%D8%AC-%D8%B3%D8%A7%D8%AE%D8%AA-%D8%A7%DB%8C%D8%B1%D8%A7%D9%86"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T11:55:57+00:00"/>
    <meta property="og:title" content="رونمایی از نخستین کمباین برنج ساخت ایران"/>
    <meta property="og:description" content="نخستین کمباین برنج ساخت کارخانه کمباین سازی اراک در مراسمی رونمایی شد."/>
  </head>
  <body>
    <article>
      <h1>رونمایی از نخستین کمباین برنج ساخت ایران</h1>
      <h2>نخستین کمباین برنج ساخت کارخانه کمباین سازی اراک در مراسمی رونمایی شد.</h2>
      <address>
        <time datetime="2019-12-09T11:55:57+00:00">09 Dec 2019, 11:55</time>
      </address>
      <p>به گزارش همشهری آنلاین به نقل از باشگاه خبرنگاران جوان، در مراسمی با حضور مسئولان استان مرکزی در اراک از نخستین کمباین برنج ایرانی و افتتاح خط تولید کمباین برنج در شرکت کمباین سازی ایران رونمایی شد.</p>
      <p>با رونمایی از نخستین کمباین برنج ایرانی و نیز افتتاح خط تولید این محصول در اراک، کشاورزان دیگر با کمباین ایرانی برنج برداشت می‌کنند.</p>
      <ul>
        <li>
          <a href="https://www.hamshahrionline.ir/news/465487/%DA%A9%D8%B4%D8%AA-%D8%A8%D8%B1%D9%86%D8%AC-%D8%AF%D8%B1-%DB%B1%DB%B8-%D8%A7%D8%B3%D8%AA%D8%A7%D9%86-%DA%A9%D8%B4%D9%88%D8%B1">کشت برنج در ۱۸ استان کشور</a>
        </li>
      </ul>
      <p>شرکت سازنده توان ساخت ١٢٠٠ دستگاه أنواع ماشین آلات کشاورزی را در سال دارد وبا راه اندازی خط تولید جدید پیش بینی میشود ١٠٠ دستگاه کمباین برنج هم سالانه تولید شود.</p>
      <p>حمیدی مدیر عامل شرکت  گفت: رونمایی از نخستین خط تولید و مونتاژ کمباین مخصوص برداشت برنج کشور در <a href="https://www.hamshahrionline.ir/news/28110/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C">اراک </a>در حالی صورت می‌گیرد که تاکنون کمباین‌های برنج مورد نیاز کشور در برداشت برنج به صورت صددرصدی از خارج کشور وارد می‌شد و در اختیار کشاورزان قرار می‌گرفت.</p>
      <p>او افزود: در واقع با توجه به ورود سالانه بیش از هزار دستگاه کمباین برنج و به تبع آن خروج میلیون‌ها دلار ارز دولتی از کشور، شرکت کمباین‌سازی ایران درصدد برآمد تا نسبت به طراحی و تولید کمباین برداشت برنج اقدام کند.</p>
      <p>این شرکت حدود نیم قرن در این صنعت فعال است و هم اکنون با ٣٥٤ نفر اشتغال، ظرفیت تولید سالانه هزار و ٢٠٠ دستگاه کمباین را دارد.</p>
      <p>استان مرکزی با ۹۰ هزار بهره بردار جزء ۱۰ استان برتر کشور در بخش کشاورزی است.</p>
    </article>
  </body>
</html>