<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SMdc8/saroch-s-novym-rozhodnutim-o-babisovi-nespecha-ma-jinou-praci"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T11:35:00+00:00"/>
    <meta property="og:title" content="Šaroch s novým rozhodnutím o Babišovi nespěchá, má jinou práci"/>
    <meta property="og:description" content="Kauza Čapí hnízdo premiéra Andreje Babiše (ANO) pokračuje poté, co nejvyšší státní zástupce Pavel Zeman zvrátil rozhodnutí státního zástupce Jaroslava Šarocha o zastavení trestního stíhání. Příčinou obnovení stíhání byla především nedostačující důkazní situace, případ se tedy vrací zpět na stůl státnímu zástupci. Ten však odmítá, že by odvedl špatnou práci a s novým rozhodnutím nespěchá."/>
  </head>
  <body>
    <article>
      <h6 class="kicker">Kauza Čapí hnízdo</h6>
      <h1>Šaroch s novým rozhodnutím o Babišovi nespěchá, má jinou práci</h1>
      <address><time datetime="2019-12-09T11:35:00+00:00">09 Dec 2019, 11:35</time> by <a rel="author">mm</a></address>
      <p>
        <b>Kauza Čapí hnízdo premiéra Andreje Babiše (ANO) pokračuje poté, co nejvyšší státní zástupce Pavel Zeman zvrátil rozhodnutí státního zástupce Jaroslava Šarocha o zastavení trestního stíhání. Příčinou obnovení stíhání byla především nedostačující důkazní situace, případ se tedy vrací zpět na stůl státnímu zástupci. Ten však odmítá, že by odvedl špatnou práci a s novým rozhodnutím nespěchá.</b>
      </p>
      <p>„Nemám problém pokud někdo zkušenější, chytřejší, z nadřízeného orgánu poukáže na moje chyby. Ještě jsem se s tím neseznámil, nevím, kde je problém,“ reagoval Šaroch pro Českou televizi. Na vyjmenování výtek od Nejvyššího státního zastupitelství reagoval poměrně ostře. „A co já s tím? Nejdříve si potřebuji to usnesení přečíst, abych na něj mohl nějakým způsobem reagovat a poté se podle toho zařídit,“ uvedl Šaroch. Řekl také, že má nyní jinou rozdělanou práci, které dává přednost. Až poté se tedy bude usnesení věnovat.</p>
      <p>Nejvyšší státní zástupce uvedl, že přezkumem Šarochova rozhodnutí odhalil nedostatky ve skutkové rovině i v rovině právního hodnocení.„Byly zjištěny nedostatky v rovině skutkové a v rovině právního hodnocení,“ řekl ve středu Zeman s tím, že ze strany Nejvyššího státního zastupitelství (NSZ) nebylo možné nic jiného než částečně zrušit Šarochovo rozhodnutí. „Důkazní situace není na to, aby byla věc zastavena, nebo předána soudu,“ řekl o kauze Zeman.</p>
      <p>Pavel Zeman zmínil také nesprávné hodnocení důkazů a neúplné vyhodnocení evropské legislativy. Kriticky se vyjádřil i k činnosti regionální rady, která dotace Čapímu hnízdu poskytla. Podle něj bylo hodnocení projektu zejména v úvodní fázi naprosto formální a rada nepřezkoumala majetkovou strukturu žadatele.</p>
      <p>„Jsou dány pokyny k vyšetřování, státní zástupce (Šaroch) se bude muset zabývat vymezenými okolnostmi. Kasační rozhodnutí NSZ nenahrazuje aktivitu dozorového státního, pouze vymezuje nedostatky a ukládá další postup,“ řekl Zeman.</p>
      <p>Pro dozorujícího státního zástupce Jaroslava Šarocha je tedy Zemanův právní názor závazný. Ve věci bude muset provést úkony a doplnění, které mu nejvyšší státní zástupce nařídí. Zeman také zdůraznil, že nepředjímá, jaký má být výsledek vyšetřování, a že u obviněného Babiše i Majerové je nutné ctít presumpci neviny.</p>
      <p>Zeman také obnovil trestní stíhání, které Šaroch zastavil v září, v případě bývalé členky společnosti Farmy Čapí hnízdo Jany Mayerové. Ostatní aktéři kauzy, včetně Babišovy manželky Moniky, dcery Adriany Bobekové a švagra Martina Herodese, zůstávají mimo hru. Zastavení trestního stíhání Zeman v jejich případě potvrdil.</p>
      <h3>Babiš: Vydržím to, dobře to dopadne</h3>
      <p>Andrej Babiš zopakoval, že neudělal nic protizákonného a že je rád, že jeho rodina už není trestně stíhaná. „Chci hlavně říct, že mám velkou radost a cítím úlevu, že je definitivně zastaveno trestní stíhání mé rodiny, mojí manželky a mé dcery. Zvykl jsem si na to, že jdou po mně. Že mě chtějí za každou cenu vyštvat z politiky. A protože je jasné, že mě nikdo neuplatí, museli najít jiné, sofistikovanější způsoby. Zatažení mojí rodiny do celé té sprosté a vylhané kauzy byla od začátku neuvěřitelná prasárna. Opravdu jsem teď šťastný, že alespoň moje rodina je z toho venku,“ uvedl Babiš na své Facebooku.</p>
      <p>Podle něj se dalo očekávat, že se ho oponenti zkouší dostat z pozice premiéra. „Očekával jsem, že mě jen tak nepustí. Jsem politik, vydržím to. Dobrá zpráva je, že to má sestupnou tendenci. Původně mělo spáchat trestný čin 11 osob, pak jen 7 osob a teď už na tuto údajnou organizovanou trestnou činnost stačí už jenom dvoučlenná skupina. Takže trend je pozitivní a doufám, že směřujeme k nule a dobře to dopadne. Protože jsem přesvědčený, že jsem nic protizákonného nespáchal,“ prohlásil Babiš.</p>
      <related>
        <a href="https://echo24.cz/a/Sxk56/minar-babis-nebude-riskovat-ztratu-penez-radeji-polozi-vladu-nez-agrofert"/>
      </related>
    </article>
  </body>
</html>