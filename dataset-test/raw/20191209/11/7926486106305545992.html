<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018065/%D9%BE%D8%B1%DA%86%D9%85-%D9%82%D8%B1%D9%85%D8%B2-%D8%B3%D8%B1%D9%85%D8%B1%D8%A8%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%B1%D8%A7-%D8%A7%D8%B2-%D8%A7%DB%8C%D8%B1%D8%A7%D9%86-%D9%81%D8%B1%D8%A7%D8%B1%DB%8C-%D8%AF%D8%A7%D8%AF-%D9%85%D8%B4%DA%A9%D9%84-%D9%BE%D8%B1%D8%AF%D8%A7%D8%AE%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T11:26:00+00:00"/>
    <meta property="og:title" content="&quot;پرچم قرمز&quot; سرمربی استقلال را از ایران فراری داد/ مشکل پرداخت پول استراماچونی ربطی به FATF ندارد/در برجام هم نمی‌شد پول استرا را داد"/>
    <meta property="og:description" content="یک کارشناس اقتصادی گفت: در رابطه با استراماچونی چون عدد بزرگ است طبعا خرد کردن، فرستادن و مشکلاتش دور از واقعیت می شود، منطقی هم هست که از آن طرف پلیس ایتالیا بگوید موضوع پولشویی چیست؟"/>
  </head>
  <body>
    <article>
      <h1>"پرچم قرمز" سرمربی استقلال را از ایران فراری داد/ مشکل پرداخت پول استراماچونی ربطی به FATF ندارد/در برجام هم نمی‌شد پول استرا را داد</h1>
      <h2>یک کارشناس اقتصادی در گفتگو با مشرق:</h2>
      <address>
        <time datetime="2019-12-09T11:26:00+00:00">09 Dec 2019, 11:26</time>
      </address>
      <p>
        <i>یک کارشناس اقتصادی گفت: در رابطه با استراماچونی چون عدد بزرگ است طبعا خرد کردن، فرستادن و مشکلاتش دور از واقعیت می شود، منطقی هم هست که از آن طرف پلیس ایتالیا بگوید موضوع پولشویی چیست؟</i>
      </p>
      <p><b>سرویس ورزش مشرق </b>– پیرو کناره گیری رسمی آندره آ استراماچونی از سمت سرمربیگری تیم استقلال و پیش آمدن موضوع مشکلات باشگاه استقلال در پرداخت پول این مربی ایتالیایی در اوج تحریم های غرب علیه کشورمان همچنین متهم شدن استراماچونی به پولشویی از طرف پلیس کشورش و پیامد آن بلوکه شدن حساب های بانکی اش در این باره که آیا این موضوع به FATF ربط داشته یا نه با یک کارشناس اقتصادی صحبت کردیم.</p>
      <blockquote>
        <b>بیشتر بخوانید:</b>
        <br/>
        <b>
          <a href="https://www.mashreghnews.ir/news/1018004/%D8%A8%D9%84%D8%A7%DB%8C%DB%8C-%DA%A9%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%B3%D8%B1-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A2%D9%88%D8%B1%D8%AF">حساب بانکی استراماچونی در ایتالیا بلوکه شد</a>
        </b>
      </blockquote>
      <p><b>مجید شاکری</b> در گفت و گو با <b>مشرق</b>، در ارتباط با اینکه مشکل بوجود آمده برای باشگاه استقلال و استراماچونی به چه دلیل است اظهار داشت: موضوع این است هر انتقال وجهی به ایتالیا فارغ از اینکه این انتقال بابت چه دلیلی می خواهد انجام شود زیر ذره بین های مختلف است.</p>
      <p>وی در پاسخ به این پرسش که آیا FATF باعث بروز این مشکل شده توضیح داد: در ارتباط با FATF اتفاقی رخ نداده که بخواهد مانع از این موضوع شود. مواردی هم که الان برای ما اجرا می شوند هیچ کدام شان نمی توانند مانع از یک پرداختی به سرمربی استقلال در ایتالیا شوند. در واقع هیچکدام به هم ارتباطی ندارند. چون اصلا تغییری در بحث FATF رخ نداده است.</p>
      <p>این کارشناس اقتصادی افزود: مانند ایران که در امور بانکی اش واحد اطلاعاتی تحت عنوان "والی" یا FIU دارد در آمریکا هم همین واحد به اسم FINCEN است که مخفف کلمه مبارزه با جرایم مالی است. این FINCEN برای تمام قوانین آمریکا و پول‌هایی که ریسک زیرپاگذاشتن این قوانین در حوزه جرایم مالی را ایجاد می کند به بانک های جهان یکسری دستورالعمل می دهد که اصطلاحا به این دستورالعمل ها "رِد فلگ" <b>REDFLAG </b>یعنی پرچم قرمز گفته می شود.</p>
      <figure>
        <img src="https://cdn.mashreghnews.ir/d/2019/12/07/4/2663208.jpg?ts=1575732813000"/>
      </figure>
      <p>شاکری افزود:<b> رد فلگ یعنی من سه دسته تراکنش هایی را ریسک انگاری می کنم و روی آن پرچم قرمز می زنم و حالا هرنوع تراکنشی که به نحوی مرتبط بشود با ایران در آن برنامه هشدار می دهد پس باید تغییر منشا بدهند. تغییر منشا هم یعنی ورود به سند صرافی و خرد کردن پول بزرگ برای اینکه اسم منشأ را نخواهد.</b> اما در رابطه با استراماچونی چون این عدد بزرگ است طبعا این خرد کردن، فرستادن و مشکلاتش دور از واقعیت می شود، منطقی هم هست که از آن طرف پلیس ایتالیا بگوید موضوع پولشویی چیست؟ البته باز هم تأکید می‌کنم این بحث پولشویی اصلا ربطی به موضوع FATF ندارد. یا پیوستن ما به کنوانسیون CFT یا پالرمو هیچ کجا هیچ ربطی به این موضوع ندارد و بلکه موضوع فقط مربوط به ردفلگ هاست.</p>
      <p>این کارشناس اقتصادی تأکید کرد:<b> ذکر این نکته مهم و لازم است که FATF فضای مالی ایران را ریسک انگاری می کند نه پرداخت های ایرانی را. منظور از این بحث چیست؟ این یعنی آنها می گویند وقتی یک بانکی در کشور ماست و ما می دانیم این بانک متعلق به فضای مالی ایران است FATF اگر یک روزی ایران وارد counter-measure بشودبانک های ایرانی را ریسک انگاری می کند. اما سئوال اینجاست وقتی که ما از حساب خارجی پولی را به حساب استراماچونی می زنیم که دیگر نباید مشکلی وجود داشته باشد. پس مشکل کجاست؟</b></p>
      <p>وی خاطرنشان کرد: <b>مشکل از جایی شروع می شود که چون یک طرف این حساب، ذینفع نهایی اش ایران است و قراردادی را می بیند که مرتبط با کشور ما محسوب می شود، در مسیر به ردفلگ های موجود برمی خورد. آنجاست که باز هم هشدارها به صدا در می آیند.</b></p>
      <p>شاکری در ارتباط با این موضوع که چرا حساب های بانکی استراماچونی بلوکه شده است تصریح کرد: چون بانکهای عامل دارنده حساب استراماچونی مشکوک شده اند که برای دور زدن تحریم های آمریکا یک کاری انجام شده، این اتفاق افتاده و ردفلگ ها بکار افتاده اند. حالا ممکن است گفته شود در این میان نحوه پرداخت های دیگری هم قابل پیشنهاد بوده اما با این وجود اساسا حتی در ساختار برجام هم یک چنین قراردادی را نمی شد پولی را واریز کنید. تأکید می کنم حتی وقتی هم که برجام بود. نشان به آن نشان که خیلی از پرداختی های فدراسیون فوتبال هم در آن ایام برجام مشکل داشت. آن فضای برجام هم رد فلگ ها را رفع نکرده بود. آدم ها فکر نکنند که اگر این تحریم ها یک مقدار کمتر می شد می توانستیم پول او را راحت تر بدهیم. بلکه در برجام هم نمی شد پول استرا را داد. به ویژه در ایتالیا و فرانسه که در این زمینه ها سخت گیرتر هستند.</p>
    </article>
  </body>
</html>