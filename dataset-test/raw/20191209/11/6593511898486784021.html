<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7956164"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T11:13:00+00:00"/>
    <meta property="og:title" content="Пиян шофьор предизвика катастрофа, другият нямал книжка"/>
    <meta property="og:description" content="Две коли се помляха след тежка катастрофа на кръстовището на на ул. &quot;Кап. Райчо Николов&quot; и ул. &quot;Средна гора&quot; във Варна. Инцидентът станал в 4:13 ч. сутринта. Причината е отнето предимство"/>
  </head>
  <body>
    <article>
      <h1>Пиян шофьор предизвика катастрофа, другият нямал книжка</h1>
      <address><time datetime="2019-12-09T11:13:00+00:00">09 Dec 2019, 11:13</time> by <a rel="author" href="https://www.24chasa.bg/authors/9743" target="_blank">Лиляна Трънкова</a></address>
      <p>Две коли се помляха след тежка катастрофа на кръстовището на на ул. "Кап. Райчо Николов" и ул. "Средна гора" във Варна. Инцидентът станал в 4:13 ч. сутринта. Причината е отнето предимство.</p>
      <p>За късмет тежко пострадали при инцидента няма. При проверка от пътна полиция се оказало, че единият шофьор е пиян, а другият изобщо няма книжка.</p>
      <p>Виновен за сблъсъка е 24-годишен варненец. Той бил зад волана на ауди, отнел предимството на варненски мерцедес с 27-годишен шофьор. Пристигналият на място полицейски екип тествал двамата шофьори за алкохол и се оказало, че виновникът има над 1 промила алкохол в издишания въздух. 27-годишният мъж пък изобщо няма шофьорска книжка.</p>
      <p>При сблъсъка леко е пострадал 24-годишният мъж, но на двете коли са нанесени значителни материални щети. При инцидента са нанесени щети и на още два автомобила.</p>
    </article>
  </body>
</html>