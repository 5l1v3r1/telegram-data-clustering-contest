<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rynekzdrowia.pl/Prawo-w-ochronie-zdrowia/NFZ-od-1-stycznia-zlecenia-na-wyroby-medyczne-na-nowych-zasadach,200806,1009.html"/>
    <meta property="og:site_name" content="www.rynekzdrowia.pl"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="NFZ: od 1 stycznia zlecenia na wyroby medyczne na nowych zasadach"/>
    <meta property="og:description" content="Narodowy Fundusz Zdrowia wprowadza nowy sposób realizacji zlecenia na zaopatrzenie w wyroby medyczne. Pacjent nie będzie musiał już odwiedzać oddziału NFZ w celu potwierdzenia zlecenia. Rocznie NFZ potwierdza ok. 3,5 mln takich zleceń."/>
  </head>
  <body>
    <article>
      <h1>NFZ: od 1 stycznia zlecenia na wyroby medyczne na nowych zasadach</h1>
      <address><time datetime="2019-12-09T11:00:00+00:00">09 Dec 2019, 11:00</time> by <a rel="author">NFZ/Rynek Zdrowia</a></address>
      <p>
        <b>Narodowy Fundusz Zdrowia wprowadza nowy sposób realizacji zlecenia na zaopatrzenie w wyroby medyczne. Pacjent nie będzie musiał już odwiedzać oddziału NFZ w celu potwierdzenia zlecenia. Rocznie NFZ potwierdza ok. 3,5 mln takich zleceń.</b>
      </p>
      <p>Od 1 stycznia 2020 r. zmieniają się zasady wystawiania, weryfikacji i realizacji zleceń na wyroby medyczne. Będzie to ułatwienie dla pacjentów, a w szczególności osób z niepełnosprawnościami i osób starszych.</p>
      <p>Obowiązujący obecnie proces obsługi kart i wniosków na zaopatrzenie w wyroby medyczne wymaga wizyty pacjenta w placówce macierzystego OW NFZ (a w przypadku błędnie wystawionych zleceń nawet kilkukrotnej). Od przyszłego roku etap ten będzie znacznie uproszczony. Pacjent już podczas wizyty np. u lekarza będzie mógł uzyskać potwierdzenie zlecenia z NFZ i bezpośrednio udać się do właściwego punktu (sklepu), realizującego zlecenia na wyroby medyczne.</p>
      <p>Nowe rozwiązanie Funduszu poprawi dostępność do wyrobów medycznych wydawanych na zlecenie, szczególnie dla pacjentów z małych miejscowości, skąd do placówek Funduszu jest daleko. Pacjent będzie mógł otrzymać od razu zlecenie gotowe do realizacji. Będzie miał też pewność, że zlecenie jest pozbawione błędów formalnych. Obecnie o ewentualnych błędach pacjent dowiaduje się najczęściej dopiero w trakcie wizyty w NFZ.</p>
      <p>Od 4 listopada do 31 grudnia 2019 r. wybrana grupa placówek będzie realizować zlecenia już na nowych zasadach. Ich lista dostępna jest w Oddziałach Wojewódzkich NFZ.</p>
      <p>Więcej:<a href="https://www.nfz.gov.pl/aktualnosci/aktualnosci-centrali/od-1-stycznia-zlecenia-na-wyroby-medyczne-na-nowych-zasadach,7494.html"> nfz.gov.pl</a></p>
    </article>
  </body>
</html>