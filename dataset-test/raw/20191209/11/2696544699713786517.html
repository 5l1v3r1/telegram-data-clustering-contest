<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_facebook_hongkong_ilikead_media_atveres_csalas_malware"/>
    <meta property="og:site_name" content="HVG.hu"/>
    <meta property="article:published_time" content="2019-12-09T11:33:00+00:00"/>
    <meta property="og:title" content="Beperelt egy céget a Facebook, mert csúnyán átverték a felhasználókat"/>
    <meta property="og:description" content="Az ILikeAd Media olyan linkeket terjesztett a Facebookon, melyek lekattintása után vírus települt a felhasználó gépére, majd a nevében hirdetéseket adtak fel a közösségi oldalon."/>
  </head>
  <body>
    <article>
      <h1>Beperelt egy céget a Facebook, mert csúnyán átverték a felhasználókat</h1>
      <address><time datetime="2019-12-09T11:33:00+00:00">09 Dec 2019, 11:33</time> by <a rel="author">hvg.hu</a></address>
      <p>
        <b>Az ILikeAd Media olyan linkeket terjesztett a Facebookon, melyek lekattintása után vírus települt a felhasználó gépére, majd a nevében hirdetéseket adtak fel a közösségi oldalon.</b>
      </p>
      <p>Pert indított a Facebook egy hongkongi székhelyű cég, valamint annak két képviselője ellen, miután kiderült, átverték a felhasználókat. A cég közlése szerint a csalással elérték, hogy a gyanútlan felhasználók olyan linkekre kattintsanak, amely segítségével a csalók malware-t telepíthettek a gépükre.</p>
      <p>A cég ezért nemcsak az ILikeAd Media Internationalt perelte be, hanem annak szoftverfejlesztőjét, Csen Xiao Congot, illetve marketingesét, Huang Ta-t. A csaláshoz az úgynevezett "celeb baiting" nevű megoldást használták. Ez azt jelenti, hogy a csalók a hírességekről készült fotók segítségével érték el, hogy a felhasználók lekattintsák a rosszindulatú hivatkozásokat.</p>
      <p>Az áldozatok gépére ezek után a tudtuk nélkül települt fel a vírus, ami segített a csalóknak átvenni az irányítást a profiljuk felett. A Facebook-fiókot ezután arra használták fel, hogy hamisítványokat, fogyasztótablettákat és potencianövelő szereket hirdessenek a közösségi oldalon. Ahhoz, hogy mindez a Facebook algoritmusának ne szúrjon szemet, különböző weboldalakat használtak fel, ahová a hirdetésre kattintókat irányították át.</p>
      <p>Hogy a Facebook miként akadt a csalók nyomára, nem tudni – a fentihez hasonló megoldások annyira kifinomultak, hogy csak nagyon nehéz megtalálni a mögötte eredetileg álló szervezetet/csoportot –, ám eddig már több mint 4 millió dollár (kb. 1,2 milliárd forint) kártérítést adtak az áldozatoknak.</p>
      <p>
        <i>Ha kíváncsi a fejleményekre, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>