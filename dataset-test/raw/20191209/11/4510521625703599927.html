<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/braila/recidivistul-rapit-violato-fetita-12-ani-razbune-tatal-copilei-pedeapsa-primit-1_5dee24c35163ec4271d749cd/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T11:06:25+00:00"/>
    <meta property="og:title" content="Recidivistul care a răpit şi violat o fetiţă de 12 ani ca să se răzbune pe tatăl copilei. Ce pedeapsă a primit"/>
    <meta property="og:description" content="Un bărbat de 43 de ani s-a răzbunat pe un amic cu care avusese o discuţie contradictorie, răpindu-i şi violându-i de două ori fiica de 12 ani. Abia după ce a văzut că sângerează abundent, agresorul a lăsat-o să plece."/>
  </head>
  <body>
    <article>
      <h1>Recidivistul care a răpit şi violat o fetiţă de 12 ani ca să se răzbune pe tatăl copilei. Ce pedeapsă a primit</h1>
      <address><time datetime="2019-12-09T11:06:25+00:00">09 Dec 2019, 11:06</time> by <a rel="author">Valentin Trufasu</a></address>
      <h4>Un bărbat de 43 de ani s-a răzbunat pe un amic cu care avusese o discuţie contradictorie, răpindu-i şi violându-i de două ori fiica de 12 ani. Abia după ce a văzut că sângerează abundent, agresorul a lăsat-o să plece.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/braila/secretele-sordide-ascund-interlopii-braila-rapit-strada-violat-fata-10-ani-1_5ddd0cbc5163ec42716eeb21/index.html"/>
        <a href="https://adevarul.ro/news/societate/o-minora-violata-umilita-intr-un-ritualsatanic-giurgiu-oare-mai-stare-aparam-copiii-1_5dc290d75163ec4271bd5db2/index.html"/>
        <a href="https://adevarul.ro/locale/zalau/detalii-cutremuratoare-despre-violul-comandat-copila-13-ani-fata-abuzata-fost-fortata-sa-i-faca-sex-oral-agresoare-varsta-16-ani-1_5d8df223892c0bb0c6024de2/index.html"/>
      </related>
      <p>Judecătoria Brăila l-a condamnat, pe 21 noiembrie, pe Leonard Marinică Iordache, un brăilean de 43 de ani, la 10 ani de închisoare pentru viol. Acesta a fost obligat şi să plătească familiei victimei, o copilă de 12 ani, daune morale de 20.000 de lei. Decizia instanţei poate fi atacată cu apel.</p>
      <p>Leonard Marinică Iordache, un recidivist eliberat condiţionat din închisoare, a şocat comunitatea din Brăila după ce a mers la un amic, iar după o discuţie contradictorie cu acesta i-a răpit fiica de 12 ani şi a batjocorit-o ca să se răzbune pe el.</p>
      <p>Pe 20 octombrie 2018, toţi poliţiştii din Brăila au intrat în alertă după ce un bărbat de 43 de ani a sesizat faptul că fiica sa de doar 12 ani a dispărut din faţa casei unde se juca. Cu doar câteva minute înainte, bărbatul fusese vizitat de un amic de-al său, Leonard Marinică Iordache (43 de ani), acesta devenind principalul suspect în cazul dispariţiei copilei.</p>
      <p>Tatăl fetiţei a postat atunci mesaje pe reţelele de socializare şi a apelat la prieteni pentru a o căuta, numeroşi brăileni mobilizându-se pentru a da de urma copilei dispărute.</p>
      <p>“Vecinii susţin că fetiţa a fost văzută în compania unei persoane, aceasta fiind un vechi prieten al tatălui său. Leonard Iordache, fost prieten al tatălui, a fost văzut în preajma fetiţei. Rog cine are informaţii sau cine a văzut-o pe fetiţă să apeleze serviciul de poliţie. Tatăl e disperat să îşi găsească fetiţa”, este unul dintre mesajele postate pe Facebook de către unul dintre cunoscuţii tatălui copilei.</p>
      <p>O zi mai târziu, fetiţa a revenit acasă în stare de şoc şi cu hainele murdare de sânge. Micuţa a povestit că a fost răpită şi apoi violată de două ori de amicul tatălului său. Individul a lăsat-o pe micuţă să plece după ce a văzut că sângerează puternic. Conform unor surse judiciare, agresorul a comis gestul şocant pentru a se răzbuna pe tatăl fetiţei.</p>
      <p>După o zi de căutări, poliţiştii l-au reţinut pe agresor pe stradă, în zona cartierului Hipodrom din Brăila. Leonard Iordache este recidivist, fiind condamnat anterior pentru furt calificat şi eliberat condiţionat de către Judecătoria Brăila pe 13 martie 2018.</p>
      <hr/>
    </article>
  </body>
</html>