<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7956499"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T11:55:00+00:00"/>
    <meta property="og:title" content="64-годишен мъж от Русе взел 24 000 лв. от телефонни измами"/>
    <meta property="og:description" content="Оставиха в ареста мъж за телефонни измами в размер на 24 000 лв., съобщиха от полицията в Габрово. 64-годишен гражданин на Русе с наложена от прокуратурата постоянна мярка за неотклонение „задържане"/>
  </head>
  <body>
    <article>
      <h1>64-годишен мъж от Русе взел 24 000 лв. от телефонни измами</h1>
      <address><time datetime="2019-12-09T11:55:00+00:00">09 Dec 2019, 11:55</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Оставиха в ареста мъж за телефонни измами в размер на 24 000 лв., съобщиха от полицията в Габрово.</p>
      <p>64-годишен гражданин на Русе с наложена от прокуратурата постоянна мярка за неотклонение „задържане под стража“ по досъдебно производство, разследвано от полицията в Севлиево, е привлечен в качеството на обвиняем, като съучастник в осъществяването на три телефонни измами, в резултат от които са причинени имотни вреди на различни граждани.</p>
      <p>Деянията са осъществени при условията на продължавано престъпление през периода от 16 до 26 юли тази година в Севлиево. Общата стойност, на която възлизат вредите за пострадалите граждани е малко под 24 000 лв.</p>
      <p>Предявеното му на 6 декември обвинение е окончателно. При осъдителна присъда за русенеца, Законът предвижда наказание „лишаване от свобода“ за срок от една до осем години за това, че той умишлено е улеснил съучастника си в извършване на измамите и е спомогнал с приемане на паричните суми.</p>
    </article>
  </body>
</html>