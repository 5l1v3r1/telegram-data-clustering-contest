<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/sa-blir-sommarens-pa-tur-i-hallnas-5446890.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T11:36:22+00:00"/>
    <meta property="og:title" content="Så blir sommarens &quot;På tur i Hållnäs&quot;"/>
    <meta property="og:description" content="Hållnäs 360 Varje år, andra helgen i augusti, är det &quot;På tur i Hållnäs&quot;, evenemanget där bygdens kultur, natur, hantverk, specialiteter och delikatesser lyfts fram. Trots att det känns långt"/>
  </head>
  <body>
    <article>
      <h1>Så blir sommarens "På tur i Hållnäs"</h1>
      <h2>Hållnäs 360 Varje år, andra helgen i augusti, är det "På tur i Hållnäs", evenemanget där bygdens kultur, natur, hantverk, specialiteter och delikatesser lyfts fram. Trots att det känns långt till sommaren har planeringen för nästa års begivenheter redan börjat.</h2>
      <address><time datetime="2019-12-09T11:36:22+00:00">09 Dec 2019, 11:36</time> by <a rel="author">Tore Fredriksson</a></address>
      <figure>
        <img src="https://img9.ntm.eu/unt/public/img/5469938/1209123748/det-star-inte-pa-forran-sommar?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>Det vackra Hållnäs var länge en ”vit fläck på kartan” för den som inte bodde här. Hur ändrar man det? Hur får man folk att besöka Hållnäs, intressera sig för bygden, miljön, besöksmål och lokala specialiteter?<br/>Ett Leader-projekt startades med syfte att sätta Hållnäs på kartan, visa bygden och att det går att bo och leva där. Hållnäs är mer än bara camping, bad och sol eller sommarstuga. Tanken var ett evenemang där man med ”Öppet hus” visade upp sig, sin by eller fiskeläge, hantverk och matkultur. Första ”På tur i Hållnäs” ägde rum andra helgen i augusti 2003 och har sedan dess årligen gått av stapeln den helgen. Nästa ”På tur i Hållnäs” blir alltså 8 augusti 2020 och planeringen för detta startade 26 november i år. Planer smids, idéer prövas, ansvarsområden anges, vad ska vara med, vilka vill vara med, programblad ska göras och innehåll presenteras. I maj ska information spridas i annonser, programblad, på hemsidor, i sociala medier och så vidare. På tur i Hållnäs är ett samarbete där bygdens folk lägger åtskilliga timmar åt att sprida budskapet så besökare kommer, inte bara denna helg, utan även resten av året även om Hållnäs främst är ett resmål på semestertid. Lokala näringar är till viss del beroende av detta. Vad kan man se och göra i kommande "På tur"? Här är ett axplock av de saker som redan är så gott som klara:</p>
      <figure>
        <img src="https://img11.ntm.eu/unt/public/img/5468926/1209123756/tappra-deltagare-i-det-forsta?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Tore Fredriksson | Tappra deltagare i det första planeringsmötet för På tur i Hållnäs 2020</figcaption>
      </figure>
      <p>* <b>Valnäs gamla skola</b> har gårdsbutik som även är öppen under sommaren där husets grönsaksland avgör vad som för tillfället är skördeklart till försäljning.</p>
      <p>* <b>Fagerviken</b> erbjuder ljudet från kulmotorer, loppis, mat och delikatessförsäljning samt servering vid hamnen. Vid bygdegården blir det utställningar av hantverk, veteranbilar samt visning av Hållnäsfilmen.</p>
      <p>* <b>Sikhjälma by</b> bjuder upp till opera bland kossor av ConVoce, operasolister och instrumentalister dirigerat av Conny Holmgren. Utöver detta, servering av Hållnäsdelikatesser samt vernissage.</p>
      <p>* <b>Sikhjälma hamn</b> bjuder på en levande fiskehamn med fiskegubbar som lagar nät eller tar med besökare på en tur i fiskekutter. Möjligheter finns att smaka av delikatesser och höra ljudet från de Hållnäsbyggda kuttrarnas kulmotorer.</p>
      <figure>
        <img src="https://img8.ntm.eu/unt/public/img/5468923/1209123757/anette-thorell-och-lasse-larss?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Tore Fredriksson | Anette Thorell och Lasse Larsson håller i trådarna tillsammans med Hållnäs Sockenråd så evenemanget blir av, broschyrer trycks, annonser görs och tillstånd fixas.</figcaption>
      </figure>
      <p><b>*</b> Från<b> Fågelsundet</b> går det turer ut till Björns fyr och till naturreservatet dessutom kan man besöka Caféet i Hjälmungehamnen som även bjuder på utställning på naturbilder från Hållnäs.  </p>
      <p>* På <b>Klippan i Slada hamn</b> finns Equmeniakyrkans sommargård där besökarna kan prova löpskaka, smörgås med Hållnäsost eller glass med havtornssås samt diverse marknadstånd.</p>
      <figure>
        <img src="https://img9.ntm.eu/unt/public/img/5469530/1209161919/vedlosa-gard-britts-butik-ga?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Tore Fredriksson | Vedlösa gård, Britts butik. Garn och hantverk samt grönsaksförsäljning från gårdens växthus.</figcaption>
      </figure>
      <p>* <b>Edvallavägen 5 </b>blir stället för alla som söker slöjdade föremål, bruksföremål, hemvävda mattor och stickade alster. Hållnäs kyrka håller öppet med visning och enkelt café. Hållnäs IF visar lokaler, gym och utegym.</p>
      <p>* <b>Griggebo såg</b>, den vattendrivna ramsågen visas av kunnig guide. Stockar in - brädor ut.</p>
      <figure>
        <img src="https://img7.ntm.eu/unt/public/img/5469528/1209162002/lugnet-missionshus-edvalla-in?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Tore Fredriksson | Lugnet missionshus Edvalla. Information om alternativ mat samt loppis och fika.</figcaption>
      </figure>
      <p>* <b>Gudinge</b> har sin egen ”På tur i Hållnäsgalleria”: fiskförsäljning, loppis, båtturer, honung, havsbad, hantverk fika, mat, visning av Gudingefilmen samt hemlig underhållning.</p>
      <p>Nästa möte för planering av evenemangen blir söndag 19 januari kl 18 på Berggården.</p>
      <figure>
        <img src="https://img8.ntm.eu/unt/public/img/5469529/1209114146/visning-av-den-vattendrivna-ra?w=980&amp;h=551&amp;anchor=centercenter&amp;bgcolor=222&amp;scale=both"/>
        <figcaption>BILD: Tore Fredriksson | Visning av den vattendrivna ramsågen i Griggebo. Stockar in, brädor ut.</figcaption>
      </figure>
      <p>Mer information på Hållnäs <a href="http://www.hallnas.info/">hemsida</a>, <a href="https://www.facebook.com/paturihallnas/">Facebook </a>och <a href="https://www.instagram.com/paturihallnas/">Instagram</a>. </p>
      <figure>
        <img src="https://img11.ntm.eu/unt/public/img/5469520/1209162120/aktiviteter-vid-gamla-ica-affa?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Tore Fredriksson | Aktiviteter vid gamla Ica-affären. Start av tändkulemotor. Tillverkad 1927, 16 hästkrafter, 2 500 kg.</figcaption>
      </figure>
    </article>
  </body>
</html>