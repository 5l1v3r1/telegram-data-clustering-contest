<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ElladaBasket/zouros-duskolo-na-proponhsw-ksana-sthn-ellada.5653396.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T11:52:00+00:00"/>
    <meta property="og:title" content="Ζούρος: Δύσκολο να προπονήσω ξανά στην Ελλάδα"/>
    <meta property="og:description" content="Ο Ηλίας Ζούρος μίλησε σε Μέσο του Ισραήλ για την ξαφνική παραπομπή του από το Περιστέρι, ενώ αναφέρθηκε και στο λόγο που δεν ανέλαβε τη Χάποελ Χολόν."/>
  </head>
  <body>
    <article>
      <h1>Ζούρος: Δύσκολο να προπονήσω ξανά στην Ελλάδα</h1>
      <h2>Ο Ηλίας Ζούρος μίλησε σε Μέσο του Ισραήλ για την ξαφνική παραπομπή του από το Περιστέρι, ενώ αναφέρθηκε και στο λόγο που δεν ανέλαβε τη Χάποελ Χολόν.</h2>
      <address><time datetime="2019-12-09T11:52:00+00:00">09 Dec 2019, 11:52</time> by <a rel="author">Sport24.gr</a></address>
      <p>Η <a href="https://www.sport24.gr/Basket/OmadesBasket/A1Peristeri/peristeri-epishma-telos-o-zouros-anelave-o-papanikolopoylos.5648215.html">απομάκρυνση του Ηλία Ζούρου</a> από τον πάγκο του <a href="https://www.sport24.gr/Basket/OmadesBasket/A1Peristeri/">Περιστερίου</a> έφερε έκπληξη στον χώρο του μπάσκετ. Ο 53χρονος προπονητής σε δηλώσεις που έκανε στο ισραηλινό "<a href="https://sports.walla.co.il/item/3328390">Walla Sport</a>" έδωσε τη δική του διάσταση για την ξαφνική αποπομπή του από τον πάγκο της ομάδας, ενώ αναφέρθηκε και στους λόγους που δεν ανέλαβε την Χάποελ Χολόν.</p>
      <p>Ο 53χρονος προπονητής εμφανίστηκε πικραμένος με αυτή την εξέλιξη, ενώ παραδέχθηκε πως όταν το έμαθε έπαθε σοκ.</p>
      <p>"<i>Έπαθα σοκ όταν που είπαν ότι φεύγω. Είμαι 34 χρόνια προπονητής και πρώτη φορά μου συμβαίνει κάτι τέτοιο</i>. <i>Είχαμε δύο πολύ σημαντικούς τραυματισμούς παικτών, αλλά τα αποτελέσματά μας ήταν πολύ καλά. Ήμασταν στη σωστή κατεύθυνση και μέχρι τώρα δεν έχω μια αληθινή εξήγηση γι' αυτό που έγινε. Είναι ένα μυστήριο. Όπως το βλέπω, είναι δύσκολο για μένα να προπονήσω ξανά στην Ελλάδα"</i></p>
      <p>
        <b>Στη συνέχεια αναφέρθηκε στην προοπτική της Χάποελ Χολόν και την πιθανότητα να προπονήσει την ισραηλινή ομάδα:</b>
      </p>
      <p>"<i>Ημουν σε συζητήσεις με τη Χάποελ το φετινό καλοκαίρι. Συναντηθήκαμε και από την αρχή είχαμε καλή χημεία μεταξύ μας. Στο τέλος η διοίκηση αποφάσισε να πάει με τον Σάρον Ντράκερ κι εγώ υπέγραψα στο Περιστέρι. Την προηγούμενη εβδομάδα, μετά το τέλος της θητείας μου στο Περιστέρι, η Χολόν επικοινώνησε ξανά μαζί μου, για να δει αν υπάρχει πιθανότητα να πάω, αλλά από όσο γνωρίζω, αυτό δεν θα συμβεί.</i></p>
      <p>
        <b>Αναφορικά με τον λόγο που δεν καρποφόρησε η συμφωνία:</b>
      </p>
      <p>"<i>Δεν μιλήσαμε για χρήματα και είμαι σίγουρος πως αυτό δεν ήταν το πρόβλημα. Οι διαπραγματεύσεις χάθηκαν στο γεγονός πως εγώ ήθελα να φέρω ένα δικό μου βοηθό, που θα ξέρει τη μέθοδο που ακολουθώ και που θα μπορώ να τον εμπιστευτώ όσο θα λείπω με την εθνική Γεωργίας για τα προκριματικά του Eurobasket.</i></p>
      <p>
        <i>Το καλοκαίρι, όταν μίλησα με τη Χολόν, έθεσα αυτόν τον όρο κι εντυπωσιάστηκα όταν η απάντηση ήταν θετική. Αυτή τη φορά διαφώνησαν και μπορώ να καταλάβω το γιατί. Τώρα, με όλη αυτή την περίπλοκη κατάσταση, με αλλαγές στη μέση της σεζόν, πρέπει να πληρώσουν τον προπονητή που έφυγε και την ομάδα του αν φύγει και αυτό συνεπάγεται πολλά έξοδα.</i>
      </p>
      <p>
        <i>Αλλά η δουλειά του βοηθού προπονητή είναι μια δουλειά εμπιστοσύνης, κάτι που είναι πολύ βασικό για μένα, Τελευταία φορά μιλήσαμε πριν από τέσσερις ημέρες, και από τότε δεν τους ξανάκουσα. Στο μεταξύ, έλαβα μηνύματα από δύο άλλες ομάδες, για τις οποίες είμαι υποψήφιος, κι ελπίζω πως θα καταλήξω κάπου.</i>
      </p>
      <p>
        <i>Ήταν μια μεγάλη πρόκληση και θα ήμουν χαρούμενος αν μου δινόταν η ευκαιρία. Είμαι εντυπωσιασμένος από την ανάπτυξη του συλλόγου, που προσπαθεί να πάει μπροστά και να δημιουργήσει παράδοση στην Ευρώπη. Προσπαθούν να κάνουν καλά πράγματα, αλλά υπάρχουν όρια στα μπάτζετ και από ότι φαίνεται, δεν είναι καλή ώρα για εμένα να έρθω. Ίσως να γίνει πιο εύκολο στο μέλλον".</i>
      </p>
      <p><b>Photo Credits</b>: Eurokinissi</p>
      <p>
        <i> </i>
      </p>
    </article>
  </body>
</html>