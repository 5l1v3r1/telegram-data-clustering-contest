<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523051-prumyslova-vyroba-zustane-v-nejblizsich-mesicich-utlumena-analyzy-makroindikatoru/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T11:34:17+00:00"/>
    <meta property="og:title" content="Průmyslová výroba zůstane v nejbližších měsících utlumena (Analýzy makroindikátorů)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Průmyslová výroba zůstane v nejbližších měsících utlumena (Analýzy makroindikátorů)</h1>
      <address><time datetime="2019-12-09T11:34:17+00:00">09 Dec 2019, 11:34</time> by <a rel="author">Investiční bankovnictví</a></address>
      <p><b>Průmyslová výroba v říjnu mírně klesla a výhled na nejbližší měsíce indikuje pokračování útlumu. Obchodní bilance je stále ve slušném přebytku, ale říjnový výsledek byl slabší, a šance na nový <a href="https://akcie-cz.kurzy.cz/akcie/rekord-1113/">rekord</a> pro letošek zeslábla. Stavební výrobě se daří, ale v říjnu mírně poklesla. <a href="https://www.kurzy.cz/makroekonomika/nezamestnanost/">Nezaměstnanost</a> zůstává na historických minimech</b>.</p>
      <p><b>Průmyslová výroba v ČR v říjnu klesla meziměsíčně o 0,1 %. Na meziroční bázi se jedná o pokles o 0,4 %. Bez očištění o nevýhodu v podobě chybějícího jednoho pracovního dne činil meziroční pokles 3,0 %.</b> To bylo v souladu s očekáváním trhu. My jsme s ohledem na vývoj předstihových indikátorů a vývoj zahraniční poptávky, čekali hlubší pokles. Nicméně průmyslová výroba zůstává v útlumu a pro nejbližší měsíce je pravděpodobný další pokles.</p>
      <p>K meziročnímu poklesu nejvíce v říjnu přispělo odvětví výroby kovových konstrukcí a kovodělných výrobků (<a href="https://www.kurzy.cz/prispevky-davky/">příspěvek</a> -0,5 procentního bodu, pokles o 4,8 %), výroba základních <a href="https://www.kurzy.cz/komodity/kovy/">kovů</a>, slévárenství (<a href="https://www.kurzy.cz/prispevky-davky/">příspěvek</a> -0,3 pb, pokles o 10,7 %) a výroba strojů a zařízení (<a href="https://www.kurzy.cz/prispevky-davky/">příspěvek</a> -0,3 pb, pokles o 3,3 %). Vzrostla naopak výroba elektrických zařízení (<a href="https://www.kurzy.cz/prispevky-davky/">příspěvek</a> +0,5 pb, růst o 7,5 %), výroba a rozvod <a href="https://www.kurzy.cz/elektrina/">elektřiny</a>, <a href="https://www.kurzy.cz/plyn/">plynu</a>, tepla, a klimatizovaného vzduchu (<a href="https://www.kurzy.cz/prispevky-davky/">příspěvek</a> +0,4 pb, růst o 3,8 %) a  výroba základních farmaceutických výrobků a farmaceutických přípravků (<a href="https://www.kurzy.cz/prispevky-davky/">příspěvek</a> +0,3 pb, růst o 25,3 %). Výroba motorových vozidel k přispěla v říjnu k meziročnímu růstu pouhými 0,1 procentního bodu (data očištěná o vliv počtu pracovních dnů).</p>
      <p>Hodnota nových zakázek z tuzemska meziročně stále nepatrně rostla (+0,4 %), ale zahraniční sklouzly do záporných 7,0 %. <b>K poklesu zakázek nejvíce přispělo odvětví výroby motorových vozidel a ostatních dopravních prostředků.</b></p>
      <p>Počet zaměstnanců byl v říjnu meziročně nižší o 1,3 %, meziroční růst  jejich <a href="https://www.kurzy.cz/makroekonomika/mzdy/">průměrné mzdy</a> zpomalil na 5,3 % z předchozího tempa 7,0 %.</p>
      <p>Dle statistiky rostla letos průmyslová výroba do května a od té doby slábne. Za celý rok čekáme růst průmyslové výroby o 0,3 %. Vývoj <a href="https://www.kurzy.cz/makroekonomika/prumysl/">průmyslu</a> v Německu a také pokles indikátorů aktivity v českém <a href="https://www.kurzy.cz/makroekonomika/prumysl/">průmyslu</a> neukazuje na brzký obrat. <b>Pokud se podaří snížit nejistoty v zahraničí, což se nyní částečně děje, český <a href="https://www.kurzy.cz/makroekonomika/prumysl/">průmysl</a> by se příští rok mohl vrátit k růstu. Prozatím pro <a href="https://www.kurzy.cz/finance/2020/">rok 2020</a> čekáme zhruba stagnaci průmyslové výroby.</b></p>
      <p><b>Zatímco průmyslová výroba v říjnu více či méně naplnila očekávání trhu, bilance zahraničního obchodu za odhady zaostala.</b> Její výše dosáhla 7,2 miliard <a href="https://www.kurzy.cz/koruna/">korun</a>, takže ve srovnání s naším odhadem i odhady trhu byla téměř poloviční. I tak se ale v porovnání s loňským rokem jednalo o zlepšení o 7,8 miliard <a href="https://www.kurzy.cz/koruna/">korun</a>.</p>
      <p>Celkovou bilanci <a href="https://www.kurzy.cz/cnb/ekonomika/zahranicni-obchod/">zahraničního obchodu</a> příznivě ovlivnil především meziročně nižší schodek bilance <a href="https://www.kurzy.cz/komodity/ropa/">ropy</a> a <a href="https://www.kurzy.cz/komodity/zemni-plyn-graf-vyvoje-ceny/">zemního plynu</a>, vzrostl přebytek obchodu se stroji a zařízeními, zlepšila se bilance ostatních dopravních prostředků a zmenšilo se záporné saldo u základních <a href="https://www.kurzy.cz/komodity/kovy/">kovů</a>.</p>
      <p><b>Na historický <a href="https://akcie-cz.kurzy.cz/akcie/rekord-1113/">rekord</a> z let 2016 a 2017 na úrovni 164 miliard <a href="https://www.kurzy.cz/koruna/">korun</a> bilance <a href="https://www.kurzy.cz/cnb/ekonomika/zahranicni-obchod/">zahraničního obchodu</a> letos spíše nedosáhne, i když výsledek bude zřejmě velmi blízko. </b>Za prvních deset měsíců skončila bilance v přebytku 143,8 miliardy <a href="https://www.kurzy.cz/koruna/">korun</a>. Situaci by mohl zachránit už jen listopad neboť prosincová statistika, bývá tradičně zatížena vyššími importy v důsledku vánočních nákupů a zároveň i nižšími importy zapříčiněnými dovolenými.</p>
      <p><b>Stavební výroba v říjnu meziročně poklesla o 1,7 %.</b> Po nadějném zářijovém výsledku se tak opět vrací k poklesu produkce. Stavební produkci nepovzbudilo srovnatelné <a href="https://meteobox.cz/">počasí</a> i nižší počet pracovních dní ve srovnání s předchozím rokem.</p>
      <p>Produkce klesla meziročně zejména ve výstavbě nových domů a bytů a naopak vzrostla výstavba inženýrských staveb, což je trend tohoto roku. Pozitivní zprávou je alespoň počet nově zahájených staveb domů a bytů, který meziročně přidává více než 20 %. Na druhou stranu objem dokončených staveb byl v říjnu naopak o 20 % menší.</p>
      <p>Když pomineme sezónní vlivy, tedy nástup zimy, stavebnictví by se mělo i nadále dařit. Loňských temp růstu však už nedosáhne. Stavební sektor následuje se zpožděním zbytek <a href="https://www.kurzy.cz/makroekonomika/">ekonomiky</a> a postupně zpomaluje. Investiční aktivita firem v posledních kvartálech v podstatě stagnuje, k čemuž se přidávají specifické problémy stavebnictví samotného. Nedostatek pracovních sil a dlouhé dodací lhůty prodražují stavební <a href="https://www.kurzy.cz/prace/">práce</a>, snižují poptávku a růst celého sektoru. <b>Po loňském růstu stavební výroby o vysokých 9,8 % letos očekáváme už jen 3,9 %. V příštím roce by pak měl celý sektor spíše stagnovat.</b></p>
      <p><b><a href="https://www.kurzy.cz/makroekonomika/nezamestnanost/">Nezaměstnanost</a> v Česku se v listopadu v souladu s očekáváním nezměnila. Podíl <a href="https://www.kurzy.cz/makroekonomika/nezamestnanost/">nezaměstnaných</a> dle Ministerstva <a href="https://www.kurzy.cz/prace/">práce</a> a sociálních věcí zůstal na 2,6 %, tedy na historicky nejnižší hodnotě.</b> Na <a href="https://volby.kurzy.cz/strany">straně</a> jedné se oproti říjnu zvýšil počet lidí aktivně hledajících <a href="https://www.kurzy.cz/prace/">práci</a> o necelých 800, o více než 1 200 se ale zvedl počet volných <a href="https://prace.kurzy.cz/urad-prace/volna-mista/">pracovních míst</a>.</p>
      <p><a href="https://www.kurzy.cz/cnb/ekonomika/prace-a-mzdy/">Trh práce</a> zůstává vyčerpaný a naráží na své limity. Další pokles <a href="https://www.kurzy.cz/makroekonomika/nezamestnanost/">nezaměstnanosti</a> již nepředpokládáme, a to i kvůli postupnému zpomalování růstu <a href="https://www.kurzy.cz/makroekonomika/">české ekonomiky</a>. V sektorech, které jsou recesí německého <a href="https://www.kurzy.cz/makroekonomika/prumysl/">průmyslu</a> zasaženy nejvíce, tedy například mezi českými průmyslovými výrobci, již <a href="https://www.kurzy.cz/makroekonomika/nezamestnanost/">zaměstnanost</a> klesá. Od prosince musíme též počítat s negativní sezónností – zanikají <a href="https://prace.kurzy.cz/urad-prace/volna-mista/">pracovní místa</a> sezónního charakteru, typicky v <a href="https://www.kurzy.cz/komodity/zemedelske/">zemědělství</a> či stavebnictví, ke konci roku též často končí kontrakty uzavírané na dobu určitou.</p>
      <p>V našem výhledu <a href="https://www.kurzy.cz/makroekonomika/nezamestnanost/">nezaměstnanost</a> lehce poroste. Sezonnost podle našeho předběžného odhadu vytlačí podíl <a href="https://www.kurzy.cz/makroekonomika/nezamestnanost/">nezaměstnaných</a> pro konec roku na 2,9 %. <b>Letošek tak bude s průměrem 2,8 % patřit k nejlepším v historii, když vloni to bylo 3,1 %. Pro <a href="https://www.kurzy.cz/finance/2020/">rok 2020</a> očekáváme průměrnou hodnotu ve výši 3,2 %.</b></p>
      <p>Dnes zveřejněná data jsou blízko tržního očekávání a tržní reakce se proto nedostavila. Zajímavější bude zítřejší zveřejnění <a href="https://www.kurzy.cz/makroekonomika/inflace/">inflace</a>, která by v listopadu mohla poskočit na 3,0 %.<br/>Autor: Michal Brožka</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/510133-flash-prumyslova-vyroba-zustala-na-urovni-lonskeho-cervence/"/>
        <a href="https://www.kurzy.cz/tema/4947112.html"/>
        <a href="https://www.kurzy.cz/tema/4303820.html"/>
        <a href="https://www.kurzy.cz/tema/detail/patria-finance-inflace-by-v-nejblizsich-mesicich-nemela-byt-926035.html"/>
        <a href="https://www.kurzy.cz/tema/4531476.html"/>
        <a href="https://prace.kurzy.cz/urad-prace/volna-mista/optimalizator-vyroby-v-prumyslove-vyrobe/"/>
        <a href="https://www.kurzy.cz/zpravy/433351-zhubla-prilis-rychle-a-zustala-nema-na-deset-mesicu/"/>
        <a href="https://zpravy.kurzy.cz/333604-vyrobni-sektor-svycarska-zustal-ctvrty-mesic-v-poklesu/"/>
        <a href="https://zpravy.kurzy.cz/333554-vyrobni-sektor-spojenych-statu-zustal-druhy-mesic-v-kontrakci/"/>
        <a href="https://zpravy.kurzy.cz/319338-cinsky-vyrobni-sektor-zustal-v-dubnu-sesty-mesic-v-poklesu-23-4-2012/"/>
        <a href="https://zpravy.kurzy.cz/329931-vyrobni-sektor-ciny-zustal-osmy-mesic-v-poklesu-2-7-2012/"/>
        <a href="https://prace.kurzy.cz/urad-prace/nabidka-prace/vyrobni-technicti-namestci-reditele-v-prumyslove-tabor-153c8b8ce.html"/>
      </related>
    </article>
  </body>
</html>