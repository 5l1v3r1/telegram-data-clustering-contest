<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/12/09/riad-cade-un-altro-tabu-niente-piu-ingressi-separati-per-uomini-e-137-962675.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T11:08:44+00:00"/>
    <meta property="og:title" content="Riad, niente più ingressi separati per uomini e donne nei ristoranti"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">arabia saudita</h6>
      <h1>Riad, niente più ingressi separati per uomini e donne nei ristoranti</h1>
      <h2>Cade l'obbligo, dovuto al divieto di incontro in luoghi pubblici tra uomini e donne che non siano familiari</h2>
      <address>
        <time datetime="2019-12-09T11:08:44+00:00">09 Dec 2019, 11:08</time>
      </address>
      <p>Cade un nuovo tabù nell'ultraconservatrice Arabia Saudita, dove sono stati aboliti gli ingressi separati per uomini e donne nei ristoranti.</p>
      <p>Lo hanno annunciato le autorità di Riad.</p>
      <p>In ossequio al divieto di incontro in luoghi pubblici tra uomini e donne che non siano familiari, tutti i ristoranti e i locali pubblici osservavano una segregazione molto rigida, con sale e ingressi separati per uomini e donne.</p>
      <p>La misura non è obbligatoria, quindi qualche ristoratore sin troppo conservatore potrebbe anche decidere di mantenere la separazione.</p>
      <p>Al Jazeera, che ha riportato la notizia, non è riuscita tuttavia a chiarire se uomini e donne potranno anche sedere agli stessi tavoli all'interno dei ristoranti.</p>
      <p>Negli ultimi anni già diversi locali, ristoranti, bar e sale per concerti, avevano iniziato a chiudere un occhio, in segreto, sull'assurda imposizione.</p>
      <p>Dopo le donne allo stadio e alla guida, cade un altro tabù dunque. Effetto del nuovo clima instaurato dal giovane erede al trono Mohammed bin Salman, che è tuttavia accusato di aver inasprito la repressione del dissenso, anche con violenza e metodi brutali. Basti pensare al giornalista Jamal Khashoggi, trucidato nel consolato saudita a Istanbul.</p>
      <p>(Unioneonline/L)</p>
    </article>
  </body>
</html>