<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3997827535208026438/%D8%AA%D8%AF%D8%A7%D9%88%D9%85-%D9%BE%D8%B1%D8%AF%D8%A7%D8%AE%D8%AA-%DB%8C%D8%A7%D8%B1%D8%A7%D9%86%D9%87-%DA%AF%D8%A7%D8%B2%D9%88%D8%A6%DB%8C%D9%84-%DA%AF%D8%B1%D8%A7%D9%86-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T11:26:15+00:00"/>
    <meta property="og:title" content="تداوم پرداخت یارانه / گازوئیل گران نمی شود"/>
    <meta property="og:description" content="رئیس سازمان برنامه و بودجه ضمن اعلام پیش‌بینی فروش روزانه یک میلیون بشکه نفت، گفت: پرداخت یارانه نقدی ادامه دارد."/>
  </head>
  <body>
    <article>
      <h1>تداوم پرداخت یارانه / گازوئیل گران نمی شود</h1>
      <address>
        <time datetime="2019-12-09T11:26:15+00:00">09 Dec 2019, 11:26</time>
      </address>
      <pre> رئیس سازمان برنامه و بودجه ضمن اعلام پیش‌بینی فروش روزانه یک میلیون بشکه نفت، گفت: پرداخت یارانه نقدی ادامه دارد.  </pre>
      <p>به گزارش <a href="http://jamejamonline.ir/">جام جم آنلاین</a> از ایسنا، طبق سنت معمول سازمان برنامه و بودجه، امروز (دوشنبه)، یک روز پس از ارائه لایحه بودجه به مجلس، نشست خبری به میزبانی سازمان با حضور رئیس سازمان برنامه و بودجه و برخی معاونان وی و همچنین خبرنگاران برگزار شد.</p>
      <p>محمدباقر نوبخت در این نشست ضمن تبیین ابعاد لایحه بودجه ۱۳۹۹ که در روز گذشته از سوی رئیس جمهوری به مجلس تقدیم شد، به سوالاتی در این زمینه پاسخ داد.</p>
      <p>رئیس سازمان برنامه و بودجه با اشاره به اینکه بودجه برای سومین سال تحریم تدوین شده است، گفت که چگونه بتوان منابع را در شرایط تحریمی بدست آورد و چگونه مصرف کرد و اینکه در سال آینده چه هدفی با این بودجه پیگیری می‌شود و اثر آن بر زندگی مردم در این تنگنا چیست؟</p>
      <p>
        <b>پیش‌بینی درآمد ۴۸ هزار میلیارد تومانی نفت در سال آینده</b>
      </p>
      <p>وی با اشاره به کاهش درآمدهای نفتی در سال آینده گفت: حدود ۴۸ هزار میلیارد تومان درآمد نفتی پیش‌بینی شده است که این منابع بر حسب یک میلیون بشکه نفت در روز و با قیمت هر بشکه ۵۰ دلار است، در حالی که این رقم در سال جاری ۱.۵ میلیون بشکه نفت با نرخ ۵۵ دلار بوده است.</p>
      <p>نوبخت با اعلام اینکه نرخ تبدیل دلار به ریال در بودجه سال بعد ۴۲۰۰ تومان است، گفت: با توجه به اینکه تامین کالاهای اساسی با نرخ ۴۲۰۰ تومان انجام می‌شود و از محل منابع نفتی تامین خواهد شد، نرخ تسعیر ارز نیز ۴۲۰۰ در نظر گرفته شده است.</p>
      <p>رئیس سازمان برنامه و بودجه با بیان اینکه برخی می‌گویند "پیش‌بینی نفتی خوش‌بینانه است"، اظهار کرد: این در حالی است که در سال جاری متوسط نرخ هر بشکه نفت تا ۶۳ دلار نیز بوده است و باید بتوانیم نفت بفروشیم و منابع ناشی از آن را در کشور به ثروت تبدیل کنیم.</p>
      <p>
        <b>آمریکا اجازه واردات بنزین به ایران را نمی‌داد</b>
      </p>
      <p>وی در رابطه با زمان اصلاح قیمت بنزین در سال جاری توضیح داد: پیش‌تر اصلاح قیمت بنزین و افزایش آن را در لایحه بودجه آوردیم، ولی با توجه به شرایط خاصی که وجود داشت امکان آن فراهم نبود. به هر حال سال ۱۳۹۷ وضعیت ارزی ثبات نداشت و اوضاع اقتصادی چندان مساعد نبود.</p>
      <p>نوبخت با بیان اینکه مهمترین هدف ما صرفه‌جویی بنزین بود، گفت: ما همواره شاهد افزایش مصرف بودیم؛ به نحوی که در چند سال اخیر از ۷۳ به ۸۸ و بالای ۱۰۰ میلیون لیتر رسید که با این روال مطمئن بودیم در آینده نزدیک نیاز به واردات بنزین داریم.</p>
      <p>وی افزود: اما می‌دانیم که این دنیا و این آمریکا اجازه صادرات بنزین به ایران را نمی‌داد و آنگاه باید چه می‌کردیم؟! پس ضرورت داشت با سهمیه‌بندی بنزین مصرف را محدود کنیم.</p>
      <p>
        <b>افزایش قیمت گازوئیل نداریم</b>
      </p>
      <p>در ادامه این نشست پورمحمدی - معاون بودجه سازمان برنامه و بودجه - درباره احتمال افزایش قیمت گازوئیل، گفت که هیچ پیش بینی در رابطه با افزایش قیمت سوخت از جمله گازوئیل در بودجه وجود ندارد.</p>
      <p>
        <b>حذف یارانه به استرس آن برای مردم نمی‌ارزد</b>
      </p>
      <p>اما با توجه به پیش‌بینی رقم حدود ۴۲ هزار میلیارد تومانی برای پرداخت یارانه نقدی در بودجه سال آینده و از سوی دیگر تاکید بودجه بر حذف سه دهک بالای در آمدی که این موضوع را با تناقض مواجه کرده و برنامه غربالگری به چه نحوی پیش خواهد رفت؟ نوبخت پاسخ داد: به هر حال چند سالی است که حذف دهک‌های بالا و تعداد ۲۴ میلیون نفر مطرح می شود ولی باید به شرایط هم توجه داشت. همین چند صد هزار نفری که حذف کردیم هم با اعتراض همراه شد و گله‌مند شدند. حذف و روالی که موجب ایجاد استرس بین مردم می‌شود نمی‌ارزد.</p>
      <p>وی افزود: منابع برای پرداخت یارانه به ۷۸ میلیون نفر در سال بعد پیش‌بینی شده ولی حذف دهک‌های بالا و پردرآمد هم باید انجام شود.</p>
      <p>
        <b>چرا نرخ ۸۵۰۰ تومان؟</b>
      </p>
      <p>نوبخت همچنین درباره اینکه چرا نرخ دلار نیمایی برای تامین سایر کالاها حدود ۸۵۰۰ تومان اعلام شده در حالی که در حال حاضر نرخ نیما بالاتر است؟ توضیح داد: در مورد کالاهای اساسی که باید ارز ۴۲۰۰ تومانی تامین شود و طبق مصوبه شورای امنیت ملی باید ذخایر لازم برای این کالاها که از جمله آن برنج، لاستیک، کاغذ و دارو است، تامین شود.</p>
      <p>وی گفت: برای تامین ارز کالاهای اساسی از وزارت جهاد کشاورزی، صمت و بهداشت خواستیم میزان منابع لازم برای واردات در سال بعد را برآورد کنند که اعلام آنها نشان داد حدود هفت میلیارد دلار وزارتخانه‌های جهاد کشاورزی و صمت لازم دارند و حدود سه میلیارد دلار وزارت بهداشت نیاز دارد که جمعا ۱۰ میلیارد دلار شد و ما حدود ۱۰ و نیم میلیارد دلار در نظر گرفتیم.</p>
      <p>رئیس سازمان برنامه و بودجه افزود: برای سایر کالاهایی که دولت در کنار کالای اساسی تامین ارز می‌کند، ملاک نرخ نیمایی است.</p>
      <p>وی توضیح داد: برای اینکه کنترل قیمت داشته باشیم حداکثر روی ۸۵۰۰ تومان حساب کردیم ربطی به معاملات نیمایی بخش خصوصی ندارد.</p>
      <p>
        <b>برداشت از صندوق توسعه ملی با مجوز رهبری است</b>
      </p>
      <p>در حالی برای بودجه سال آینده پیش‌بینی شده تا منابع واریزی از محل فروش نفت ۲۰ درصد باشد که طبق قانون برنامه ششم توسعه سهم صندوق تا ۳۶ درصد می‌رسد، اما با توجه به شرایط خاص بین‌المللی در سال‌های گذشته و کاهش درآمدهای نفتی در برخی سال‌ها دولت با ارائه‌ی پیشنهاد واریز ۲۰ درصد و دریافت مجوزهای لازم این مبلغ را از درآمدهای نفتی به حساب صندوق پرداخت کرده است. درعین حال که کاهش درآمدها موجب شده تا دولت در طی سال با دریافت مجوزهای لازم نسبت به دریافت تسهیلات و برداشت از منابع صندوق توسعه ملی اقدام کند.</p>
      <p>در این شرایط در لایحه بودجه سال ۱۳۹۹ حدود ۳.۴ میلیارد دلار برای تخصیص ۱۰ بخش تعیین شده است که یکی از آنها برای صداوسیما است که البته این تبصره در سال گذشته و امسال در قانون بودجه قرار داشت.</p>
      <p>سوال مطرح شده ایسنا از رییس سازمان برنامه و بودجه این است که با توجه به گله‌هایی که مقام معظم رهبری در رابطه با وضعیت صندوق توسعه ملی داشتند و اخیرا اعلام کردند که صندوق بی‌اثر شده و دولت‌ها همواره برای برداشت از منابع و دریافت مجوز آن درخواست و التماس دارند، آیا باز هم قابل توجیه است که از منابع صندوق برای کمبودهای منابع مالی برداشت شده یا این‌که حدود ۱۵۰ میلیون یوروی آن سالانه به صداوسیما اختصاص پیدا کند؛ آن هم در شرایطی که ریال این مبلغ قابل توجه بوده و دولت می‌تواند در مناطق محروم به کار گیرد. در عین حال که در اساسنامه صندوق نیز چنین مصرفی وجود ندارد.</p>
      <p>نوبخت در این باره توضیح داد که در سال آینده حدود هشت میلیارد دلار از منابع نفتی به صندوق توسعه ملی واریز خواهد شد و ۱۶ میلیارد دلاری که قرار است از محل مازاد صندوق در اختیار دولت قرار بگیرد به صورت تسهیلات خواهد بود.</p>
      <p>وی در رابطه با صداوسیما نیز گفت: برداشت از منابع صندوق برای صداوسیما در لایحه بودجه و با تصویب مجلس شورای اسلامی بوده و این مجوز نیز از سوی رهبری صادر شده است به هرحال مقام معظم رهبری به منابع صندوق بسیار حساس هستند و هرگونه برداشتی به طور حتم با صدور مجوز از سوی ایشان انجام خواهد شد.</p>
    </article>
  </body>
</html>