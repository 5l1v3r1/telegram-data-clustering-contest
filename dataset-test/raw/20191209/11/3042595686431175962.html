<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-vi-at-russerne-har-drapsroboter-over-norskegrensa/71852900"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T11:06:19+00:00"/>
    <meta property="og:title" content="- Vil vi at russerne har drapsroboter over norskegrensa?"/>
    <meta property="og:description" content="Landets viktigste forskere på kunstig intelligens, sikkerhet og våpen vil at Norge skal gå i bresjen for et forbud mot drapsroboter."/>
  </head>
  <body>
    <article>
      <h1>- Vil vi at russerne har drapsroboter over norskegrensa?</h1>
      <h2>Landets viktigste forskere på kunstig intelligens, sikkerhet og våpen vil at Norge skal gå i bresjen for et forbud mot drapsroboter.</h2>
      <address><time datetime="2019-12-09T11:06:19+00:00">09 Dec 2019, 11:06</time> by <a rel="author">Line Fransson</a></address>
      <p>Utviklingen av våpen og kunstig intelligens går i rasende fart. USA, Russland, Sør-Korea, Israel, Storbritannia og Kina bruker enorme ressurser for å utvikle autonome robotvåpen, altså roboter som kan tenke, finne og drepe helt på egen hånd.</p>
      <p>
        <b>Nå krever norske rektorer, teknologer, vitenskapsfolk som står midt i utviklingen av teknologier som kunstig intelligens og robotvåpen et <a href="https://lytt-til-oss.no/">forbud mot drapsroboter</a>.</b>
      </p>
      <h3>- Vil kontrollere verden</h3>
      <p>Ikke uten grunn. Dagens våpenkappløp handler ikke om atomvåpen, men om <a href="https://www.dn.no/innlegg/digitalisering/roboter/vapen/nar-vapen-selv-kan-bestemme/2-1-583211">kunstig intelligens, kunstig liv og robotikk.</a></p>
      <p>Russlands president Vladimir Putin vet alt om det, og holdt følgende tale før skoleår-start i 2017:</p>
      <p>
        <b>- Den som kontrollerer kunstig intelligens, vil dominere verden, var <a href="https://fortune.com/2017/09/04/ai-artificial-intelligence-putin-rule-world/">Putins melding</a> til elever og lærere.</b>
      </p>
      <h3>Insektsroboter med nervegass</h3>
      <p><a href="https://www.oslomet.no/om/ansatt/mortei/">Morten Irgens</a> jobber både ved OsloMet og Kristiania, og har drevet med kunstig intelligens i rundt 30 år. Han er også initiativtager til oppropet <a href="https://lytt-til-oss.no/">Lytt til oss</a>, som ønsker et forbud av våpen som kan drepe på egen hånd, uten menneskelig innblanding.</p>
      <figure>
        <img src="https://dbstatic.no/71853289.jpg?imageId=71853289&amp;x=0&amp;y=2.5700934579439&amp;cropw=100&amp;croph=90.654205607477&amp;width=321&amp;height=388"/>
        <figcaption><b>INITIATIVTAGER:</b> Kunstig intelligens-ekspert Morten Irgens ved OsloMet og Kristiania. Foto: OsloMet Vis mer</figcaption>
      </figure>
      <p>- Teknologien har alltid hatt to sider. Det er som med en kniv: Du kan skjære brød med den og ta livet av et menneske, sier han og fortsetter:</p>
      <p>
        <b>- Over hele verden jobbes det med å utvikle dødelige våpen, fra mennesketomme autonome krigsskip og flyvende droner som tar selvstendige beslutninger om å bruke dødelig makt, til svermer av insektsroboter som etterlater nervegifter på huden vår, sier Irgens.</b>
      </p>
      <h3>Norge-Russland-grensa</h3>
      <p>Forskeren trekker oss opp til den nær 200 kilometer lange grensa mellom Norge og Russland i nord.</p>
      <p>- Vi må ha en demokratisk debatt rundt hva som kan skje i framtida. Kanskje får vi snart droner langs Norge-Russland-grensa. Om droner flyr og passer på hverandre er en ting, sier han, men tenker videre:</p>
      <p>
        <b>- Men vil vi at russerne skal ha drapsroboter flyvende ved grensa? Her må vi snakke sammen. Den norske regjeringen må ta et internasjonalt ansvar om å få i gang denne debatten. Den har stått i stampe i mange år.</b>
      </p>
      <h3>- Norge først</h3>
      <p>Foreløpig er de 752 professorer, sikkerhetseksperter, akademikere og eksperter på kunstig intelligens som har nå <a href="https://lytt-til-oss.no/">signert oppropet</a> mot dødelige autonome våpen.</p>
      <p>- Det er en rekke land i verden som går i bresjen for et forbud. Som Østerrike, Sverige og EU-parlamentet. Nå vil vi ha med oss norske politikere, sier Irgens.</p>
      <p>Og kommer med flere argument for hvorfor:</p>
      <p>- Moderne teknologi gjør at terskelen for å gå til krig kan bli lavere. En av grunnene til at USA trakk seg ut av Vietnam, var at det kom stadig flere døde soldater hjem i kister. Å sende droner til den andre siden av kloden gjør at en fjerner seg fra konflikten, sier dekanen.</p>
      <h3>Tenkende drapsmaskiner</h3>
      <p>Forkjemperne for autonome våpen mener de kan føre til færre tap av egne soldater, og at en kan unngå massakre og krigsforbrytelser begått i affekt da maskiner ikke mister besinnelsen.</p>
      <p>Det er ikke sånn at Irgens og andre eksperter vil forby alt av autonome våpensystem.</p>
      <p>
        <b>- Vi er ikke motstandere av autonome våpen. Vi er motstandere av dødelige autonome våpen. Det er mange system i forsvaret som kan gjøre bra og viktige ting, uten å ha dødelighet i seg. Men en kan ikke overlate ansvaret om å ta et liv til en maskin, sier Irgens.</b>
      </p>
      <p>Han fortsetter:</p>
      <h4>Fakta om robotvåpen</h4>
      <ul>
        <li>Robotvåpen kalles LAWS (lethal autonomous weapons system), og er våpen som kan velge, oppdage og nå mål med lite eller ingen menneskelig innblanding.</li>
        <li>Er en rekke type våpen og våpensystem, som helt på egen hånd (autonome) eller med litt menneskelig innblanding (semi-autonome) kan utføre dødelige oppdrag.</li>
        <li>Kritikere frykter at «drapsroboter» ikke vil bry seg om internasjonal humanitær rett (IHL).</li>
        <li>Siden 2014 har en jobbet med å regulere utviklingen av dødelige autonome våpensystem under FNs våpenkonvensjon.</li>
        <li>72 prosent av nordmenn ønsker et forbud, viser en ny undersøkelse. Utviklingen av kunstig intelligens (AI) og robotvåpen går enormt fort.</li>
      </ul>
      <p>- Martens-klausulen er over 100 år gammel og sier at vi skal respektere humanitære lover og folkeretten i krig og konflikt. Det er årsaken til at dødelig gass, klasebomber og landminer er forbudt: De dreper uten å skille sivile fra krigende, akkurat som våpen som sjøl kan bestemme hvem de vil drepe. Denne utviklingen må bremses.</p>
      <h3>Lett å lage</h3>
      <p>Frykten er at teknologien kan gå så fort, og at autonome drapsroboter så havner i hendene på terrorister.</p>
      <p>
        <b>- Dette dreier seg ikke om teknologier som er svært kostbare og kompliserte. Teknologiene er stadig enklere å få tak i og sette sammen. Du kan kjøpe en drone i butikken og 3d-printe en pistol og så vipps..., sier Irgens.</b>
      </p>
      <p>Han ser for seg følgende bilde: «Det er som å gå ned en glatt, snødekt bakke. Den blir glattere og glattere og til slutt skeiner du nedover uten kontroll».</p>
      <p>- Selv om det er vanskelig å finne ut hvor vi skal sette grensen, hvor vi setter en strek vi ikke skal passere, så betyr det ikke at vi ikke bør prøve. Vi trenger dene debatten.</p>
      <h3>«Datamaskiner viktigere enn bomber»</h3>
      <p>Ekspertene på kunstig intelligens, roboter og våpen vil at Norge skal ha en demokratisk debatt om robotvåpen.</p>
      <p>- Vi kan ikke gå baklengs inn i fortida, sier Irgens og avslutter med et sitat av John von Neuman fra 1946:</p>
      <p>«Jeg tenker på noe som er mye viktigere enn bomber. Jeg tenker på datamaskiner», sa mannen som jobbet i prosjektet som utviklet atombomba og en av datamaskin-oppfinnerne ifølge <a href="https://eur01.safelinks.protection.outlook.com/?url=http%3A%2F%2Fbooks.google.com%2Fbooks%3Fid%3DUkAA5zdCmpwC%26printsec%3Dfrontcover%23v%3Dsnippet%26q%3Dvon%2520neumann%26f%3Dfalse&amp;data=02%7C01%7Clfr%40db.no%7C81f3f0ffecf14461c22308d77016f512%7C71d2b4ee735e4f73b8ea8254022c0e4d%7C1%7C1%7C637101116209702083&amp;sdata=rJ4LIa3Ak6NcglQ9cZf0Utw7qhnRYIev1NuXB%2BaGYp4%3D&amp;reserved=0">The Scientific Way of Warfare</a>.</p>
      <p>- Vi må skjønne hvorfor nær 5000 eksperter innenfor kunstig intelligens og robotikk har skrevet under på en appell om å <a href="https://www.stopkillerrobots.org/">forby autonome våpen</a>. John von Neuman hadde jo rett allerede i 1946: Datamaskiner er viktigere enn bomber, sier Irgens.</p>
    </article>
  </body>
</html>