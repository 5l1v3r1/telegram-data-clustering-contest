<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zraneny-flek-se-omluvil-na-debut-v-narodnim-tymu-si-musi-pockat/1830279?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T11:34:00+00:00"/>
    <meta property="og:title" content="Zraněný Flek se omluvil, na debut v národním týmu si musí počkat"/>
    <meta property="og:description" content="Plzeň - Útočník Jakub Flek z Karlových Varů se kvůli zranění omluvil z hokejové reprezentace. Na nadcházejícím Channel One Cupu měl být jediným nováčkem v českém týmu. Kouč Miloš Říha starší zatím místo něho dalšího hráče nepovolal. Šestadvacetiletý Flek se zranil během nedělního extraligového utkání proti Liberci a bude mimo hru dva až čtyři týdny."/>
  </head>
  <body>
    <article>
      <h1>Zraněný Flek se omluvil, na debut v národním týmu si musí počkat</h1>
      <address><time datetime="2019-12-09T11:34:00+00:00">09 Dec 2019, 11:34</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Útočník Jakub Flek z Karlových Varů se kvůli zranění omluvil z hokejové reprezentace. Na nadcházejícím Channel One Cupu měl být jediným nováčkem v českém týmu. Kouč Miloš Říha starší zatím místo něho dalšího hráče nepovolal. Šestadvacetiletý Flek se zranil během nedělního extraligového utkání proti Liberci a bude mimo hru dva až čtyři týdny.</p>
      <slideshow>
        <figure>
          <img src="https://i3.cn.cz/6/1573410553_P201911100604101.jpg"/>
        </figure>
        <figure>
          <img src="https://i3.cn.cz/6/1573398031_P201911100432501.jpg"/>
        </figure>
        <figure>
          <img src="https://i3.cn.cz/6/1573398049_P201911100432701.jpg"/>
        </figure>
        <figure>
          <img src="https://i3.cn.cz/6/1573398012_P201911100432401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3292">Fotogalerie: Hokejová reprezentace 2019/2020</a>
        </figcaption>
      </slideshow>
      <p>Flek se podle webu karlovarského klubu zranil po souboji s gólmanem hostů Dominikem Hrachovinou v prodloužení. Ze hry ho vyřadily problémy s kolenem. "Trenér zatím místo něho povolávat dalšího hráče velmi pravděpodobně nebude. Definitivně se ale rozhodne až na srazu v Plzni, až zjistí aktuální stav všech hráčů," řekl ČTK tiskový mluvčí svazu Zdeněk Zikmund.</p>
      <p>V utkání, které hokejisté Energie vyhráli 3:2 po samostatných nájezdech a utnuli tak desetizápasovou vítěznou sérii Liberce, měl smůlu také Flekův týmový spoluhráč Dávid Gríger. Pětadvacetiletý Slovák má rovněž potíže s kolenem a na stejnou dobu je odhadována i délka jeho absence. Oba paradoxně zasáhli ještě do nájezdů a právě Gríger v nich rozhodl o výhře Západočechů.</p>
      <p>Český tým vstoupí do druhého dílu série Euro Hockey Tour v domácím prostředí v Plzni čtvrtečním zápasem proti Finsku. Po pátečním přesunu do Moskvy se v sobotu utká s domácí sbornou a v neděli změří síly se Švédskem.</p>
    </article>
  </body>
</html>