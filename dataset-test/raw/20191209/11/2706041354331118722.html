<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/222243/rusko-definitivne-znicene-a-zahanbene-antidopingova-agentura-vyniesla-najtvrdsi-ortiel"/>
    <meta property="og:site_name" content="Športky.sk"/>
    <meta property="article:published_time" content="2019-12-09T11:45:00+00:00"/>
    <meta property="og:title" content="Rusko definitívne zničené a zahanbené! Antidopingová agentúra vyniesla najtvrdší ortieľ"/>
    <meta property="og:description" content="LAUSANNE - Výkonný výbor Svetovej antidopingovej agentúry (WADA) na pondelkovom zasadnutí vo švajčiarskom Lausanne jednomyseľne prijal odporúčanie svojho výboru pre kontrolu dodržiavania predpisov v ..."/>
  </head>
  <body>
    <article>
      <h1>Rusko definitívne zničené a zahanbené! Antidopingová agentúra vyniesla najtvrdší ortieľ</h1>
      <address>
        <time datetime="2019-12-09T11:45:00+00:00">09 Dec 2019, 11:45</time>
      </address>
      <p>LAUSANNE - Výkonný výbor Svetovej antidopingovej agentúry (WADA) na pondelkovom zasadnutí vo švajčiarskom Lausanne jednomyseľne prijal odporúčanie svojho výboru pre kontrolu dodržiavania predpisov v súvislosti s masívnym dopingom v Rusku. Znamená to, že počas nasledujúcich štyroch rokov Rusi nesmú organizovať vrcholné medzinárodné podujatia vrátane majstrovstiev sveta, tiež sa nesmú uchádzať o ich organizáciu.</p>
      <anchor name="galeria">
        <slideshow>
          <figure>
            <img src="https://sportky.zoznam.sk/cacheImg/obr/1200px/olympijske-kruhy-logo-kruhy-533957.jpg"/>
            <figcaption>Olympijské kruhy<cite><b>Zdroj:</b> SITA/AP/Pavel Golovkin</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/rusko-doping-rusada-471245.jpg"/>
            <figcaption>Svetová antidopingová agentúra (WADA) oficiálne rozhodla o obnovení činnosti Ruskej antidopingovej agentúry (RUSADA) po jej takmer trojročnej suspendácii<cite><b>Zdroj:</b> TASR/AP</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/john-fahey-prezident-wada-498773.jpg"/>
            <figcaption>prezident WADA Austrálčan John Fahey,<cite><b>Zdroj:</b> SITA</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/rusko-olympiada-533985.jpg"/>
            <figcaption>Ilustračné foto<cite><b>Zdroj:</b> SITA/AP/David J. Phillip</cite></figcaption>
          </figure>
        </slideshow>
        <p>Rusi rovnako nemôžu štartovať na olympijských hrách či svetových šampionátoch pod ruskou vlajkou. Počas najbližších štyroch rokov ruskí štátni zamestnanci či členovia vedenia Ruského olympijského výboru a Ruského paralympijského výboru nesmú navštevovať medzinárodné športové podujatia. Informáciu priniesla ruská agentúra Tass. Je možné, že ruská strana tento verdikt napadne na Športovom arbitrážnom súde (CAS). Má na to právo.</p>
        <p>Ruskí reprezentanti síce podľa verdiktu budú môcť súťažiť na budúcoročných olympijských hrách v Tokiu, no v japonskej metropole by oficiálne nemala viať ruská vlajka. Podobná situácia nastala aj na ZOH 2018 v kórejskom Pjongčangu, na ktorých sa zúčastnilo aj 168 športovcov pod označením "Olympijský športovec z Ruska". Tento systém by platil od budúcoročných OH v Tokiu, na ZOH 2022 v čínskom Pekingu aj na svetových šampionátoch v mnohých športoch. Ruský dopingový škandál trvá už od jari 2014, naplno prepukol po ZOH v Soči.</p>
        <figure>
          <img src="https://sportky.zoznam.sk/cacheImg/obr/1200px/rusko-doping-rusada-471245.jpg"/>
          <figcaption>Svetová antidopingová agentúra (WADA) oficiálne rozhodla o obnovení činnosti Ruskej antidopingovej agentúry (RUSADA) po jej takmer trojročnej suspendácii<cite><b>Zdroj:</b> TASR/AP</cite></figcaption>
        </figure>
        <p>Schválenie očakávaného verdiktu je v súlade s postojom Medzinárodného olympijského výboru (MOV) od chvíle, ako v roku 2016 prepukol ruský dopingový škandál masívnych rozmerov.<b><i> "Ctíme si zásadu, že vinníkov treba potrestať tak tvrdo, ako to bude možné, a nevinných musíme chrániť,"</i></b> povedal pred niekoľkými dňami prezident MOV Thomas Bach.</p>
        <p>Pondelkový verdikt WADA vyplynul zo zdĺhavého vyšetrovania laboratórnych vzoriek, ktoré Rusko odovzdalo ešte v januári tohto roka. Práve poskytnutie údajov z moskovského laboratória v prospech WADA bolo súčasťou dohody, podľa ktorej malo následne dôjsť k zrušeniu pozastavenej činnosti Ruskej antidopingovej agentúry (RUSADA). Uvedené dáta mali poslúžiť na odhalenie roky utajovaného užívania nepovolených podporných prostriedkov u stoviek ruských športovcov. WADA neskôr uviedla, že informácie, ktoré Rusi v januári poskytli, boli zmanipulované.</p>
        <figure>
          <img src="https://sportky.zoznam.sk/cacheImg/obr/1200px/john-fahey-prezident-wada-498773.jpg"/>
          <figcaption>prezident WADA Austrálčan John Fahey,<cite><b>Zdroj:</b> SITA</cite></figcaption>
        </figure>
        <p>Rozhodnutie WADA by malo mať vážny dopad aj na aktivity Európskej futbalovej únie (UEFA). Návrh totiž zahŕňa aj odobratie podujatí, ktoré boli Rusku pridelené, a to v prípade, ak by to bolo právne aj prakticky možné. V ruskom Petrohrade sa na budúci rok majú uskutočniť štyri zápasy futbalových ME.</p>
        <p>Do "Benátok severu" naplánovali na rok 2021 aj finále futbalovej Ligy majstrov. Medzi ďalšie podujatia, ktoré spadajú do navrhované štvorročného dištancu, patria aj MS 2023 v ľadovom hokeji taktiež v Petrohrade či preteky Svetového pohára v zjazdovom lyžovaní v stredisku Roza Chutor neďaleko Soči. Takých podujatí na najbližšie štyri roky je však omnoho viac.</p>
        <p>Za plošný dištanc bola aj komisia športovcov WADA, podľa ktorej prístup Rusov k očisteniu ich športovcov od dopingu je výsmech nielen tým, ktorí si ctia pravidlá fair-play, ale aj tým, ktorí ich vytvárajú a chránia. <i><b>"Rusi dookola porušujú pravidlá hry, a preto nemôžu obviňovať WADA aj ďalšie športové organizácie zo zaujatosti voči nim. Pravidlá musia všetci dodržiavať. Sme už unavení z rôznych ústupkov a kompromisov voči Rusku, ktoré sa v konečnom dôsledku ukázali ako neefektívne,"</b></i> píše sa v správe komisie športovcov WADA.</p>
        <p>Vo vyhlásení sa ešte uvádza, že je známych až 145 kompromitujúcich prípadov manipulácie so vzorkami. <b><i>"Nikdy sa nedozvieme, kto sú tí športovci a či budú aj naďalej podvádzať,"</i></b> dodala komisia športovcov WADA.</p>
        <h3>Rusko sa určite odvolá</h3>
        <p>Rusko sa odvolá voči rozhodnutiu Svetovej antidopingovej agentúry (WADA), ktorá v pondelok suspendovala krajinu z účasti na vrcholných podujatiach v nasledujúcom štvorročnom období. Pre agentúru TASS to uviedla bývalá olympionička Svetlana Žurovová, ktorá pracuje v parlamentnej komisii pre medzinárodné záležitosti.</p>
        <p><i><b>"Som stopercentne presvedčená o tom, že Rusko sa voči rozhodnutiu odvolá. Musíme brániť našich športovcov,"</b></i> uviedla bývalá rýchlokorčuliarka a víťazka Svetového pohára na 500 m trati, ktorá v roku 2007 úspešne kandidovala za stranu Jednotné Rusko v parlamentných voľbách. V Štátnej dume pôsobila jedno volebné obdobie do roku 2011.</p>
        <p>Vo štvrtok 19. decembra sa uskutoční zasadnutie dozornej rady Ruskej antidopingovej agentúry (RUSADA), na ktorom sa zvolí ďalší postup a padne rozhodnutie, či sa krajina voči suspendácii zo strany WADA odvolá.</p>
        <figure>
          <img src="https://sportky.zoznam.sk/cacheImg/obr/1200px/rusko-olympiada-533985.jpg"/>
          <figcaption>Ilustračné foto<cite><b>Zdroj:</b> SITA/AP/David J. Phillip</cite></figcaption>
        </figure>
        <h3>V hre bol omnoho tvrdší trest</h3>
        <p>Rusom však hrozil oveľa prísnejší trest. Na čelných miestach WADA sa ozývali aj hlasy, ktoré požadovali absolútny zákaz štartu všetkých ruských športovcov. <i><b>"Čelíme jednému z najväčších škandálov v histórii športu. Jedna z najväčších krajín, športová veľmoc podvádzala, potom manipulovala a ničila dôkazy. Fakty sú zrejmé, sme svedkami mimoriadne vážneho podvodu. Rusi navyše stále popierajú svoju zodpovednosť a bránia sa pohnutiu ďalej. Som za celoplošný zákaz pre všetkých športovcov. Musím vyslať jasný signál, ktorý prebudí kompetentné orgány v Rusku," </b></i>povedala viceprezidentka WADA Linda Hellelandová.</p>
        <p>Už skôr sa v podobnom duchu vyjadril šéf Americkej antidopingovej agentúry (USADA) Travis Tygert. <i><b>"WADA musí byť prísnejšia a uplatniť absolútny zákaz v súlade s pravidlami. Odporúčanie komisie je neadekvátne,"</b></i> citovala Tygerta na konci novembra agentúra TASS.</p>
        <p>WADA otvorila desiatky prípadov proti ruským športovcom podozrivým z porušenia antidopingových pravidiel. Celkovo je podozrivých 298 Rusov, manipulácia z dátami z moskovského laboratória však výrazne skomplikovala prácu vyšetrovateľov. WADA vyšetruje iba 153 podozrivých, zvyšné prípady zmarili vymazané či zmenené dokumenty z moskovského laboratória. Doposiaľ začali stíhanie voči 41 ruským vzpieračom, dvom reprezentantom v taekwonde, jednom zápasníkovi a kanoistovi.</p>
        <footer><b>Zdroj:</b> SITA<br/><b>Foto:</b> SITA/AP/Pavel Golovkin</footer>
        <related>
          <h4>SÚVISIACE ČLÁNKY</h4>
          <a href="https://sportky.zoznam.sk/c/221935/ekologisti-su-zhrozeni-pri-olympijskom-stadione-vo-fukusime-namerali-silnu-radiaciu"/>
          <a href="https://sportky.zoznam.sk/c/221933/rusky-predseda-vlady-otvorene-o-dopingu-mame-s-nim-problem-a-je-to-neprijatelne"/>
          <a href="https://sportky.zoznam.sk/c/221913/o-olympiade-mozu-iba-snivat-dopovalo-sa-vo-velkom-vacsina-nebola-ani-dospela"/>
          <a href="https://sportky.zoznam.sk/c/221711/rakusky-dzudista-putuje-do-vazenia-dvojnasobny-olympijsky-vitaz-neprejavil-ziadne-emocie"/>
        </related>
      </anchor>
    </article>
  </body>
</html>