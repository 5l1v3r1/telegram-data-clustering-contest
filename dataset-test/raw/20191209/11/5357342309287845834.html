<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/newsroom/zwiastun-the-game-awards-2019-zaprasza-na-gale/zd1d1b5"/>
    <meta property="og:site_name" content="GRY-Online.pl"/>
    <meta property="article:published_time" content="2019-12-09T11:55:28+00:00"/>
    <meta property="og:title" content="Zwiastun The Game Awards 2019 zaprasza na galę"/>
    <meta property="og:description" content="W sieci pojawił się zwiastun imprezy The Game Awards 2019. Znajdują się na nim fragmenty trailerów zarówno z nominowanych gier, jak i tych dopiero zapowiedzianych. Wydarzenie rozpocznie się 13 grudnia o godzinie 2:30 czasu polskiego."/>
  </head>
  <body>
    <article>
      <h1>Zwiastun The Game Awards 2019 zaprasza na galę</h1>
      <h2>W sieci pojawił się zwiastun imprezy The Game Awards 2019. Znajdują się na nim fragmenty trailerów zarówno z nominowanych gier, jak i tych dopiero zapowiedzianych. Wydarzenie rozpocznie się 13 grudnia o godzinie 2:30 czasu polskiego.</h2>
      <address><time datetime="2019-12-09T11:55:28+00:00">09 Dec 2019, 11:55</time> by <a rel="author" href="https://www.gry-online.pl/user.asp?ID=626719" target="_blank">AlexB</a></address>
      <p>Już tylko niecałe pięć dni dzieli nas od jednego z najważniejszych wydarzeń jeśli chodzi o branżę gier wideo w roku – gali The Game Awards 2019. Szósta edycja tej imprezy wystartuje 13 grudnia o godzinie 2:30 czasu polskiego. Atmosfera wokół niej robi się coraz gorętsza, a ogień podsyca dodatkowo sam Geoff Keighley. <b>Znany dziennikarz zajmujący się elektroniczną rozrywką i główny producent The Game Awards opublikował ostatnio w sieci specjalny zwiastun mający stanowić przedsmak emocji, które czekają na graczy i producentów w najbliższy piątek (bądź czwartek, jeśli ktoś żyje w Stanach Zjednoczonych).</b> Można go obejrzeć poniżej.</p>
      <p>Jak widać, przygotowana przez ekipę The Game Awards zajawka składa się z dwóch elementów. <b>Pierwszym są urywki z gier nominowanych w poszczególnych kategoriach (ich pełną listę znajdziecie</b> <a href="https://www.gry-online.pl/newsroom/the-game-awards-2019-lista-nominowanych-gier/ze1d036">w tym miejscu</a><b>).</b> W trailerze znalazły się zatem fragmenty między innymi z <a href="https://www.gry-online.pl/gry/death-stranding/z14832">Death Stranding</a>, <a href="https://www.gry-online.pl/gry/control/z353c8">Control</a>, remake'u <a href="https://www.gry-online.pl/gry/resident-evil-2/z145a7">Resident Evil 2</a>, <a href="https://www.gry-online.pl/gry/sekiro-shadows-die-twice/zc5061">Sekiro: Shadows Die Twice</a>, <a href="https://www.gry-online.pl/gry/call-of-duty-modern-warfare/z357c4">Call of Duty: Modern Warfare</a> czy <a href="https://www.gry-online.pl/gry/gears-5/z05326">Gears 5</a>.</p>
      <p><b>Drugim ze wspomnianych elementów są wycinki z trailerów gier, które jeszcze nie miały swojej premiery, lecz zostały już zapowiedziane.</b> Mowa tu chociażby o <a href="https://www.gry-online.pl/gry/diablo-iv/z259b2">Diablo IV</a>, <a href="https://www.gry-online.pl/gry/the-avengers-project/z5578a">Marvel's Avengers</a>, <a href="https://www.gry-online.pl/gry/world-of-warcraft/zd1b19">nowym dodatku do World of Warcraft</a>, <a href="https://www.gry-online.pl/gry/elden-ring/z857e7">Elden Ring</a> czy <a href="https://www.gry-online.pl/gry/half-life-alyx/z859df">Half-Life: Alyx</a>. Jak jednak zaznaczył sam Keighley (via <a href="https://gamerant.com/game-awards-2019-trailer/">Game Rant</a>), wcale nie oznacza to, że te tytuły pojawią się podczas gali. Całość ma służyć jedynie „wzbudzeniu emocji i przypomnieniu wszystkim, że show jest coraz bliżej”.</p>
      <figure>
        <img src="https://www.gry-online.pl/Galeria/Html/Wiadomosci/435827390.jpg"/>
        <figcaption>Podczas tegorocznej gali The Game Awards Death Stranding ma szansę zdobyć aż 9 statuetek.</figcaption>
      </figure>
      <p>Nie oznacza to rzecz jasna, że podczas The Game Awards 2019 nie będzie żadnych zapowiedzi. <b>Podczas niedawnej sesji AMA w serwisie Reddit Geoff Keighley</b> <a href="https://www.gry-online.pl/newsroom/the-game-awards-2019-w-planach-zapowiedz-okolo-10-nowych-projekto/z31d18e">zdradził</a><b>, że na gali pojawi się około 10 prezentacji nowych projektów.</b> Jak na razie potwierdzono obecność dwóch – <a href="https://www.gry-online.pl/newsroom/wolfeye-to-nowa-firma-zalozyciela-arkane-studios-na-tga-zapowie-p/zd1d04d">debiutanckiej produkcji</a> studia Wolfeye założonego przez Raphaela Colantonio (byłego prezesa Arkane, odpowiedzialnego między innymi za <a href="https://www.gry-online.pl/gry-z-serii-i-podobne.asp?ID=3066">cykl Dishonored</a>) oraz <a href="https://www.gry-online.pl/newsroom/bedzie-wiecej-gier-w-uniwersum-lol-a-nie-stworzy-ich-riot-games/z61d188">nowego tytułu</a> z uniwersum <a href="https://www.gry-online.pl/gry/league-of-legends/z52946">League of Legends</a>. Na ujawnienie wszystkich niespodzianek musimy jednak poczekać do nocy z czwartku na piątek.</p>
      <figure>
        <img src="https://cdn.gracza.pl/im/2019/gol-newsroom.png"/>
      </figure>
      <p>Zapraszamy Was do <a href="https://www.facebook.com/golnewsroom/">polubienia profilu Newsroomu na Facebooku</a>. Znajdziecie tam nie tylko najciekawsze wiadomości, ale i szereg miłych dodatków.</p>
    </article>
  </body>
</html>