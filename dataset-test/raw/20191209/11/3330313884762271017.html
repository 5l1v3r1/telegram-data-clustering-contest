<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/907059/de-eredivisie-flops-ajax-kwartet-n-feyenoorder-matavz-yeboah.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="De Eredivisie-flops: Ajax-kwartet, één Feyenoorder, Matavz, Yeboah"/>
    <meta property="og:description" content="Ajax leed afgelopen vrijdag de eerste nederlaag competitienederlaag tegen Willem ll. Het is dus niet verrassend dat de Amsterdammers een aantal spelers afleveren aan de wekelijkse floplijst van VoetbalPrimeur. Feyenoord kwam niet verder dan 0-0 bij Vitesse en Fortuna Sittard ging kansloos onderuit bij PSV. Lisandro Martínez (Ajax)Martínez scoort normaal gesproken een ruime voldoende bij Ajax, maar deed tegen Willem ll heel veel verkeerd. De Argentijn slaagde er niet in om de bal naar de juiste kleur te spelen en maakte veel verkeerde keuzes. Meerdere Ajacieden zakten vrijdagavond door het ijs, maar Martínez was degene die het verst van zijn gebruikelijke niveau verwijderd was."/>
  </head>
  <body>
    <article>
      <h1>De Eredivisie-flops: Ajax-kwartet, één Feyenoorder, Matavz, Yeboah</h1>
      <address>
        <time datetime="2019-12-09T11:00:00+00:00">09 Dec 2019, 11:00</time>
      </address>
      <p>
        <b>Ajax leed afgelopen vrijdag de eerste nederlaag competitienederlaag tegen Willem ll. Het is dus niet verrassend dat de Amsterdammers een aantal spelers afleveren aan de wekelijkse floplijst van VoetbalPrimeur. Feyenoord kwam niet verder dan 0-0 bij Vitesse en Fortuna Sittard ging kansloos onderuit bij PSV.</b>
      </p>
      <p><b>Lisandro Martínez (Ajax)</b><br/>Martínez scoort normaal gesproken een ruime voldoende bij Ajax, maar deed tegen Willem ll heel veel verkeerd. De Argentijn slaagde er niet in om de bal naar de juiste kleur te spelen en maakte veel verkeerde keuzes. Meerdere Ajacieden zakten vrijdagavond door het ijs, maar Martínez was degene die het verst van zijn gebruikelijke niveau verwijderd was.</p>
      <p><b>Sergiño Dest (Ajax)</b><br/>Een andere Ajacied die een complete offday had tegen Willem ll. Na de soap rond zijn interlandcarrière heeft de rechtsback moeite om zijn niveau te halen. Tegen Willem ll veroorzaakte hij vlak voor rust een strafschop door oud-Ajacied Ché Nunnely onderuit te halen. Dest solliciteerde in de tweede helft naar een rode kaart, maar kwam goed weg.</p>
      <p><b>Tim Matavz (Vitesse)</b><br/>Een strafschop kun je een keer missen, maar Matavz schoot de bal ook nog eens heel slecht in. De Sloveense spits had zijn dag niet tegen Feyenoord en liep daarnaast ook nog sjokkend over het veld. De supporters van Vitesse zullen zich zondag ongetwijfeld geërgerd hebben aan Matavz.</p>
      <figure>
        <img src="https://i.gyazo.com/022cf15f2846cd61ee079af065a4b82d.jpg"/>
      </figure>
      <p><b>Klaas-Jan Huntelaar (Ajax)</b><br/>Tegen FC Twente was Huntelaar als invaller belangrijk met twee goals, maar tegen Willem ll was hij totaal onzichtbaar. Dat is een groot compliment voor Jordens Peters en Sebastian Holmén, het centrale duo van Willem ll dat de Ajax-spits uitstekend in bedwang wist te houden. Ajax is heel moeilijk te verdedigen vanwege de vele positiewisselingen in de aanval. Dat valt weg met Huntelaar.</p>
      <p><b>John Yeboah (VVV-Venlo)</b><br/>De kans bestaat dat Yeboah op de vingers wordt getikt na zijn optreden tegen FC Emmen. De Duitser liep samen met Haji Wright op doelman Dennis Telgenkamp af, maar in plaats van de bal breed leggen besloot hij voor eigen kans te gaan. Dan moet je hem ook maken.</p>
      <p><b>Nicolai Jörgensen (Feyenoord)</b><br/>Wat is er met Jörgensen aan de hand? Ja, hij heeft weinig wedstrijdritme, maar de kansen die hij tegen Vitesse kreeg zouden door de Jörgensen die we kennen feilloos worden benut. Het is voor Feyenoord te hopen dat Jörgensen weer begint te scoren, want de teller staat dit seizoen pas op twee treffers. Trainer Dick Advocaat was na afloop wel te spreken over de arbeid die de Deense spits leverde.</p>
      <figure>
        <img src="https://i.gyazo.com/4304aa4f730000b2ad008c828f27cde6.png"/>
      </figure>
      <p><b>Lorenzo Burnet (FC Emmen)</b><br/>Burnet werd in rap tempo de dissonant van FC Emmen. Eerst miste hij een grote kans op de gelijkmaker tegen VVV-Venlo en even later moest hij het veld verlaten met een directe rode kaart, al was hij het daar zelf niet mee eens.</p>
      <p><b>Dusan Tadic (Ajax)</b><br/>Tadic maakt het Ajax-kwartet compleet. Hij speelde op de flank, maar kwam daar totaal niet uit de verf. De Serviër is vaak belangrijk met doelpunten en assists, maar kon zijn ploeg deze keer niet helpen.</p>
      <p><b>Branislav Niňaj (Fortuna Sittard)</b><br/>Je mag als verdediging kritisch naar jezelf kijken als je met 5-0 verliest, zelfs als dat van PSV is. Niňaj is een van de spelers die in Eindhoven een onvoldoende scoorde. De Slovaakse verdediger leek het laatste zetje te geven bij de 5-0, al kreeg Cody Gakpo de goal op z'n naam.</p>
      <p><b>Joey Konings (Heracles Almelo)</b><br/>Konings benadeelde Heracles door in slotfase van het duel met Sparta een domme rode kaart te pakken. Konings ging voor de bal, maar nam simpelweg teveel risico omdat Jurgen Mattheij op de grond lag en niet inhield. De schoen van de spits raakte het hoofd van de Sparta-verdediger.</p>
      <figure>
        <img src="https://i.gyazo.com/2e9d4f5773742a9b4b7227cd848f2742.png"/>
      </figure>
    </article>
  </body>
</html>