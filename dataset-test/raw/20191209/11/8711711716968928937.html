<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naftemporiki.gr/story/1541123/telos-oi-diaforetikes-eisodoi-gia-tis-gunaikes-sta-estiatoria-tis-saoudikis-arabias"/>
    <meta property="og:site_name" content="naftemporiki.gr"/>
    <meta property="article:published_time" content="2019-12-09T11:23:00+00:00"/>
    <meta property="og:title" content="Τέλος οι διαφορετικές είσοδοι για τις γυναίκες στα εστιατόρια της Σαουδικής Αραβίας"/>
    <meta property="og:description" content="Την αναστολή πολλών υποχρεώσεων των εστιατορίων, μεταξύ των οποίων και αυτή της ύπαρξης δύο εισόδων, ανακοίνωσαν οι αρχές της Σαουδικής Αραβίας."/>
  </head>
  <body>
    <article>
      <h1>Τέλος οι διαφορετικές είσοδοι για τις γυναίκες στα εστιατόρια της Σαουδικής Αραβίας</h1>
      <address>
        <time datetime="2019-12-09T11:23:00+00:00">09 Dec 2019, 11:23</time>
      </address>
      <p>Την αναστολή πολλών υποχρεώσεων των εστιατορίων, μεταξύ των οποίων και αυτή της ύπαρξης δύο εισόδων, ανακοίνωσαν οι αρχές της Σαουδικής Αραβίας.</p>
      <p>Tα εστιατόρια στη χώρα διέθεταν δύο εισόδους: μία για τους άνδρες που ήταν μόνοι τους και μία για τις γυναίκες και τις οικογένειες.</p>
      <p>Τον τελευταίο χρονικό διάστημα, ωστόσο, οι περιορισμοί αυτοί είχαν αρχίσει να χαλαρώνουν.</p>
      <p>Πάντως, προς το παρόν δεν είναι ξεκάθαρο αν η αλλαγή αυτή θα αφορά και το εσωτερικό των χώρων εστίασης, όπου συνήθως υπάρχει μία αίθουσα για τους άνδρες οι οποίοι είναι μόνοι και μία άλλη για τις οικογένειες και τις γυναίκες.</p>
      <p>Τα τελευταία χρόνια έχουν υιοθετηθεί σειρά μεταρρυθμίσεων στη χώρα, στις οποίες περιλαμβάνεται η χαλάρωση κάποιων απαγορεύσεων για τις γυναίκες.</p>
      <p>Ωστόσο, ακτιβιστές καταγγέλλουν ότι πολλοί νόμοι που κάνουν διακρίσεις εις βάρος των γυναικών εξακολουθούν να παραμένουν σε ισχύ.</p>
      <p>
        <i>Με πληροφορίες από AFP</i>
      </p>
    </article>
  </body>
</html>