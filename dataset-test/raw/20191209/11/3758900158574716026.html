<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-czeslaw-malkowski-oskarzony-o-gwalt-13-grudnia-poznamy-wyrok,nId,3378777"/>
    <meta property="og:site_name" content="RMF24"/>
    <meta property="article:published_time" content="2019-12-09T11:36:00+00:00"/>
    <meta property="og:title" content="Czesław Małkowski oskarżony o gwałt. 13 grudnia poznamy wyrok"/>
    <meta property="og:description" content="Do 13 grudnia Sąd Okręgowy w Olsztynie odroczył ogłoszenie wyroku w sprawie byłego prezydenta Olsztyna Czesława Małkowskiego. &quot;Jestem niewinny, absolutnie niewinny&quot; - powiedział Małkowski po wyjściu z sali rozpraw."/>
  </head>
  <body>
    <article>
      <h1>Czesław Małkowski oskarżony o gwałt. 13 grudnia poznamy wyrok</h1>
      <address><time datetime="2019-12-09T11:36:00+00:00">09 Dec 2019, 11:36</time> by <a rel="author" href="https://www.rmf24.pl/tylko-w-rmf24/maciej-nycz" target="_blank">Maciej Nycz</a></address>
      <p>
        <b>Do 13 grudnia Sąd Okręgowy w Olsztynie odroczył ogłoszenie wyroku w sprawie byłego prezydenta Olsztyna Czesława Małkowskiego. "Jestem niewinny, absolutnie niewinny" - powiedział Małkowski po wyjściu z sali rozpraw.</b>
      </p>
      <figure>
        <img src="https://i.iplsc.com/-/0009G9MDM5QDO99H-C431.jpg"/>
        <figcaption>Czesław Małkowski w sądzie<cite>/ Tomasz Waszczuk /PAP</cite></figcaption>
      </figure>
      <p>Iwona Kruszewska, prokurator oskarżająca Małkowskiego, powiedziała, że nie może ujawnić, co się wydarzyło na sali rozpraw, ponieważ sprawa toczyła się z wyłączeniem jawności. Wyrok ma zostać ogłoszony w piątek w południe. Jego uzasadnienie także będzie niejawne.<br/><br/>Prokurator w apelacji domaga się uchylenia wyroku uniewinniającego, tego samego chce pokrzywdzona. Małkowski nie wniósł apelacji, co jest jednoznaczne z tym, że uznaje wyrok uniewinniający za słuszny.<br/><br/>Od 11 lat były prezydent Olsztyna Czesław Małkowski jest oskarżany o <b>zgwałcenie urzędniczki ratusza, która była w ciąży.</b> W pierwszym rozpoznaniu sprawy przez sąd w Ostródzie Małkowski został skazany na 5 lat więzienia. W ponownym procesie - który <a href="https://www.rmf24.pl/fakty/polska/news-czeslaw-jerzy-malkowski-uniewinniony-od-zarzutu-gwaltu-proku,nId,2754162"><u><b>w grudniu 2018 r. zakończył się w Olsztynie </b></u></a>- został uniewinniony.</p>
      <h3>Twierdzi, że jest niewinny</h3>
      <figure>
        <img src="https://i.iplsc.com/czeslaw-malkowski/0009G9NGQO4KGNWM-C123-F4.png"/>
        <figcaption>Czesław Małkowski<cite>/ Tomasz Waszczuk /PAP</cite></figcaption>
      </figure>
      <p>Małkowski konsekwentnie twierdzi, że jest niewinny. W lokalnej gazecie przed laty przyznał się jedynie do romansu z urzędniczką. <b>Porównał swoją sytuację w tym względzie do Billa Clintona.</b><br/><br/>Nie wiadomo, z jakiego powodu Małkowski został skazany w Ostródzie, a uniewinniony w Olsztynie - sprawa toczyła się za zamkniętymi drzwiami. Rzecznik sądu i prokurator informowali wcześniej, że w olsztyńskim procesie "materiał dowodowy został pogłębiony".<br/><br/>W czasie procesów o seksaferę Małkowski trzy razy startował w wyborach samorządowych. Za każdym razem przegrywał walkę o fotel prezydenta Olsztyna w drugiej turze. </p>
      <p><b>Czesław Małkowski jest obecnie olsztyńskim radnym. </b>Zgodził się na podawanie jego nazwiska.</p>
    </article>
  </body>
</html>