<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813444/%D8%B3%D8%A7%D9%84%D8%A7%D9%86%D9%87-850-%D9%85%DB%8C%D9%84%DB%8C%D9%88%D9%86-%D9%85%D8%AA%D8%B1-%D9%85%DA%A9%D8%B9%D8%A8-%D8%A2%D8%A8-%D9%88%D8%A7%D8%B1%D8%AF-%D8%AF%D8%B1%DB%8C%D8%A7%DA%86%D9%87-%D8%A7%D9%88%D8%B1%D9%85%DB%8C%D9%87-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:10:09+00:00"/>
    <meta property="og:title" content="سالانه 850 میلیون متر مکعب آب وارد دریاچه اورمیه خواهد شد"/>
    <meta property="og:description" content="ایسنا/آذربایجان شرقی مدیردفتر منطقه ای ستاد احیاء دریاچه اورمیه در آذربایجان شرقی گفت: با اجرای سه پروژه دولت در راستای احیاء دریاچه ارومیه سالانه نزدیک به 850 میلیون متر مکعب آب به دریاچه ارومیه خواهد رسید که باعث کاهش دغدغه دریاچه ارومیه می‌شود."/>
  </head>
  <body>
    <article>
      <h6 class="kicker">مدیردفتر منطقه ای ستاد احیاء دریاچه اورمیه در آذربایجان شرقی:</h6>
      <h1>سالانه 850 میلیون متر مکعب آب وارد دریاچه اورمیه خواهد شد</h1>
      <address><time datetime="2019-12-09T11:10:09+00:00">09 Dec 2019, 11:10</time> by <a rel="author">فائزه قره‌پور</a></address>
      <p>ایسنا/آذربایجان شرقی مدیردفتر منطقه ای ستاد احیاء دریاچه اورمیه در آذربایجان شرقی گفت: با اجرای سه پروژه دولت در راستای احیاء دریاچه ارومیه سالانه نزدیک به 850 میلیون متر مکعب آب به دریاچه ارومیه خواهد رسید که باعث کاهش دغدغه دریاچه ارومیه می‌شود.</p>
      <p>خلیل ساعی در آیین معرفی سفیران احیاء دریاچه ارومیه در خصوص دلایل خشک شدن دریاچه ارومیه، اظهار کرد: چهار پارامتر مهم تغییر اقلیم، کاهش حدود 18 الی 20 درصدی نزولات توسعه باغات، افزایش برداشت ازمنابع زیرزمینی و تغییر الگوی کشت از کم مصرفی آبی به پرمصرفی از جمله دلایل خشک شدن دریاچه ارومیه است.</p>
      <p>وی با بیان این‌که کارگروه ملی نجات دریاچه ارومیه  در 1393 فعالیت خود را آغاز کرده است، افزود: اگر این ستاد شکل نمی‌گرفت دریاچه ارومیه با روند نزولی که طی می‌کرد و ارتفاع آن هرسال به اندازه حدود 40 سانتی متر کاهش می‌یافت اکنون همانند تالاب قوروگول فقط آبی با ارتفاع بسیار اندک داشت.</p>
      <p>وی با اشاره به توفیق الهی در نزول باران، افزود: امسال تراز دریاچه ارومیه نسبت به سال گذشته 84 سانتی متر افزایش یافته و امیدواریم با ادامه بارش‌ها تا پایان سال جاری به تراز 1272 متر می‌رسد.</p>
      <p>ساعی با اشاره به این‌که سال گذشته آماده رسیدن تراز دریاچه به 1272 متر بودیم، گفت: اما تراز دریاچه در 1271.94 ایستاد و سپس آب، شروع به تبخیر کرد.</p>
      <p>وی با بیان این‌که یکی از تهدیدهای اصلی دریاچه ارومیه، بحث تبخیر آب است، گفت: حدود دو میلیارد متر مکعب آب دریاچه در تابستان سال جاری تبخیر شد که در این راستا می‌توانیم راهکارهای علمی جلوگیری از تبخیر را یافت تا در جهت احیاء دریاچه ارومیه توفیقی به دست آورد.</p>
      <p>وی با بیان این‌که براساس تصمیم دولت طی مطالعات انجام گرفته در دانشگاه صنعتی شریف مبنی بر احیای دریاچه ارومیه  27 راهکار ارائه شد، گفت: اصلی ترین راهکار اصلاح الگوی کشت و تبدیل اقدامات پرمصرف آبی به کم مصرف بود که اگر الگوی کشت در منطقه دریاچه اورمیه تغییر می‌یافت هرساله با کاهش هشت درصدی مصرف آب روبه رو بوده و طی پنج سال حدود یک میلیارد و 700 میلیون متر مکعب آب در بخش کشاورزی صرفه جویی می‌شد.</p>
      <p>مدیر دفتر منطقه ای ستاد احیاء دریاچه اورمیه در آذربایجان شرقی با بیان این‌که سالانه باید حدود سه میلیارد متر مکعب آب بر پیکره دریاچه وارد شود تا این دریاچه زنده بماند درخصوص پتانسیل آبی منطقه گفت: 393 میلیون متر مکعب آب باید از حوزه آذربایجان شرقی تامین شده و به پیکره دریاچه برسد و مابقی پتانسیل تامین آب برعهده استان‌های آذربایجان غربی و کردستان است.</p>
      <p>
        <b>سال گذشته 2.4 میلیارد متر مکعب آب وارد دریاچه ارومیه شد</b>
      </p>
      <p>وی با اشاره به این‌که طی سه الی چهار سال گذشته 142 کیلومتر لایروبی مسیر دریاچه ارومیه توسط شرکت آب منطقه‌ای آذربایجان شرقی انجام گرفت، اظهار کرد: این لایروبی در مسیر دریاچه در ساله گذشته باعث شد تا آب حاصل از بارش‌ها به سمت دریاچه راه یافته و به همراه آزادسازی آب جمع شده در پشت سد حدود 2.4 میلیارد متر مکعب آب به دریاچه ارومیه  وارد شد.</p>
      <p>وی با بیان این‌که دولت سه پروژه برای احیاء دریاچه ارومیه دارد، گفت: از طریق پروژه انتقال آب حوزه به حوزه، سالانه 623 میلیون متر مکعب آب از رودخانه زاب توسط تونلی به طول 35 کیلومتر منتقل خواهد شد.</p>
      <p>ساعی با اشاره به بازدید معاون رئیس جمهور از تونل پروژه انتقال آب زاب به دریاچه ارومیه، اظهار کرد: تمامی آب‌های تصفیه شده پسآب شهری تبریز نیز به پیکره دریاچه ارومیه انتقال می‌یابد که از طریق مدون دوم تصفیه خانه شهر تبریز حدود 123 میلیون متر مکعب آب و مدون سوم تصفیه خانه نیز حدود 53 میلیون متر مکعب سالانه وارد دریاچه ارومیه می‌شود.</p>
      <p>وی اعلام کرد: براساس سه پروژه دولت، سالانه نزدیک به 850 میلیون مترمکعب آب به دریاچه ارومیه می‌رسد که باعث کاهش دغدغه دریاچه ارومیه می‌شود.</p>
      <p>وی تاکید کرد: باید دریاچه ارومیه و آب را به عنوان گفتمان ملی تبدیل کرده و یک دغدغه در بین مردم باشد.</p>
      <p>به گزارش ایسنا، مدیردفتر منطقه ای ستاد احیاء دریاچه ارومیه  در آذربایجان شرقی با بیان این‌که ممنوعیت افزایش برداشت آب‌های سطحی و زیرزمینی یکی از راهکارهای ستاد احیاء دریاچه ارومیه است، اظهار کرد: پتانسیل تولید آب کشور در سال 1334 نزدیک به 134 میلیارد متر مکعب با جمعیت 35 میلیون نفر بود اما اکنون درایران با جمعیت 83 میلیون نفری سالانه حدود 85 میلیارد متر مکعب آب تولید می‌شود.</p>
      <p>وی افزود: با وجود افزایش الگوی مصرف و جمعیت کشور اما میزان تولید آب در کشور نسبت به سال‌های گذشته کاهش یافته است که در این راستا باید خود را با شرایط کم آبی سازگار کنیم وگرنه از بین خواهیم رفت زیرا که آب، منبع جایگزینی ندارد.</p>
      <p>وی ادامه داد: براساس شاخص توسعه پایدار سازمان ملل، از آب تولید شده در هر کشور باید حدود 40 درصد استفاده شود و مابقی ذخیره شود اما در حوزه آبریز دریاچه اورمیه 72 درصد از منابع آبی استفاده می‌شود و این درحالیست که متوسط مصرفی آب کشور 83 درصد است.</p>
      <p>ساعی با اشاره به مطالعات انجام گرفته در دانشگاه تبریز در خصوص اثرات احداث میان گذر در خشک شدن دریاچه ارومیه، گفت: دو دهانه به اندازه 500 متر و یک کیلومتر در دو سوی دریاچه وجود دارد که پیش از افزایش سطح آب، این دهانه‌ها باز شده و گردش آب انجام گیرد.</p>
      <p>وی با بیان این‌که آب در کشور گرجستان به فراوانی یافت می‌شود و حتی نیاز به زهکشی دارد، گفت: می‌توان اقلام کشاورزی پرمصرف آب مانند پیاز را در این منطقه کاشت و با انتقال به داخل کشور، در بین مردم توزیع کرد.</p>
      <p>انتهای پیام</p>
    </article>
  </body>
</html>