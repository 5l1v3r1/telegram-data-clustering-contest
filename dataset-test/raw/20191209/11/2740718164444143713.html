<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/igle-ir-tadas-pristato-kalediskai-jaukia-daina-ir-praveria-namu-duris.71be76b4-1a75-11ea-9890-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-12-09T11:19:00+00:00"/>
    <meta property="og:title" content="Iglė ir Tadas pristato kalėdiškai jaukią dainą ir praveria namų duris"/>
    <meta property="og:description" content="Iglė ir Tadas pristato naują dainą „Du lašai“, kuri savo nuotaika – labai kalėdinė. „Ši daina – tarsi mūsų praėjusių metų dainos „Kvepia namai“ tęsinys. Jauki, pilna gerumo ir saugumo – būtent toks jausmas mane apima prieš Kalėdas“, – sako Iglė."/>
  </head>
  <body>
    <article>
      <h1>Iglė ir Tadas pristato kalėdiškai jaukią dainą ir praveria namų duris</h1>
      <address><time datetime="2019-12-09T11:19:00+00:00">09 Dec 2019, 11:19</time> by <a rel="author">Žmonės.lt</a></address>
      <p>
        <b>Iglė ir Tadas pristato naują dainą „Du lašai“, kuri savo nuotaika – labai kalėdinė. „Ši daina – tarsi mūsų praėjusių metų dainos „Kvepia namai“ tęsinys. Jauki, pilna gerumo ir saugumo – būtent toks jausmas mane apima prieš Kalėdas“, – sako Iglė.</b>
      </p>
      <p>Dainos vizualizacija, nufilmuota poros namuose – labai gražiai ir tiksliai iliustruoja jos nuotaiką. „Nenorėjome nieko įmantraus, nenorėjo nei vaidinti, nei specialiai filmavimui rengtis kostiumų. Tiesiog užfiksavome savo paprastas ir jaukias akimirkas namuose. Dviese, su šunimi, kasdieniais drabužiais, be grimo ar makiažo“, – sako abu.</p>
      <p>Jų namuose jau spindi eglutė, ant staliuko – žvakių vainikas, ant lango – lempučių girlianda. Dekoracijos ir nauji kvapai sukėlė nemenką jų augintinės Bellos susidomėjimą, nes tai pirmos Kalėdos jos šuniškame gyvenime. „Nieko specialiai filmavimui nepuošėme, viskas iš tiesų yra namuose, teliko tik kamerą įjungti. Mes – Kalėdų gerbėjai, todėl kasmet pasipuošiame namus, kaip pridera. Tada jauku juose būti, kurti, bendrauti“, – pasakoja Tadas.</p>
      <p>Tačiau Kalėdos jiems – ne tik dekoracijos. „Labiausiai laukiu Kūčių, kai prie stalo vakarieniauti sėdame visi drauge – vaikai, tėvai, seneliai. Mama vienintelį kartą metuose kepa skaniausią žemėje karpį, kurio kasmet laukiu kaip vieno kalėdinių stebuklų“, – pasakojo Tadas. </p>
      <p>Iglė jam pritaria: vakarienė drauge su šeima, prabėgusių metų aptarimas, savi, tik jiems vieniems suprantami, juokai ir mieli praeities prisiminimai – tokios Kalėdos jos namuose, tokių ji su virpuliu širdyje laukia kasmet.</p>
      <p>Dainos „Du lašai“ vizualizaciją žiūrėkite čia:</p>
      <figure>
        <iframe src="https://www.youtube.com/embed/yY-dvRPmGjs" width="790" height="444" data-service="Youtube" scrolling="no"/>
      </figure>
    </article>
  </body>
</html>