<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811061/%D9%85%D8%B9%D8%A7%D9%88%D9%86%D8%A7%D9%86-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D9%88-%D8%AA%D9%88%D8%B3%D8%B9%D9%87-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D8%B4%D9%87%DB%8C%D8%AF-%D8%A8%D9%87%D8%B4%D8%AA%DB%8C-%D9%85%D9%86%D8%B5%D9%88%D8%A8-%D8%B4%D8%AF%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T11:59:00+00:00"/>
    <meta property="og:title" content="در احکامی جداگانه؛ معاونان دانشجویی و توسعه دانشگاه علوم پزشکی شهید بهشتی منصوب شدند"/>
    <meta property="og:description" content="رئیس دانشگاه علوم پزشکی شهید بهشتی در احکامی جداگانه معاون توسعه مدیریت و منابع دانشگاه و سرپرست معاونت دانشجویی و فرهنگی دانشگاه را منصوب کرد."/>
  </head>
  <body>
    <article>
      <h1>در احکامی جداگانه؛ معاونان دانشجویی و توسعه دانشگاه علوم پزشکی شهید بهشتی منصوب شدند</h1>
      <h2>رئیس دانشگاه علوم پزشکی شهید بهشتی در احکامی جداگانه معاون توسعه مدیریت و منابع دانشگاه و سرپرست معاونت دانشجویی و فرهنگی دانشگاه را منصوب کرد.</h2>
      <address>
        <time datetime="2019-12-09T11:59:00+00:00">09 Dec 2019, 11:59</time>
      </address>
      <p>به گزارش گروه دانشگاه خبرگزاری دانشجو، به نقل از دانشگاه علوم پزشکی شهید بهشتی، علیرضا زالی در حکمی دکتر محمود خدادوست را به عنوان معاون توسعه مدیریت و منابع دانشگاه منصوب کرد.<br/><br/>در متن این حکم وظایفی برای معاون توسعه مدیریت و منابع دانشگاه تعریف شده است که از آن جمله می‌توان به «حفظ و ارتقاء سرمایه‌های انسانی دانشگاه و استفاده از نیروی انسانی متعهد و توانمند، توانمندسازی مدیران و کارکنان با شناسایی و برگزاری کارگاه‌ها و دوره‌های آموزشی مدون و مورد نیاز، برنامه ریزی راهبردی و نظارت بر فرایند تدوین و پایش برنامه عملیاتی مشترک و اختصاصی دانشگاه با جلب مشارکت مدیران و کارشناسان حوزه‌های مختلف» اشاره کرد.<br/><br/>برنامه ریزی منابع، هزینه یابی، مدیریت عملکرد و تدوین و اجرای دقیق بودجه ریزی بر مبنای عملکرد، حمایت و پشتیبانی از واحد‌های عملیاتی در اجرای برنامه‌ها و افزایش بهره وری مراکز آموزشی، تحقیقاتی، بهداشتی و درمانی، حفظ و توسعه منابع فیزیکی و تسریع در اجراء و اتمام پروژه‌های عمرانی به منظور توسعه زیر ساخت‌ها نیز از دیگر وظایف است.<br/><br/>همچنین حفظ و استفاده بهینه از تجهیـزات و امکانات مراکز تحقیقاتی، بهداشتی، بیمارستان‌ها و مراکز پزشکی، آموزشی و درمانی، تلاش برای توسعه و ارتقاء امور رفاهی کارکنان و اعضای هیئت علمی و شناسایی، ساماندهی و تعیین تکلیف مالکیت اموال و املاک دانشگاه از دیگر وظایفی است که برای معاون جدید توسعه و مدیریت منابع دانشگاه علوم پزشکی شهید بهشتی تعریف شده است.<br/><br/>خدادوست که تا پیش از این، به عنوان معاون دانشجویی و فرهنگی دانشگاه علوم پزشکی شهید بهشتی در حال فعالیت بود.<br/><br/>رئیس دانشگاه علوم پزشکی شهید بهشتی در حکمی دکتر محمد علی امام هادی را به عنوان سرپرست معاونت دانشجویی و فرهنگی دانشگاه منصوب کرد.<br/><br/>در این حکم آمده است نسبت به انجام امور محوله با توجه به اهداف زیر اقدام شود:<br/><br/>۱. حفظ و ارتقاء باور‌ها و ارزش‌های فرهنگی اسلامی و ملّی و گسترش فضای اخلاقی و معنوی در دانشگاه<br/><br/>۲. بهبود وضعیت خوابگاه‌ها و خدمات رفاهی و ارتقاء کیفیت و کمیت تغذیه دانشجویان و توسعه فضا‌ها و فعالیت‌های ورزشی<br/><br/>۳. شناسایی و توانمندسازی نیرو‌های فرهنگی زبده و علاقمند از بین دانشجویان و استادان دانشگاه<br/><br/>۴. مدیریت محتوایی شورای فرهنگی دانشگاه از طریق ارائه و پیگیری پیشنهاد‌های لازم، تحقق مصوبات، اجرای دستورالعمل‌ها و فعال سازی شورا‌ها و ستاد‌های مرتبط با حوزه‌های فرهنگی و دانشجویی<br/><br/>۵. رصد وضعیت کلی فرهنگی و اجتماعی و همچنین انجام مطالعات و پژوهش‌های لازم به منظور برنامه ریزی و سیاست گذاری فعالیت‌های فرهنگی اجتماعی جهت گسترش و تعمیق ارزش‌های اسلامی – ایرانی – انقلابی در همه سطوح دانشگاه<br/><br/>۶. توسعه فعالیت‌های فرهنگی، هنری، قرآنی، دینی، اجتماعی و سیاسی در سطوح استادان، دانشجویان و کارکنان دانشگاه<br/><br/>۷. ایجاد هماهنگی، انسجام و همکاری لازم میان متولیان امور فرهنگی درون دانشگاه و استفاده از توانمندی‌های فرهنگی و اجتماعی عوامل و دستگاه‌های اثرگذار بیرون از دانشگاه<br/><br/>۸. ایجاد فضای پرنشاط و بالنده در فعالیت‌های فرهنگی و اجتماعی دانشجویان، کارکنان و اعضای هیئت علمی<br/><br/>۹. افزایش مشارکت کانون‌ها و تشکل‌های دانشجویی و سازمان‌های مردم نهاد به منظور تحقق اهداف فرهنگی اجتماعی<br/><br/>۱۰. استفاده بهینه و حداکثری از منابع و امکانات و فضا‌های فرهنگی درون و بیرون دانشگاه<br/><br/>۱۱. ارتقاء سطح مشارکت دانشجویان در تصمیم سازی و استفاده حداکثری از توان و استعداد‌های آنان در فعالیت‌های فرهنگی و اجتماعی<br/><br/>۱۲. همکاری با معاونین آموزشی و تحقیقات و فناوری دانشگاه در جهت افزایش و ارتقاء فعالیت‌های آموزشی و پژوهشی مشترک<br/><br/>۱۳. همکاری مؤثر و مستمر با دانشکده‌ها در جهت توسعه فعالیت‌های فوق برنامه و ارائه شایسته و ارتقاء سطح خدمات رفاهی به دانشجویان</p>
    </article>
  </body>
</html>