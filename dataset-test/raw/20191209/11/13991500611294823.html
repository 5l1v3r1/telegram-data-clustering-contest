<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dynamomania.com/news/504580-viktor-skripnik---luchshij-trener-17-go-tura-premer-ligi"/>
    <meta property="og:site_name" content="Dynamomania.com"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="Виктор Скрипник - лучший тренер 17-го тура Премьер-лиги"/>
    <meta property="og:description" content="Всеукраїнське об’єднання тренерів з футболу аналізує підсумки чергового туру української Favbet Прем’єр-Ліги сезону 2019/20."/>
  </head>
  <body>
    <article>
      <h1>Виктор Скрипник - лучший тренер 17-го тура Премьер-лиги</h1>
      <address>
        <time datetime="2019-12-09T11:00:00+00:00">09 Dec 2019, 11:00</time>
      </address>
      <p>Всеукраїнське об’єднання тренерів з футболу аналізує підсумки чергового туру української Favbet Прем’єр-Ліги сезону 2019/20.</p>
      <p>Передостанній тур 2019 року максимально загострив турнірну ситуацію – зокрема, й у групі лідерів. Говоримо, зокрема, про особливо важливий успіх луганської «Зорі», яка обіграла безпосереднього конкурента на його полі, вийшовши на друге місце в чемпіонаті.<br/><br/>Тож наш сьогоднішній лауреат у Favbet Лізі – головний тренер луганської «Зорі» Віктор Скрипник. Його підопічні здобули виїзну перемогу над київським «Динамо» (2:1), обігнавши суперника в турнірній таблиці.<br/><b><br/></b><b>1. Номінальний результат команди – 5<br/></b><b><br/></b><b>(важливість, несподіваність, сила суперника, історична й турнірна складова)<br/></b><br/>Матч на НСК «Олімпійський» проти «Динамо» – випробування для будь-якого суперника на внутрішній арені, а тим більше за такої змагальної важливості. «Зоря», яка не обігравала киян у чемпіонаті впродовж 9 матчів із 2017 року, в випадку перемоги обходила б їх у турнірній таблиці. Отже, це був матч максимальної мотивації – показовий, інформативний і впливовий.<br/><b><br/></b><b>2. Труднощі в вишикуванні та керуванні підопічними – 5<br/></b><b><br/></b><b>(травмовані/дискваліфіковані, особливі обставини)<br/></b><br/>Обидві команди мали свої втрати. У господарів не могли зіграти основні захисники Бурда та Миколенко, зате встиг відновитися й вперше зіграв після травми Попов. У гостей дискваліфікацію відбував півзахисник Леднєв і за особливими умовами не міг зіграти орендований форвард Русин. До того ж, по ходу зустрічі спазми м’язів живота відчув захисник Абу Ханна, тож гостям довелося провести вимушену заміну не по позиції з перешикуванням гравців.<br/><b><br/></b><b>3. Майстерність в роботі з кадрами – 5<br/></b><b><br/></b><b>(гравці, використані не на своїх звичних позиціях та несподівані, але успішні нові обличчя у складі)<br/></b><br/>Порівняно з попереднім матчем, виграним у «Карпат» (2:0), тренерський штаб луганців вимушений був замінити трьох гравців. Замість Вернидуба в центрі захисту вийшов Чеберко, дискваліфікованого Леднєва замінив Хомченовський, а Русина – Громов.<br/><b><br/></b><b>4. Тренерська майстерність – 5<br/></b><b><br/></b><b>(різноманіття тактик, зміни по ходу матчу, використання людського фактору)<br/></b><br/>«Зоря» ефективно використовує схему 4-4-2 із трійкою атакувальних півзахисників і «хвилерізом» нового типу Іванісенею. Ця схема дозволяє Скрипнику вишикувати налаштовану на пресинг і контр-пресинг лінію швидких гравців, готових стартувати вперед відразу після відбору або перекрити захисникам суперників можливість для чіткого виконання першого пасу. Разом із тим, наявність досвідчених гравців у всіх лініях вирівнює гру команди, дозволяє виконувати навіть складний план на гру.<br/><b><br/></b><b>5. Накопичувальний критерій – 4<br/></b><b><br/></b><b>(якщо команда під керівництвом тренера кілька турів поспіль демонструє чіткий прогрес, постійне поліпшення результатів, тренерські новинки)<br/></b><br/>Це друга поспіль перемога луганців – напередодні заключного матчу року проти чемпіона вона обнадіює й дозволяє говорити про успішне завершення року. Разом із тим, попри певну нестабільність результатів, хочеться відзначити дуже ефективну роботу тренерського штабу з наявним кадровим потенціалом, вміння оперативно вирішувати проблеми та добре грати на мотивації, кадрових перетинах, особистих амбіціях гравців.<br/><b><br/></b><b>Лауреат 17-го ігрового дня в номінації «Тренер туру» Favbet Ліги:<br/></b><b><br/></b><b>Віктор Скрипник («Зоря» Луганськ)<br/></b><b><br/></b><b>Середній бал – 4,8</b></p>
      <footer>Источник: <a href="http://uafc.org.ua/">Всеукраинское объединение тренеров по футболу</a></footer>
    </article>
  </body>
</html>