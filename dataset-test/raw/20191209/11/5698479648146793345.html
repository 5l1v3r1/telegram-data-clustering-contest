<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/world-anti-doping-agency-bans-russia-olymics-games-for-4-years"/>
    <meta property="og:site_name" content="euronews"/>
    <meta property="article:published_time" content="2019-12-09T11:26:01+00:00"/>
    <meta property="og:title" content="دوپینگ؛ روسیه برای چهار سال از شرکت در مسابقات مهم بین المللی محروم شد"/>
    <meta property="og:description" content="آژانس جهانی مبارزه با دوپینگ روسیه را برای چهار سال از شرکت در بازی‌های المپیک محروم کرد. این شدیدترین مجازات یک کشور در تاریخ ورزش جهان است."/>
  </head>
  <body>
    <article>
      <h1>دوپینگ؛ روسیه برای چهار سال از شرکت در مسابقات مهم بین المللی محروم شد</h1>
      <address><time datetime="2019-12-09T11:26:01+00:00">09 Dec 2019, 11:26</time> by <a rel="author">یورونیوز فارسی </a></address>
      <p>آژانس جهانی مبارزه با دوپینگ، روسیه را برای چهار سال از شرکت در مسابقات مهم جهانی از جمله بازی‌های جهانی المپیک محروم کرد.</p>
      <p>این سنگین‌ترین مجازات یک کشور از سوی آژانس مبارزه با دوپینگ در تاریخ ورزش جهان است. بر پایه این تصمیم، هیچ یک از ورزشکاران روسی اجازه شرکت در رقابت‌های المپیک تابستانی ۲۰۲۰ توکیو، المپیک زمستانی ۲۰۲۲ پکن و جام جهانی فوتبال ۲۰۲۲ قطر را نخواهند داشت.</p>
      <p>جیمز فیتزجرالد، سخنگوی کمیته اجرایی آژانس جهانی مبارزه با دوپینگ، «وادا» روز دوشنبه ۱۸ آذر با اعلام این خبر گفت که به دلیل رسوایی «دستکاری اطلاعات» داده شده به این آژانس برای آزمایش دوپینگ ورزشکاران روسی در ابتدای سال جاری میلادی، این تصمیم گرفته شده است. سخنگوی وادا که مقر آن در لوزان سوئیس است، گفت که فهرست کامل تحریم‌های پیشنهاد شده علیه ورزش روسیه از سوی «کمیته بازبینی و انطباق»، به اتفاق آرا تمامی ۱۲ عضو کمیته اجرایی تأیید شده است.</p>
      <p>کمیته «بازبینی و انطباق» به کمیته اجرایی آژانس پیشنهاد کرده بود که بازی تمامی ورزشکاران زیر پرچم روسیه به مدت چهار سال در المپیک و سایر رقابت‌های بین‌المللی ممنوع شود. بر اساس تصمیم تازه آژانس، با وجود تصویب این پیشنهاد، ورزشکاران روسی در عین حال می‌توانند با پرچم «خنثی» در المپیک شرکت کنند.</p>
      <p>کارشناسان رایانه‌ای که از سوی وادا مأمور بررسی موارد دوپینگ ورزشکاران روسی بودند گفته‌اند که «صدها مورد» نتایج مشکوک داده‌های ورزشکاران روسی که بعضا مربوط به دسامبر ۲۰۱۸ تا ژانویه ۲۰۱۹ بوده، درست پیش از تحویل به آژانس، از پرونده حذف شده‌ است.</p>
      <p>
        <a href="https://www.facebook.com/pe.euronews">
          <b>به فیسبوک یورونیوز فارسی بپیوندید</b>
        </a>
      </p>
      <p>آقای فیتزجرالد در توضیح این تصمیم مهم افزود: «این بدان معناست که ورزشکاران روس اگر بخواهند در بازی‌های المپیک، پارالمپیک یا رویدادهای ورزشی مهم دیگر که نام‌شان در فهرست پیشنهادی کمیته بازبینی و انطباق آمده شرکت کنند، باید ثابت کنند که در برنامه دوپینگ موضوع گزارش مک‌لارن نقشی نداشته‌اند یا این که نمونه ارسالی آنها برای آزمایش دستکاری نشده است.»</p>
      <p>پاول کولوکوف، وزیر ورزش روسیه در واکنش به این تصمیم گفت: «هر کاری که برای برطرف کردن این مشکل ممکن بود انجام شد. هر آنچه که امکان داشت.»</p>
      <p>آژانس ملی مبارزه با دوپینگ روسیه، کمیته ملی المپیک این کشور یا هر یک از فدراسیون‌های ورزشی جهانی که این تصمیم وادا در مورد روسیه شامل حال آنها می‌شود، از زمان ابلاغ تصمیم، ۲۱ روز فرصت دارند تا نزد دیوان داوری ورزش به آن اعتراض کنند. محرومیت ورزش روسیه تا پیش از اعلام نهایی تصمیم دیوان در مورد اعتراض احتمالی این کشور، اجرایی نخواهد شد.</p>
      <p>ممنوعیت میزبانی بازی‌های المپیک و سایر رویدادهای ورزشی بین‌المللی نیز از دیگر محرومیت‌هایی است که آژانس بین‌المللی مبارزه با دوپینگ علیه روسیه تصویب کرده است.</p>
      <p>قوانین آژانس بین‌المللی مبارزه با دوپینگ بسیار سختگیرانه است و تصمیمات کمیته اجرایی آن عطف بما سبق می‌شود، به این معنی که اگر ثابت بشود ورزشکاری در گذشته در رقابتی دوپینگ کرده، به جز مجازات در آینده، از افتخاری ورزشی که احتمالا در آن رقابت کسب کرده محروم شده و اگر برنده مدالی شده آن ودال از او پس گرفته می‌شود.</p>
    </article>
  </body>
</html>