<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/unsprezece-presupusi-jihadisti-francezi-detinuti-in-turcia-au-fost-retrimisi-in-franta_1411173.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T11:32:40+00:00"/>
    <meta property="og:title" content="Unsprezece presupuşi jihadişti francezi deținuți în Turcia au fost retrimiși în Franța"/>
    <meta property="og:description" content="Unsprezece presupuşi jihadişti francezi care erau deţinuţi în Turcia au fost retrimişi luni spre ţara lor natală, a anunţat Ministerul de..."/>
  </head>
  <body>
    <article>
      <h1>Unsprezece presupuşi jihadişti francezi deținuți în Turcia au fost retrimiși în Franța</h1>
      <address><time datetime="2019-12-09T11:32:40+00:00">09 Dec 2019, 11:32</time> by <a rel="author">Roxana Ghiorghian</a></address>
      <p>
        <b>Unsprezece presupuşi jihadişti francezi care erau deţinuţi în Turcia au fost retrimişi luni spre ţara lor natală, a anunţat Ministerul de Interne turc, informează AFP, potrivit <a href="https://www.agerpres.ro/">Agerpres</a>.</b>
      </p>
      <p>"Expulzarea de combatanţi terorişti străini continuă. În acest cadru, 11 cetăţeni francezi au fost retrimişi" spre ţara lor, a anunţat ministerul turc într-un comunicat. O sursă a ministerului a precizat că aceste expulzări au avut loc luni dimineaţa. <br/><br/>Decizia de a-i expulza pe aceşti cetăţeni francezi suspectaţi că fac parte din gruparea jihadistă Stat Islamic (SI) a fost anunţată de un purtător de cuvânt al Ministerului turc de Interne la 11 noiembrie, atunci când Ankara a început să retrimită spre ţările lor presupuşi jihadişti străini aflaţi în detenţie în Turcia. <br/><br/>O sursă de la Paris apropiată acestui dosar a dezvăluit că aceşti cetăţeni francezi pe cale să fie expulzaţi de Turcia sunt "majoritatea femei".</p>
    </article>
  </body>
</html>