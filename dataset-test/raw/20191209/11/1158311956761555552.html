<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.protagon.gr/epikairotita/prwtovoulia-dendia-gia-entaksi-voreias-makedonias-kai-alvanias-stin-ee-44341959192"/>
    <meta property="og:site_name" content="Protagon."/>
    <meta property="article:published_time" content="2019-12-09T11:34:00+00:00"/>
    <meta property="og:title" content="Πρωτοβουλία Δένδια για ένταξη Βόρειας Μακεδονίας και Αλβανίας στην ΕΕ"/>
    <meta property="og:description" content="Ο υπουργός Εξωτερικών, στο περιθώριο των εργασιών του Συμβουλίου Γενικών Υποθέσεων, προσκάλεσε σε άτυπη συνάντηση τους ομολόγους του των δύο χωρών ενώ ανταποκρίθηκαν οι περισσότεροι υπουργοί της ΕΕ"/>
  </head>
  <body>
    <article>
      <h1>Πρωτοβουλία Δένδια για ένταξη Βόρειας Μακεδονίας και Αλβανίας στην ΕΕ</h1>
      <h2>Ο υπουργός Εξωτερικών, στο περιθώριο των εργασιών του Συμβουλίου Γενικών Υποθέσεων, προσκάλεσε σε άτυπη συνάντηση τους ομολόγους του των δύο χωρών ενώ ανταποκρίθηκαν οι περισσότεροι υπουργοί της ΕΕ</h2>
      <address><time datetime="2019-12-09T11:34:00+00:00">09 Dec 2019, 11:34</time> by <a rel="author">Protagon Team</a></address>
      <p>Ατυπο πρωινό εργασίας των υπουργών Εξωτερικών της Ευρωπαϊκής Ενωσης οργάνωσε ο υπουργός Εξωτερικών Νίκος Δένδιας στις Βρυξέλλες στο περιθώριο των εργασιών του Συμβουλίου Γενικών Υποθέσεων, αναλαμβάνοντας την πρωτοβουλία σε ό,τι αφορά την διεύρυνση των Δυτικών Βαλκανίων.</p>
      <p>Προσκεκλημένοι ήταν ο υπουργός Εξωτερικών της Βόρειας Μακεδονίας, Νίκολα Ντιμιτρόφ, καθώς και ο ασκών χρέη υπουργού Εξωτερικών της Αλβανίας, Γκεντ Τσεκάι. Στην πρόσκληση ανταποκρίθηκαν θετικά ακόμη 20 υπουργοί Εξωτερικών της ΕΕ.</p>
      <p>Η μεγάλη προσέλευση είναι ενδεικτική του ενδιαφέροντος που υπάρχει για την διεύρυνση, αλλά και της αναγνώρισης του ρόλου της Ελλάδας στην περιοχή, σύμφωνα με πηγές που επικαλείται το ΑΠΕ. Από τους παρευρισκόμενους τονίστηκε ο θετικός χαρακτήρας της ελληνικής πρωτοβουλίας, καθώς είναι η πρώτη ουσιαστική συζήτηση που πραγματοποιείται από τον Οκτώβριο σχετικά με την διεύρυνση.</p>
      <figure>
        <iframe data-src="https://twitter.com/NikosDendias/status/1203964102810505216?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Στόχος της πρωτοβουλίας εκ μέρους της ελληνικής διπλωματίας είναι να δοθεί η ευκαιρία για μια γόνιμη -με άτυπο χαρακτήρα- ανταλλαγή απόψεων μεταξύ των εταίρων για το πώς θα πρέπει να προχωρήσει η συζήτηση σχετικά με την διεύρυνση, στον απόηχο της απόφασης του Ευρωπαϊκού Συμβουλίου του Οκτωβρίου αλλά και των γαλλικών προτάσεων αναφορικά με τη μεθοδολογία της διεύρυνσης.</p>
      <p>Στους συμμετέχοντες συμπεριλαμβάνονται, μεταξύ άλλων, οι υπουργοί Εξωτερικών της Γαλλίας, της Γερμανίας, της Ολλανδίας, της Δανίας, της Πορτογαλίας, της Κύπρου, της Σουηδίας, της Βουλγαρίας, της Πολωνίας, της Σλοβακίας, της Ρουμανίας, της Κροατίας, της Ιρλανδίας και της Σλοβενίας.</p>
      <p>Η Ευρωπαϊκή Επιτροπή εκπροσωπείται από τον αρμόδιο επίτροπο Γειτονίας και Διεύρυνσης, Ολιβερ Βαρέλι, καθώς και από τη γενική γραμματέα της Ευρωπαϊκής Υπηρεσίας Εξωτερικής Δράσης, Χέλγκα Σμιτ.</p>
      <p>Οπως τόνιζαν οι ίδιες πηγές, η πρωτοβουλία εντάσσεται σε μια σειρά ενεργειών της ελληνικής διπλωματίας να στηρίξει εμπράκτως την διεύρυνση της ΕΕ στις χώρες των Δυτικών Βαλκανίων, η ευρωπαϊκή προοπτική των οποίων είναι προς όφελος της περιφερειακής σταθερότητας, καθώς και προτεραιότητα της ελληνικής εξωτερικής πολιτικής ήδη από το 2003, όταν υιοθετήθηκε η ατζέντα της Θεσσαλονίκης.</p>
    </article>
  </body>
</html>