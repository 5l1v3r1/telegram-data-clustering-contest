<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/candidata-democrata-a-castigat-2-milioane-de-dolari-din-activitati-din-domeniul-dreptului_500884.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T11:53:19+00:00"/>
    <meta property="og:title" content="Candidata democrată a câştigat 2 milioane de dolari din activităţi în domeniul dreptului"/>
    <meta property="og:description" content="Candidata democrată la preşedinţia SUA Elizabeth Warren a c&amp;acirc;ştigat de-a lungul timpului aproape 2 milioane de dolari din activităţi &amp;icirc;n domeniul dreptului, potrivit informaţiilor financiare făcute publice duminică de echipa sa de"/>
  </head>
  <body>
    <article>
      <h1>Candidata democrată a câştigat 2 milioane de dolari din activităţi în domeniul dreptului</h1>
      <address><time datetime="2019-12-09T11:53:19+00:00">09 Dec 2019, 11:53</time> by <a rel="author" href="https://plus.google.com/113890659232266435637" target="_blank">Iulian Tudor</a></address>
      <p>Candidata democrată la preşedinţia SUA Elizabeth Warren a câştigat de-a lungul timpului aproape 2 milioane de dolari din activităţi în domeniul dreptului, potrivit informaţiilor financiare făcute publice duminică de echipa sa de campanie, relatează Reuters.</p>
      <p>Warren (70 de ani), care se află între cei mai bine cotaţi dintre cei 15 candidaţi la învestitura Partidului Democrat, şi-a făcut deja publice în aprilie declaraţiile fiscale pe 11 ani şi i-a îndemnat şi pe rivalii ei să-i urmeze exemplul, potrivit <a href="https://www.romaniatv.net/Elizabeth%20Warre">Agerpres</a>. <br/><br/>Unul dintre aceştia, Pete Buttigieg, a sugerat însă recent că Warren ar trebui să dezvăluie şi documente fiscale mai vechi care să aducă detalii despre activitatea prestată în sfera dreptului comercial. <br/><br/>Dosarul de 15 pagini făcut public duminică de campania senatoarei prezintă exemple în acest sens despre zeci de cazuri la care a contribuit Warren ca avocat, consilier şi expert juridic, unele datând din 1985 şi pentru care a încasat în total aproape 2 milioane de dolari. Unele din aceste documente arată că Warren a lucrat şi pro-bono, fără onorariu, informează <a href="https://www.romaniatv.net/Elizabeth%20Warre">Agerpres</a>. <br/><br/>Elizabeth Warren, care şi-a axat campania pe combaterea corupţiei la Washington şi a "lăcomiei" corporaţiilor, i-a cerut la rândul ei lui Pete Buttigieg, în vârstă de 37 de ani, primarul oraşului South Bend din Indiana, să permită accesul media la evenimentele sale private de strângere de fonduri şi să facă publice informaţii despre activitatea sa în cadrul companiei de consultanţă McKinsey. <br/><br/>Un sondaj realizat săptămâna trecută de Reuters/Ipsos a arătat că nivelul de susţinere pentru Elizabeth Warren a scăzut pe plan naţional la cel mai mic nivel din ultimele patru luni, după propunerea sa de cuprindere a tuturor americanilor în sistemul public de asigurări de sănătate, ceea ce rivalii săi la nominalizare consideră că ar fi mult prea costisitor.</p>
    </article>
  </body>
</html>