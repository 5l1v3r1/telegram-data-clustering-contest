<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727654/adelina-stefanova-hram-vavedenie-bogorodichno-blagoevgrad-v-narodnite-obichai-praznikat-na-sv-anna-se-svarzva-s-novoto-nachalo.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T11:47:00+00:00"/>
    <meta property="og:title" content="Аделина Стефанова, храм „Въведение Богородично“ – Благоевград: В народните обичаи празникът на св. Анна се свързва с новото начало"/>
    <meta property="og:description" content="Благоевград. В народните обичаи празникът на св. Анна се свързва с новото начало. Това каза за Радио „Фокус“ – Пирин Аделина Стефанова, църковен уредник в храм „Въведение Богородично“ - Благоевград. Тя обясни, че един от най-разпространените обичаи на този ден е - момите засяват в плитък съд, обикновено ново гърне, пшеница с вода и наричат: „Ако до Васильовден покълне, моми"/>
  </head>
  <body>
    <article>
      <h1>Аделина Стефанова, храм „Въведение Богородично“ – Благоевград: В народните обичаи празникът на св. Анна се свързва с новото начало</h1>
      <address><time datetime="2019-12-09T11:47:00+00:00">09 Dec 2019, 11:47</time> by <a rel="author">Агенция "Фокус"</a></address>
      <p><b><i>Благоевград. </i></b>В народните обичаи празникът на св. Анна се свързва с новото начало. Това каза за <b>Радио „Фокус“ – Пирин</b> Аделина Стефанова, църковен уредник в храм „Въведение Богородично“ - Благоевград. <br/><br/>Тя обясни, че един от най-разпространените обичаи на този ден е - момите засяват в плитък съд, обикновено ново гърне, пшеница с вода и наричат: „Ако до Васильовден покълне, момичето ще се омъжи през годината“. „Според преданието света Анна завършва жизнения си път в Ерусалим и в нейна чест императорът, построява храм. По-късно мощите са пренесени в Константинопол. Църквата почита света Анна няколко пъти в годината: на 8 и 9 септември, когато празнуваме Рождеството на Пресвета Богородица и възпоменаваме Нейните родители - св. Иоаким и св. Анна, на 9 декември, когато празнуваме, Зачатието на Пресвета Богородица от св. Анна и на 25 юли - денят на успението ѝ“, каза още Аделина Стефанова.<br/><br/>Стефанова добави, че днес имен ден празнуват: Анна, Ана ,Ани, Аника, Аница, Анче, Анушка, Анита, Анелия, Анета, Анабел, Яна, Вилиана.<br/><br/>Ливия НИНОВА</p>
    </article>
  </body>
</html>