<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000117707"/>
    <meta property="og:site_name" content="MGR Online"/>
    <meta property="article:published_time" content="2019-12-09T11:08:00+00:00"/>
    <meta property="og:title" content="&quot;เทนนิส&quot; เตะไม่ไว้หน้าเจ้าภาพ 35 -2 คว้าทองซีเกมส์2สมัยติด"/>
    <meta property="og:description" content="การแข่งขันเทควันโด ซีเกมส์ ที่ริซัล เมโมเรียล สปอร์ตคอมเพล็กซ์ เมื่อวันจันทร์ที่ 9 ธันวาคม 2562 ทัพจอมเตะไทยยังลงทำการแข่งขันอีก 5 รุ่น หลังจากคว้าไปแล้ว 2 เหรียญทองเมื่อวันอาทิตย์"/>
  </head>
  <body>
    <article>
      <h1>"เทนนิส" เตะไม่ไว้หน้าเจ้าภาพ 35 -2 คว้าทองซีเกมส์2สมัยติด</h1>
      <address><time datetime="2019-12-09T11:08:00+00:00">09 Dec 2019, 11:08</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012171701.JPEG"/>
      </figure>
      <p>การแข่งขันเทควันโด ซีเกมส์ ที่ริซัล เมโมเรียล สปอร์ตคอมเพล็กซ์ เมื่อวันจันทร์ที่ 9 ธันวาคม 2562 ทัพจอมเตะไทยยังลงทำการแข่งขันอีก 5 รุ่น หลังจากคว้าไปแล้ว 2 เหรียญทองเมื่อวันอาทิตย์<br/><br/>ไฮไลท์อยู่ที่ รุ่น 49 กก.หญิง "น้องเทนนิส" พาณิภัค วงศ์พัฒนกิจ แชมป์โลกคนล่าสุด ลงทำการแข่งขันโดยได้บายในรอบแรก เริ่มแข่งจากในรอบ 8 คนสุดท้าย ดวลกับ อากีล่า รามาดานี่ จากอินโดนีเซีย โดย "เทนนิส" เอาชนะไป 36 -0 ผ่านเข้ารอบตัดเชือกมาดวลอู ดาห์ซี่ จูเลียส จากเมียนมา จอมเตะสาวไทยยังเอาชนะไปได้แบบขาดลอย 51-0 เข้าสู่รอบชิงเหรียญทองดวลกับ รีห์ซ่า อารากอน จอมเตะเจ้าถิ่น<br/><br/>ผลปรากฏว่าเริ่มมายกแรก เทนนิส เตะสูงโดนหัวไปถึง 2 ครั้งได้ไป 6 คะแนนเต็ม ก่อนจะจบยกแรกขึ้นนำ 7-2 มาที่ยก 2 เทนนิส ยังออกชั้นเชิงได้เหนือกว่าอย่างขัดเจนก่อนทำแต้มขาดที่ 19-2 เข้าสู่ยกสุดท้าย จอมเตะไทย ยังทำผลงานได้สมราคาเต็งแชมป์ ก่อนเอาชนะไปได้ขาดลอย 35 -2 คว้าเหรียญทองมาครองได้สำเร็จ นับเป็นการคว้าทองของ ภานิภัค ในซีเกมส์ 2 สมัยติดต่อกันด้วย <br/><br/>ส่วนอีกหนึ่งเหรียญทองของไทยในเทควันโด ได้มาจาก รุ่น 46 กก. หญิง จุฬานันท์ ขันติกุลานนท์ เอาชนะ อนา ดาซิลวา ดาคอสต้า ขาดลอย 23-0</p>
    </article>
  </body>
</html>