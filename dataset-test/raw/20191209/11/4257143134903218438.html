<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/12/09/negy-evre-eltiltottak-oroszorszagot-az-olimpiaktol-es-vilagbajnoksagoktol"/>
    <meta property="og:site_name" content="infostart"/>
    <meta property="article:published_time" content="2019-12-09T11:24:00+00:00"/>
    <meta property="og:title" content="Négy évre eltiltották Oroszországot az olimpiáktól és világbajnokságoktól"/>
    <meta property="og:description" content="A Nemzetközi Doppingellenes Ügynökség (WADA) laboratóriumi eredmények manipulálása miatt négy évre eltiltotta Oroszországot az olimpiai és világbajnoki részvételtől."/>
  </head>
  <body>
    <article>
      <h1>Négy évre eltiltották Oroszországot az olimpiáktól és világbajnokságoktól</h1>
      <address><time datetime="2019-12-09T11:24:00+00:00">09 Dec 2019, 11:24</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/21/ujabb-botrany-az-orosz-atletikaban"/>
        <a href="https://infostart.hu/sport/2019/10/23/olimpiai-kitiltasra-szamitanak-az-oroszok"/>
        <a href="https://infostart.hu/sport/2019/09/23/ujabb-fordulat-a-doppingbotranyban"/>
        <a href="https://infostart.hu/sport/2018/09/20/fordulat-az-orosz-doppingbotranyban"/>
        <a href="https://infostart.hu/kulfold/2018/07/18/sz-biro-zoltan-politikai-bejelentes-volt-a-vilagbajnoksagot-ert-kibertamadasok-ugye"/>
      </related>
      <h3>A Nemzetközi Doppingellenes Ügynökség (WADA) laboratóriumi eredmények manipulálása miatt négy évre eltiltotta Oroszországot az olimpiai és világbajnoki részvételtől.</h3>
      <p>A <a href="https://www.reuters.com/article/us-sport-doping-russia/russia-banned-from-olympics-for-four-years-over-doping-scandal-tass-idUSKBN1YD0XY?il=0">Reuters tudósítása</a> szerint a WADA végrehajtó bizottsága egyhangú döntést hozott hétfőn, mivel bizonyítottnak látta, hogy az oroszok hamis bizonyítékok használatával és a pozitív doppingtesztek adatainak törlésével számos esetben beavatkoztak, megakadályozva a doppingvétségek bizonyítását.</p>
      <p>A döntés azt jelenti, hogy az orosz sportolók bár részt vehetnek jövőre a tokiói olimpián, nem indulhatnak a hazájuk színeiben, csak a NOB-zászló alatt, és kizárólag akkor, ha bizonyíthatóan nem érintettek doppingbotrányban.</p>
      <p>A katari 2022-es labdarúgó-világbajnokságon nem léphet pályára az orosz válogatott, ám jövőre, a 2020-as Európa-bajnokságon játszhatnak, mert az eltiltás csak az olimpiákra és a világbajnokságokra vonatkozik. A döntés szintén nem érinti a 2021-es, szentpétervári rendezésű BL-döntőt sem.</p>
      <p>A döntés ellen, amelyre egyébként már<a href="https://infostart.hu/sport/2019/10/23/olimpiai-kitiltasra-szamitanak-az-oroszok"> számítottak az oroszok</a>, az Orosz Doppingellenes Ügynökség (RUSADA) 21 napon belül fellebbezhet, és amennyiben így tesz, az ügyben a nemzetközi Sportdöntőbíróság (CAS) hozza meg a végső határozatot.</p>
      <aside>Átgondolják a fellebbezést<br/>Az illetékes orosz szerveknek át kell gondolniuk annak a döntésnek a megfellebbezését, amellyel a Nemzetközi Doppingellenes Ügynökség (WADA) végrehajtó bizottsága négy évre eltiltotta Oroszországot az olimpiai és világbajnoki részvételtől, a laboratóriumi eredmények manipulálása címén - jelentette ki Dmitrij Medvegyev orosz miniszterelnök hétfőn Moszkvában.</aside>
      <p>
        <i>Nyitókép: Pixabay</i>
      </p>
    </article>
  </body>
</html>