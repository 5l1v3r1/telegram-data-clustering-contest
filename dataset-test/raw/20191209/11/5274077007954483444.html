<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420621"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T11:41:00+00:00"/>
    <meta property="og:title" content="המבקר: האוצר פעל בסך הכל במסגרת החוק"/>
    <meta property="og:description" content="מבקר המדינה על הדו&quot;ח הצפוי לעסוק בגרעון תקציב המדינה לשנת 2018: היו ליקויים, אך התנהלות אגפי האוצר הייתה במסגרת החוק בסך הכל."/>
  </head>
  <body>
    <article>
      <h1>המבקר: האוצר פעל בסך הכל במסגרת החוק</h1>
      <address><time datetime="2019-12-09T11:41:00+00:00">09 Dec 2019, 11:41</time> by <a rel="author">ערוץ 7</a></address>
      <p>ועדת הכספים של הכנסת, בראשות ח"כ משה גפני, קיימה הבוקר (שני) דיון בהשתתפות מבקר המדינה מתניהו אנגלמן בנוגע לתקציב משרד מבקר המדינה.</p>
      <p>במהלך הדיון השיב המבקר לביקורת מצד ח"כ מיקי לוי, על הימשכות ההליכים במסגרת דו"ח הביקורת לעניין תקציב המדינה בשנת 2018, ואופן הצגת הגרעון בתקציב המדינה בסוף שנה זו.</p>
      <p>המבקר אנגלמן השיב לח"כ לוי, "על כל הדו"חות מתקיימת עבודה, גם דו"חות שעברו מהמבקר הקודם, צוותים עוסקים ועובדים עליהם".</p>
      <p>"הדו"ח המדובר עתיד להיות מוגש בסוף חודש זה, אחרי שהושלמה עליו העבודה, בסוף דצמבר. הסוגיה הזו נידונה בבג"ץ שסילק על הסף את טענות העותרים, וקבע שהמשרד פועל במסגרת חוק מבקר המדינה",הוסיף.</p>
      <p>לדבריו, "במסגרת הדו"ח הייתה התלבטות לגבי סוגיות מסוימות, הצוות אמר כך, ייעוץ משפטי אמר אחרת, ואני הכרעתי בחלק מהסוגיות. עלה שההתנהלות של האגפים במשרד האוצר הייתה במסגרת החוק בסך הכול, היו ליקויים, והם יצוינו, זה נושא משמעותי וצריך לקחת אותו ברציניות המתאימה".</p>
    </article>
  </body>
</html>