<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/affitti-brevi-nasce-il-contratto-standard/"/>
    <meta property="og:site_name" content="InvestireOggi"/>
    <meta property="article:published_time" content="2019-12-09T11:15:36+00:00"/>
    <meta property="og:title" content="Affitti brevi: nasce il contratto standard"/>
    <meta property="og:description" content="La Camera di commercio di Milano Monza Brianza Lodi rivolge la propria attenzione sul fenomeno delle locazioni brevi. Pronto un modello contrattuale che consente di regolare le locazioni turistiche tra privati."/>
  </head>
  <body>
    <article>
      <h1>Affitti brevi: nasce il contratto standard</h1>
      <h2>La Camera di commercio di Milano Monza Brianza Lodi rivolge la propria attenzione sul fenomeno delle locazioni brevi. Pronto un modello contrattuale che consente di regolare le locazioni turistiche tra privati.</h2>
      <address><time datetime="2019-12-09T11:15:36+00:00">09 Dec 2019, 11:15</time> by <a rel="author" href="https://www.investireoggi.it/fisco/author/pietrop/" target="_blank">Pietro Pisello</a></address>
      <p>Il soggetto che gode dell’immobile per un periodo di pochi giorni, massimo 30, è prettamente il viaggiatore/turista. Questa tipologia di fruizione dell’immobile ha visto un rapido sviluppo grazie agli strumenti telematici e a nuovi operatori economici che si sono imposti sul mercato, come ad esempio AirBnb, Booking e altri, agevolando l’incontro della domanda con l’offerta in modo rapido, veloce e semplice.</p>
      <p>Il fenomeno, in realtà, è piuttosto complesso. Tale complessità è data da un intreccio tra normativa nazionale e regionale, spesso, troppo complessa e macchinosa.</p>
      <p>Per tali ragioni, la camera di commercio di Milano Monza Brianza Lodi, sollecitata da più parti, si è attivata allo scopo di redigere un “contratto tipo” in modo da ridurre le possibili controversie con risparmio di costi di assistenza specialistica e giudiziali.</p>
      <h3>Affitti brevi. Cosa sono?</h3>
      <p>Per <b>contratto di locazione breve</b> si intende un contratto di <b>locazione di immobile</b> a uso abitativo. Esso non può avere durata superiore a 30 giorni, e inoltre, deve essere stipulato da persone fisiche, al di fuori dell’esercizio di attività d’impresa.</p>
      <p>A esso sono equiparati i contratti di <b>sublocazione</b> e quelli di concessione in godimento a terzi a titolo oneroso da parte del comodatario.</p>
      <p>I dati relativi alle locazioni brevi devono essere trasmessi entro il 30 giugno dell’anno successivo a quello di conclusione del contratto. L’adempimento riguarda:</p>
      <ul>
        <li>Coloro che esercitano attività di intermediazione immobiliare;</li>
        <li>Coloro che gestiscono portali telematici, mettendo in contatto persone in cerca di un immobile con persone che dispongono di unità immobiliari da affittare.</li>
      </ul>
      <h3>Un nuovo contratto standard</h3>
      <p>Questo contratto è stato formulato seguendo le indicazioni fornite dalle diverse Associazioni di Categoria e Associazioni dei Consumatori.</p>
      <p>Lo scopo dichiarato è quello di “<i>individuare uno schema standardizzato formulato secondo principi di legalità ed equilibrio e volto ad accrescere la competitività e la qualificazione del sistema ricettivo lombardo attraverso la tutela degli standard qualitativi ed il contrasto a prassi concorrenziali scorrette ed ingannevoli</i>”.</p>
      <p>È possibile scaricare e prendere visione di questo modello direttamente dal sito “<a href="https://www.milomb.camcom.it/documents/10157/176122/contratto-tipo-locazione-breve-immobili-finalita-turistica.pdf/28c20e63-0f55-4c32-a026-3b79b6db1056">milomb.camcom.it</a>”.</p>
      <p>Potrebbe anche interessarti: “<a href="https://www.investireoggi.it/fisco/affitti-brevi-e-case-vacanze-chi-deve-avere-il-bollino-di-qualita-per-il-fisco-e-come-ottenerlo/">Affitti brevi e case vacanze: chi deve avere il bollino di qualità per il Fisco e come ottenerlo</a>”.</p>
    </article>
  </body>
</html>