<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625637/%D8%AD%D9%85%D9%84%D9%87-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%DB%8C%D9%87%D9%88%D8%AF%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AA%D8%B1%D8%A7%D9%85%D9%BE"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T11:26:00+00:00"/>
    <meta property="og:title" content="حمله گروه‌های یهودی آمریکا به ترامپ"/>
    <meta property="og:description" content="چند گروه یهودی آمریکا، دونالد ترامپ را به خاطر اظهارات اخیرش در جریان نشست گروه موسوم به &quot;شورای اسرائیلی- آمریکایی&quot; که طی آن ترامپ از آمریکایی‌های خواسته بود &quot;بیشتر اسرائیل را دوست داشته باشند&quot; مورد انتقاد قرار داده و اظهارات وی را دارای بار یهودی ستیزی و به شدت توهین آمیز دانستند."/>
  </head>
  <body>
    <article>
      <h1>حمله گروه‌های یهودی آمریکا به ترامپ</h1>
      <address>
        <time datetime="2019-12-09T11:26:00+00:00">09 Dec 2019, 11:26</time>
      </address>
      <p>
        <i>چند گروه یهودی آمریکا، دونالد ترامپ را به خاطر اظهارات اخیرش در جریان نشست گروه موسوم به "شورای اسرائیلی- آمریکایی" که طی آن ترامپ از آمریکایی‌های خواسته بود "بیشتر اسرائیل را دوست داشته باشند" مورد انتقاد قرار داده و اظهارات وی را دارای بار یهودی ستیزی و به شدت توهین آمیز دانستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>گروه موسوم به شورای دموکراتیک یهودی آمریکا اعلام کرد، اظهارات دونالد ترامپ رئیس جمهور این کشور طی شنبه شب در نشست شورای اسرائیلی- آمریکایی "به شدت توهین آمیز" بوده و دارای " کلیشه‌های منفی مورد استفاده در طول تاریخ برای هدف قرار دادن یهودیان" بوده‌اند.</p>
      <p>به گزارش پایگاه هیل، این گروه ماه گذشته میلادی نیز در یک تبلیغ اعلام کرده بود، دونالد ترامپ "بزرگترین تهدید علیه یهودیان آمریکا است".</p>
      <p>هالی سویفر، مدیر اجرایی شورای دموکراتیک یهودی آمریکا در بیانیه‌ای گفت: "ما شدیدا اظهارات متعصبانه و زننده رئیس جمهور آمریکا که بار دیگر در آنها از کلیشه‌های یهودی ستیزانه برای توصیف یهودیان همچون انگیزه پول را داشتن و وفادار نبودن به اسرائیل استفاده شد محکوم می‌کنیم."</p>
      <p>وی ادامه داد: "ترامپ حتی این جسارت را کرد تا بگوید یهودیان انتخابی به جز حمایت از او ندارند و این که گفت، باید مردم را از آمریکا در راستای افزایش حمایت از اسرائیل بیرون بیندازیم."</p>
      <p>این در حالی است که دونالد ترامپ در جریان نشست شورای اسرائیلی- آمریکایی خطاب به جمعیت حاضر گفت: "خیلی از شما در تجارت املاک هستید چون من شما را خیلی خوب می‌شناسم."</p>
      <p>او ادامه داد: "شما قاتلانی بی‌رحم هستید و ابداً افراد خوبی به حساب نمی‌آیید اما شما باید به من رای بدهید. شما گزینه دیگری ندارید."</p>
      <p>ترامپ در ادامه سناتور الیزابت وارن، از نامزدهای ریاست جمهوری دموکرات‌ها را مورد تمسخر قرار داده و به مستمعین صحبت‌هایش گفت: شما قرار نیست به "پوکاهونتاس" رای بدهید. شما قرار نیست به مالیات بر ثروت رای بدهید. در غیر این صورت 100 درصد ثروت شما به باد خواهد رفت.</p>
      <p>او در ادامه گفت: "ما باید مردم را وادار کنیم بیشتر عاشق اسرائیل باشند. ما باید آنها را وادار به دوست داشتن بیشتر اسرائیل کنیم چون یک سری از یهودیان که مردم بزرگی هستند را داریم که به اندازه کافی عاشق اسرائیل نیستند.</p>
      <p>از سوی دیگر یک گروه چپگرای یهودی دیگر در آمریکا به نام گروه "جی استریت" هم این صحبت‌های ترامپ را محکوم کرد.</p>
      <p>این گروه در توییتی نوشت: "رئیس جمهور آمریکا قادر نیست وقتی که برای مستعمین یهودی سخنرانی می‌کند وارد چاه عمیق کنایه‌های یهودی ستیزانه که به جهان بینی او شکل داده، نشود."</p>
      <p>این گروه تصریح کرد: "ما قرار نیست نفس در سینه حبس کرده و منتظر باشیم که حامیان ترامپ تنها حرفشان را بزنند. ما به شکل خستگی ناپذیر برای شکست خوردن این رئیس جمهور و آنهایی که حامی‌اش هستند در انتخابات 11 ماه دیگر تلاش خواهیم کرد."</p>
      <p>همچنین سویفر گفت: ترامپ در جامعه یهودیان آمریکا حمایت اکثریت را ندارد.</p>
      <p>او خاطر نشان کرد: "یهودیان آمریکا قطعا انتخاب های خودشان را دارند و آنها قرار نیست به ترامپ یا حزب جمهوریخواه رای بدهند؛ حزبی که در دستور کار تنفربرانگیز ترامپ شریک شده است."</p>
      <p>به گفته سویفر از زمانی که ترامپ به ریاست جمهوری آمریکا رسید، حمایت یهودیان از جمهوریخواهان در آمریکا به شدت کاهش یافته و در حالی که این میزان حمایت در سال 2014 ، 33 درصد بود اکنون به 17 درصد رسیده است وعلتش تنها سیاست‌ها و لفاظی‌های مغایر با ارزش‌های یهودیان از سوی ترامپ است.</p>
    </article>
  </body>
</html>