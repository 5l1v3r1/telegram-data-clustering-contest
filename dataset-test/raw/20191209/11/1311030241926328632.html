<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628474/%E0%A6%9A%E0%A6%BE%E0%A6%AA%E0%A7%87-%E0%A6%A8%E0%A7%87%E0%A6%87-%E0%A6%B6%E0%A6%BE%E0%A6%B0%E0%A7%80%E0%A6%B0%E0%A6%BF%E0%A6%95%E0%A6%AD%E0%A6%BE%E0%A6%AC%E0%A7%87%E0%A6%93-%E0%A6%B8%E0%A7%81%E0%A6%B8%E0%A7%8D%E0%A6%A5-%E0%A6%86%E0%A6%9B%E0%A6%BF-%E0%A6%95%E0%A6%BE%E0%A6%A6%E0%A7%87%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T11:55:00+00:00"/>
    <meta property="og:title" content="চাপে নেই, শারীরিকভাবেও সুস্থ আছি: কাদের"/>
    <meta property="og:description" content="আওয়ামী লীগের আসন্ন কাউন্সিলে সাধারণ সম্পাদক পদে তিনি থাকছেন কি না, এই প্রশ্নের উত্তরে ওবায়দুল কাদের বলেছেন, প্রধানমন্ত্রী চাইলে দলের দায়িত্ব পালন করব। দায়িত্ব পালনে কোনো চাপের মুখে নেই। আমি শারীরিকভাবেও সুস্থ আছি।"/>
  </head>
  <body>
    <article>
      <h1>চাপে নেই, শারীরিকভাবেও সুস্থ আছি: কাদের</h1>
      <address><time datetime="2019-12-09T11:55:00+00:00">09 Dec 2019, 11:55</time> by <a rel="author">নিজস্ব প্রতিবেদক, ঢাকা</a></address>
      <p>আওয়ামী লীগের আসন্ন কাউন্সিলে সাধারণ সম্পাদক পদে তিনি থাকছেন কি না, এই প্রশ্নের উত্তরে ওবায়দুল কাদের বলেছেন, প্রধানমন্ত্রী চাইলে দলের দায়িত্ব পালন করব। দায়িত্ব পালনে কোনো চাপের মুখে নেই। আমি শারীরিকভাবেও সুস্থ আছি।<br/><br/>আজ সোমবার দুপুরে সচিবালয়ে সমসাময়িক বিষয় নিয়ে আয়োজিত ব্রিফিংয়ে সাংবাদিকদের এক প্রশ্নের জবাবে আওয়ামী লীগের সাধারণ সম্পাদক এ কথা বলেন। তিনি বলেন, যেকোনো পদে পরিবর্তন হতে পারে, নেত্রী (শেখ হাসিনা) দলের স্বার্থে যেকোনো সিদ্ধান্ত নেবেন। এ ব্যাপারে দলে কোনো অসুস্থ প্রতিযোগিতা নেই।</p>
      <p>সেতুমন্ত্রী বলেন, দলের সভাপতি পদে পরিবর্তনের কোনো সম্ভাবনা নেই। নেত্রী তো বারবার বিদায় নিতে চেয়েছেন। তিনি যেতে চাইলেও তাকে যেতে দেওয়া যায় না।</p>
      <p>বিআরটিএ নিয়ে সাবেক মন্ত্রী ও শ্রমিকনেতা শাহজাহান খানের দেওয়া বক্তব্যকে ‘শ্রমিকদের খুশি করার জন্য’ বলে মন্তব্য করেছেন আওয়ামী লীগের সাধারণ সম্পাদক এবং সড়ক পরিবহন ও সেতু মন্ত্রী ওবায়দুল কাদের। তিনি বলেছেন, শাহজাহান খান শ্রমিক ফেডারেশনের নেতা। শ্রমিকদের খুশি রাখতে তাঁকে (শাহজাহান খান) কিছু বলতে হয়।</p>
      <p>গতকাল রোববার নারায়ণগঞ্জে এক অনুষ্ঠানে শাজাহান খান সড়কে দুর্ঘটনা ও সড়ক নিরাপত্তা আইন নিয়ে বলেন, সমস্যাটা শ্রমিক বা চালকের নয়। মূল সমস্যা বিআরটিএ। যতক্ষণ পর্যন্ত বিআরটিএর সক্ষমতা না আসবে ততক্ষণ পর্যন্ত সমস্যার সমাধান হবে না।</p>
      <p>এ নিয়ে প্রশ্ন করা হলে মন্ত্রী কাদের বলেন, ‘শাজাহান খানের বক্তৃতার ভাষাটা ভিন্ন। ওখানে তিনি শ্রমিক ফেডারেশনের নেতা। সেই হিসেবে তাদের (শ্রমিকদের) খুশি রাখতে তার কিছু কথা বলতে হয়। আমাদের কাছে তো এসব কথা বলে না।’</p>
      <p>মন্ত্রিসভায় পরিবর্তন আসতে পারে বলেও আজকের সংবাদ সম্মেলনে ইঙ্গিত দিয়েছেন সড়ক পরিবহন ও সেতুমন্ত্রী ওবায়দুল কাদের। তবে দলের জাতীয় সম্মেলনের আগে এই পরিবর্তন হচ্ছে না বলে জানান তিনি। ওবায়দুল কাদের বলেন, ‘মন্ত্রিসভায় যারা ভালো করবে না তাদের দায়িত্বে পরিবর্তন আনা হবে।’</p>
    </article>
  </body>
</html>