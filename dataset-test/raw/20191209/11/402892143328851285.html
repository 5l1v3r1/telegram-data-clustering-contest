<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/arejie-nr-2/299196-nodoklu-reformas-del-valstij-parada-bija-palikusi-vairaki-simti-tukstosu-iedzivotaju.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="Nodokļu reformas dēļ valstij parādā bija palikuši vairāki simti tūkstošu iedzīvotāju"/>
    <meta property="og:description" content="Diferencētā neapliekamā minimuma vai nodokļa progresīvās likmes piemērošanas dēļ par 2018. gadu vismaz 200 tūkstošiem iedzīvotāju bija izveidojies nodokļu parāds, liecina Neatkarīgās aplēses. Valsts ieņēmumu dienesta (VID) sākotnējās prognozes gan bija krietni pieticīgākas, pieļaujot, ka nodokļu starpība varētu būt izveidojusies 60 000 iedzīvotāju."/>
  </head>
  <body>
    <article>
      <h1>Nodokļu reformas dēļ valstij parādā bija palikuši vairāki simti tūkstošu iedzīvotāju</h1>
      <address><time datetime="2019-12-09T11:00:00+00:00">09 Dec 2019, 11:00</time> by <a rel="author">©Vladislavs Proškins/F64</a></address>
      <p>Diferencētā neapliekamā minimuma vai nodokļa progresīvās likmes piemērošanas dēļ par 2018. gadu vismaz 200 tūkstošiem iedzīvotāju bija izveidojies nodokļu parāds, liecina Neatkarīgās aplēses. Valsts ieņēmumu dienesta (VID) sākotnējās prognozes gan bija krietni pieticīgākas, pieļaujot, ka nodokļu starpība varētu būt izveidojusies 60 000 iedzīvotāju.</p>
      <blockquote>Pats VID joprojām neatklāj iedzīvotāju skaitu, kuri, atverot savu gada ienākumu deklarāciju (GDI) par 2018. gadu, ieraudzīja, ka izveidojusies nodokļu starpība jeb, pašiem negribot, viņi kļuvuši par nodokļu parādniekiem.</blockquote>
      <h3>Aprēķini pārsniedz prognozes</h3>
      <p>Maijā, uzsākot to iedzīvotāju apziņošanu, kuriem gada ienākumu deklarācija par 2018. gadu ir jāiesniedz obligāti, bet kuri to nebija izdarījuši, Valsts ieņēmumu dienests 84 377 fiziskām personām nosūtīja atgādinājuma vēstules gan VID Elektroniskās deklarēšanas sistēmā (EDS), gan pa pastu papīra formātā tiem, kuri neizmanto EDS, bet ar daļu iedzīvotāju sazinājās telefoniski. Tobrīd šīm personām aprēķinātā kopējā nodokļa summa bija 6,41 miljons eiro. Savukārt līdz 24. aprīlim, saskaņā ar Finanšu ministrijas pausto, 121 195 iedzīvotājiem, kuri līdz tam brīdim bija iesnieguši gada ienākumu deklarācijas, bija izveidojusies nodokļu starpība, ko nebija izdevies kompensēt ar attaisnoto dokumentu iesniegšanu. Tobrīd kopējā nodokļa starpības summa šiem iedzīvotājiem bija 23,64 miljoni eiro.</p>
      <p>Līdz ar to, pēc Neatkarīgās aprēķiniem, nodokļu reformas dēļ valstij parādā par pagājušo gadu bija palikuši vairāk nekā 200 tūkstoši iedzīvotāju, kopējai nodokļu starpībai pārsniedzot 40 miljonus eiro. Taču īstenībā sākotnējais parādnieku skaits un kopējā parāda summa varētu būt lielāka, jo daļai iedzīvotāju parādu izdevās dzēst, iesniedzot attaisnotos dokumentus. VID gan neatklāj ne šos datus, ne arī kopējo iedzīvotāju skaitu, kuriem bija izveidojusies nodokļu starpība par pagājušo gadu. VID Neatkarīgajai skaidro, ka «šie jautājumi ir attiecināmi uz periodu, kurš jau pagājis. Runa ir par tādiem datiem, kurus izmanto darba vajadzībām. VID neuzkrāj un neglabā šāda satura statistikas datus, tāpēc nevarēsim atbildēt. Šobrīd situācija ir cita un darbs notiek, ņemot vērā pašreizējo situāciju.»</p>
      <p>Jāatgādina, ka arī šā gada martā, uzsākot gada ienākumu deklarāciju pieņemšanu par 2018. gadu, VID neatklāja iedzīvotāju skaitu, kuriem ir izveidojusies nodokļu starpība, toreiz aizbildinoties, ka katrs gadījums jāvērtē atsevišķi, tāpēc kopējo skaitu pateikt nevarot.</p>
      <h3>Par deklarācijas neiesniegšanu draud ar sodu</h3>
      <p>VID uzsver, ka gada ienākumu deklarācijas neiesniegšana iedzīvotājus neatbrīvo no pienākuma samaksāt nodokļa starpību. VID rīcībā esošā informācija liecina, ka 27 655 iedzīvotāji, kuriem gada ienākumu deklarācija par 2018. gadu ir jāiesniedz obligāti, joprojām to nav izdarījuši. Tās ir personas, kurām valsts budžetā jāiemaksā nodokļa starpība, kas radusies diferencētā neapliekamā minimuma vai nodokļa progresīvās likmes piemērošanas dēļ. Kopējā nodokļu starpība, par ko ir jāveic iemaksas, 1,67 miljoni eiro. VID atgādina, ka budžetā piemaksājamo summu var samazināt vai pilnībā izlīdzināt, pievienojot gada ienākumu deklarācijai čekus, kvītis vai bankas maksājuma uzdevumu vai konta izrakstu par attaisnotajiem izdevumiem.</p>
      <p>Iesniedzot deklarāciju līdz šī gada beigām, sankcijas netiks piemērotas, taču nākamgad tolerances periods vairs netiks piemērots un sekos piedziņas process.</p>
      <p>«Iedzīvotājiem, kuriem gada ienākumu deklarācijas ir jāiesniedz obligāti, bet kuri to nav izdarījuši, līdz šā gada beigām nekādas sankcijas netiks piemērotas, taču nākamgad VID nāksies piemērot administratīvo atbildību par deklarācijas neiesniegšanu vai nesadarbošanos ar VID. Savukārt tiem, kuri nebūs samaksājuši nodokļu starpību noteiktajā termiņā, sekos piedziņas process. Par katru kavējuma dienu tiek aprēķināta nokavējuma nauda,» uzsvēra VID sabiedrisko attiecību daļā.</p>
      <p>VID ir apzinājis visas personas, kam gada ienākumu deklarācija par 2018. gadu ir jāiesniedz obligāti, un laikā no šī gada maija līdz novembrim ir vairākkārt sūtījis atgādinājuma vēstules, ar daļu iedzīvotāju ir notikusi telefoniska sazināšanās. Kopumā līdz šim VID ir elektroniski nosūtījis 170 507 un papīra formātā 6970 uzaicinājumus iesniegt gada ienākumu deklarācijas par 2018. gadu.</p>
      <p>VID vērš uzmanību, ka deklarācijas neiesniegšana vai apzināta VID atgādinājuma ignorēšana nekādā veidā neatbrīvos personu nedz no pienākuma šo deklarāciju iesniegt, nedz no pienākuma samaksāt radušos nodokļa starpību.</p>
      <p>Tādēļ VID aicina ikvienu iedzīvotāju ieskatīties savā EDS kontā vai arī pasta kastītē, lai pārliecinātos, vai nav saņemta uzaicinājuma vēstule. Ja tāda ir saņemta, tad nekavēties iesniegt gada ienākumu deklarāciju par 2018. gadu elektroniski, VID EDS, kā arī klātienē ikvienā VID klientu apkalpošanas centrā vai Vienotajā valsts un pašvaldību klientu apkalpošanas centrā visā Latvijā.</p>
      <h3>Daļa ar samaksu var nesteigties</h3>
      <p>VID atgādina, ka personām, kas atbilst noteiktiem kritērijiem, nodokļa samaksas termiņš ir pagarināts līdz 2020. gada 1. decembrim. Tādas ir personas, kurām apliekamie gada ienākumi 2018. gadā nepārsniedza 55 000 eiro, tie ir saņemti tikai Latvijā, no tiem izmaksas vietā ir ieturēts nodoklis un tiem ir tiesības piemērot neapliekamo minimumu un atvieglojumus (piemēram, algota darba ienākumi, autoratlīdzība, pensijas, darbnespējas pabalsti, ienākumi no uzņēmuma līguma, ja persona nav reģistrējusi saimniecisko darbību, u.c.).</p>
      <p>Informācija par personai noteikto samaksas termiņu būs redzama EDS uzreiz pēc deklarācijas aizpildīšanas, nospiežot pogu Pārbaudīt un saglabāt.</p>
      <p>Pēc VID Neatkarīgajai skaidrotā, iesniedzot GID par 2018. gadu, 74 229 fiziskās personām ar aprēķināto nodokļa summu 4,98 miljoni eiro ir pagarināts samaksas termiņš līdz nākamā gada 1. decembrim. No tām 39 495 fiziskās personas ir veikušas pilnīgu vai daļēju nodokļa nomaksu 2,44 miljonu eiro apmērā. Savukārt 75 077 fiziskām personām ar aprēķināto nodokļa summu 37,27 miljoni eiro nodokļa starpības samaksas termiņš nav pagarināts un tas bija jāizdara līdz 17. jūnijam ieskaitot, izņemot gadījumus, ja aprēķinātā nodokļa summa pārsniedz 640,00 eiro, to varēja iemaksāt budžetā trijās reizēs - līdz šī gada 17. jūnijam, 16. jūlijam un 16. augustam, iemaksājot katru reizi trešo daļu no šīs summas.</p>
      <p>VID arī atgādina, ka gadījumos, kad aprēķinātā nodokļa piemaksas summa nepārsniedz vienu eiro, to neaprēķina un valsts budžetā tā nav jāiemaksā.</p>
      <p>Plašāka informācija pieejama VID mājaslapā, sadaļā Gada ienākumu deklarācija. Jautājumu un neskaidrību gadījumā iedzīvotāji var zvanīt uz VID konsultatīvo tālruni 67120000, konsultēties ikvienā VID klientu apkalpošanas centrā vai valsts un pašvaldības vienotajos klientu apkalpošanas centros, uzdot savu jautājumu rakstiski VID Elektroniskās deklarēšanas sistēmas sadaļā Sarakste ar VID.</p>
      <p>VID atgādina, ka personificētas konsultācijas var sniegt tikai identificējamiem VID klientiem, tāpēc, apmeklējot VID klientu apkalpošanas centrus, aicina ņemt līdzi personu apliecinošu dokumentu, kā arī, zvanot uz VID konsultatīvo tālruni, lūdz izmantot sava EDS konta telefonisko identificēšanās iespēju, sarunas laikā nosaucot EDS redzamo kodu.</p>
      <p>Savukārt tie iedzīvotāji, kuriem gada ienākumu deklarācijas iesniegšana nav obligāta, deklarāciju par 2018. gadu var iesniegt jebkurā laikā līdz pat 2022. gada 16. jūnijam.</p>
      <p><a href="https://nra.lv/arejie-nr-2/299196-nodoklu-reformas-del-valstij-parada-bija-palikusi-vairaki-simti-tukstosu-iedzivotaju.htm#">Lasīt visu</a>  </p>
    </article>
  </body>
</html>