<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/atletika/bleskova-zprava-rusko-na-ctyri-roky-zmizi-ze-sportu-rozhodla-o-tom-svetova_1912091132_mim"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T11:32:00+00:00"/>
    <meta property="og:title" content="Rusko na čtyři roky zmizí z největších sportovních akcí. Rozhodla o tom Světová antidopingová agentura"/>
    <meta property="og:description" content="Rusko bylo kvůli dopingu na čtyři roky vyloučeno z OH a mistrovství světa. Rozhodl o tom výkonný výbor Světové antidopingové agentury WADA."/>
  </head>
  <body>
    <article>
      <h1>Rusko na čtyři roky zmizí z největších sportovních akcí. Rozhodla o tom Světová antidopingová agentura</h1>
      <address><time datetime="2019-12-09T11:32:00+00:00">09 Dec 2019, 11:32</time> by <a rel="author">Michal Markup, ČTK</a></address>
      <p>
        <b>Rusko bylo kvůli dopingu na čtyři roky vyloučeno z olympijských her a mistrovství světa. Rozhodl o tom výkonný výbor Světové antidopingové agentury WADA. Zatím není úplně jasné, jaký dopad bude mít verdikt na kolektivní sporty.</b>
      </p>
      <p>Výkonný antidopingový výbor v pondělí potvrdil, že Rusko bude v příští čtyřech letech vyloučeno ze všech sportovních událostí. Trest se týká olympijských her v Tokiu 2020, zimní olympiády 2022 v Pekingu a světových šampionátů v různých sportech.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/rusko-doping-atleti-olympiada-v-tokiu-statem-rizeny-doping-trest-neucast_1911260828_mim"/>
      </related>
      <p>Kvůli dopingovému skandálu, jehož posledním dějstvím byla manipulace s daty z moskevské laboratoře, o tom v pondělí rozhodl výkonný výbor Světové antidopingové agentury.</p>
      <p>„Ruský doping příliš dlouho znevažuje čistý sport. Rusko dostalo spoustu příležitostí dát věci do pořádku a připojit se ke světové antidopingové komunitě v zájmu svých sportovců a poctivého sportu, ale místo toho si vybralo pokračovat v podvodech a zapírání,“ řekl prezident WADA Craig Reedie. Trest podle něj chrání zájmy ruských sportovců, kteří budou schopni dokázat, že do dopingového systému nebyli nijak zapojeni.</p>
      <h3>Co bude s nevinnými?</h3>
      <p>Někteří ruští sportovci by ale mohli při splnění určitých podmínek závodit pod neutrální vlajkou, jak tomu bylo na ZOH 2018 a jak to již několik let funguje v atletice. WADA také znovu suspendovala ruskou antidopingovou agenturu (RUSADA).</p>
      <h3>Může za to technika, brání se</h3>
      <p>WADA zjistila, že záznamy z moskevské laboratoře, které měly přispět k odhalení rozsahu systematického dopingu v Rusku, nejsou kompletní a vykazují i další nesrovnalosti. V údajích předaných letos v lednu byly mimo jiné vymazány soubory spojené s pozitivními dopingovými testy, které mohly vést k identifikaci hříšníků. Ruský ministr sportu Pavel Kolobkov dříve vysvětloval, že nesrovnalosti jsou technického rázu.</p>
      <h3>Fotbalová reprezentace</h3>
      <p>Přestože čtyřletý zákaz by se mohl týkat i ruské fotbalové reprezentace a jejího působení na EURU 2020, britská stanice <a href="https://www.bbc.com/sport/olympics/50710598">BBC informovala</a>, že tomu tak nebude. Fotbalisté se tedy evropského šampionátu zúčastní, protože Petrohrad je jedním z pořadatelských měst.</p>
      <p>Mezinárodní fotbalová federace FIFA zatím nemá jasno, jak to bude řešit. „FIFA je v kontaktu s WADA a Asociací mezinárodních federací letních olympijských sportů (ASOIF), aby zjistila dopad tohoto rozhodnutí ve vztahu k fotbalu,“ uvedla v oficiálním prohlášení.</p>
      <h3>Možnost odvolání</h3>
      <p>Ruská strana má nyní 21 dnů na odvolání a už před jednáním v Lausanne se nechala slyšet, že tak učiní. Pak by případ posuzovala sportovní arbitráž CAS.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/doping-rusko-olympiada-tokio-2020-vylouceni-zakaz-skandal-svetova-antidopingova_1911261452_mim"/>
      </related>
      <p>Před olympiádou 2016 v Riu i před loňskými zimními hrami v Pchjongčchangu rozhodoval o účasti ruských sportovců MOV, respektive jednotlivé sportovní federace. Nyní už má WADA větší pravomoc a MOV musí její verdikt respektovat.</p>
      <p>Viceprezidentka WADA Linda Hellelandová, která dlouhodobě podporuje co nejtvrdší tresty pro Rusko, litovala, že WADA nemůže ruské sportovce vyloučit z OH bez výjimky. „Nejsem nadšená z rozhodnutí, které jsme dnes učinili. Ale tohle je nejdál, kam můžeme zajít,“ řekla norská právnička agentuře AP.</p>
      <p>„Tohle je největší dopingový skandál, jaký kdy svět viděl. Teď bych od Rusů očekávala plné přiznání a omluvu za všechno bolest, kterou sportovcům a sportovním fanouškům způsobili,“ doplnila.</p>
      <p>Ruští politici označovali navrhovaný trest, který by se vztahoval i na paralympijské hry, za neférový. Považují ho za další součást "„západního tažení“ proti své zemi.</p>
      <figure>
        <iframe data-src="https://twitter.com/anyuser/status/1203983832564805632" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/sport/atletika/atletika-rusko-ruska-atleticka-federace-komise-pro-bezuhonnost-atletiky-michail_1911291456_and"/>
        <a href="https://www.irozhlas.cz/sport/ostatni-sporty/rusko-doping-atleti-olympiada-v-tokiu-statem-rizeny-doping-trest-neucast_1911260828_mim"/>
      </related>
    </article>
  </body>
</html>