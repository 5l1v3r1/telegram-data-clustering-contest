<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%cf%80%ce%bf%ce%bb%ce%b5%ce%bc%ce%b9%ce%ba%ce%ae-%ce%b1%ce%b5%cf%81%ce%bf%cf%80%ce%bf%cf%81%ce%af%ce%b1-%ce%ba%ce%b1%ce%b9-mirage-2000-%ce%b5%cf%80%ce%b9%cf%84%ce%ad%ce%bb%ce%bf%cf%85%cf%82-%ce%b4.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T11:05:11+00:00"/>
    <meta property="og:title" content="Πολεμική Αεροπορία και Mirage-2000: Επιτέλους δρομολογείται οριστική λύση σ’ ένα χρόνιο πρόβλημα"/>
    <meta property="og:description" content="Μια ιδιαίτερα ευχάριστη είδηση, η οποία αφορά στα μαχητικά αεροσκάφη Mirage-2000 της Πολεμικής Αεροπορίας (ΠΑ), γνωστοποιήθηκε με το νομοσχέδιο που κατατέθηκε στη Βουλή και αφορά σε πολύ κρίσιμα, για την εθνική μας άμυνα, εξοπλιστικά προγράμματα."/>
  </head>
  <body>
    <article>
      <h1>Πολεμική Αεροπορία και Mirage-2000: Επιτέλους δρομολογείται οριστική λύση σ’ ένα χρόνιο πρόβλημα</h1>
      <address>
        <time datetime="2019-12-09T11:05:11+00:00">09 Dec 2019, 11:05</time>
      </address>
      <p>
        <b>Μια ιδιαίτερα ευχάριστη είδηση, η οποία αφορά στα μαχητικά αεροσκάφη Mirage-2000 της Πολεμικής Αεροπορίας (ΠΑ), γνωστοποιήθηκε με το νομοσχέδιο που κατατέθηκε στη Βουλή και αφορά σε πολύ κρίσιμα, για την εθνική μας άμυνα, εξοπλιστικά προγράμματα.</b>
      </p>
      <p>Το πρόγραμμα που αφορά στα Mirage-2000 δίνει επιτέλους οριστική λύση στο χρόνιο πρόβλημα της επαρκούς υποστήριξης των γαλλικών μαχητικών, δευτερευόντως σε μεταγενέστερο χρόνο και των στρατηγικών όπλων που φέρουν, δηλαδή των SCALP-EG και των AM-39 Block.2 Exocet, αναφέρει το defencereview.gr.</p>
      <p>γράφει ο Γιάννης Νικήτας</p>
      <p>Λόγω της κρισιμότητας της κατάστασης που επικρατεί στο Αιγαίο και την Ανατολική Μεσόγειο, αποτέλεσμα των τουρκικών προκλήσεων και της επιθετικότητας της Άγκυρας, η πολιτική ηγεσία του Υπουργείου Εθνικής Άμυνας, αναγνωρίζοντας τη στρατηγική αξία των συγκεκριμένων αεροσκαφών, κινήθηκε γρήγορα προς τη σωστή κατεύθυνση, δηλαδή της επιχειρησιακής αξιοποίησης των Mirage-2000.</p>
      <figure>
        <img src="https://www.pentapostagma.gr/wp-content/uploads/2019/12/HAFMFOS.jpg"/>
      </figure>
      <p>Για την υποστήριξη των γαλλικών μαχητικών χάθηκε υπερπολύτιμος χρόνος, από την προηγούμενη κυβέρνηση και πολιτική ηγεσία του Υπουργείου Άμυνας, που για πέντε σχεδόν χρόνια κωλυσιεργούσαν και δεν προχωρούσε η υπογραφή της σύμβασης εν συνεχεία υποστήριξης (FOS). Αυτή την αδράνεια έρχεται να καλυφθεί τώρα.</p>
      <p>Η σύμβαση αφορά σε τρείς (3) γαλλικές εταιρίες (τη Safran, τη Dassault και την Thales), που εμπλέκονται στην υποστήριξη των Mirage-2000, των συστημάτων και των όπλων τους. Πρόκειται δηλαδή, και αυτό είναι εξίσου πολύ θετικό, για μια ολοκληρωμένη σύμβαση εν συνεχεία υποστήριξης.</p>
      <p>Το συνολικό κόστος ανέρχεται στα € 164 εκατομμύρια και θα είναι επταετούς (7) διάρκειας, ενώ με την εφαρμογή της συγκεκριμένης σύμβασης η διαθεσιμότητα των Mirage-2000 θα επανέλθει στα επίπεδο που προβλέπει η εθνική νομοθεσία, η οποία ακολουθεί το Νατοϊκό πρότυπο της διαθεσιμότητας μέσων στο 80%.</p>
    </article>
  </body>
</html>