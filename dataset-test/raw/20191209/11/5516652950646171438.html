<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427376/google-ti-deixnoyn-oi-online-anazhthseis-gia-ton-ellhniko-toyrismo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T11:30:01+00:00"/>
    <meta property="og:title" content="Google: Τι δείχνουν οι online αναζητήσεις για τον ελληνικό τουρισμό"/>
    <meta property="og:description" content="Οι ταξιδιωτικές αναζητήσεις στο διαδίκτυο, με τους παρόχους online ταξιδιωτικών υπηρεσιών να αναπτύσσονται ταχύτερα από τα online τουριστικά γραφεία, χρησιμοποιούνται όλο συχνότερα από τους σύγχρονους ταξιδιώτες ως πρώτο σημείο επαφής με τα καταλύματα, ανεβάζοντας διαρκώς τη σημασία του διαδικτύου για τις τουριστικές επιχειρήσεις παγκοσμίως."/>
  </head>
  <body>
    <article>
      <h1>Google: Τι δείχνουν οι online αναζητήσεις για τον ελληνικό τουρισμό</h1>
      <address>
        <time datetime="2019-12-09T11:30:01+00:00">09 Dec 2019, 11:30</time>
      </address>
      <p>
        <b>Οι ταξιδιωτικές αναζητήσεις στο διαδίκτυο, με τους παρόχους online ταξιδιωτικών υπηρεσιών να αναπτύσσονται ταχύτερα από τα online τουριστικά γραφεία, χρησιμοποιούνται όλο συχνότερα από τους σύγχρονους ταξιδιώτες ως πρώτο σημείο επαφής με τα καταλύματα, ανεβάζοντας διαρκώς τη σημασία του διαδικτύου για τις τουριστικές επιχειρήσεις παγκοσμίως.</b>
      </p>
      <p>Επομένως, ο χάρτης του σύγχρονου τουριστικού περιβάλλοντος μπορεί να αποτυπωθεί σε μικρογραφία στις διαδικτυακές αναζητήσεις, οι οποίες, για τη χώρα μας, δείχνουν τάση για αναζητήσεις στο κινητό, για δραστηριότητες, για διακοπές τελευταίας στιγμής, για city break και για διακοπές πολυτελείας.</p>
      <p>Τα στοιχεία της Google για την Ελλάδα, δείχνουν ότι η Ελλάδα βρίσκεται ψηλά στις προτιμήσεις των ταξιδιωτών, ιδιαίτερα σε αυτές του εισερχόμενου τουρισμού.<br/>Ειδικότερα, σύμφωνα με τα στοιχεία που παρουσίασε ο Analytical Consultant του online γίγαντα, Google, υπεύθυνος για την Ελλάδα, τη Βουλγαρία, την Κύπρο και τη Μάλτα, κ. Απόστολος Παραδέλλης, μιλώντας στο Forum για ταξιδιωτικά γραφεία: «Νέες αγορές και online travel» στο περιθώριο της έκθεσης Athens International Tourism Expo (6-8 Δεκεμβρίου), η χώρα μας καταλαμβάνει τη 14η θέση παγκοσμίως στις διαδικτυακές αναζητήσεις προορισμών.</p>
      <p>Σημειώνεται ότι από το σύνολο των ταξιδιωτικών αναζητήσεων το 2018, δηλαδή 67 δισ., το 5% πραγματοποιήθηκε στην Google, εκ των οποίων 75 εκατ. αφορούσαν την Ελλάδα.Όπως ανέφερε ο κ. Παραδέλλης στο Φόρουμ, το οποίο συντόνισε ο ιδρυτής και διευθύνων σύμβουλος της City Contact, κ. Γιάννης Γιαννακάκης, το 76% του συνόλου των αναζητήσεων για Ελλάδα αφορά αναζητήσεις εισερχόμενου τουρισμού για τη χώρα μας, η οποία σημειώνει το υψηλότερο ποσοστό σε σύγκριση με τις ανταγωνιστικές χώρες με εξαίρεση την Κύπρο.<br/>Επιπλέον, η Ελλάδα ήταν το 2018 η έκτη χώρα στον κόσμο σε επίπεδο αναζητήσεων εισερχόμενου τουρισμού, μετά την Ισπανία, τις ΗΠΑ, την Ιταλία, τη Γαλλία και το Ην. Βασίλειο.</p>
      <p>Τα στοιχεία της Google δείχνουν ότι η αύξηση στις αναζητήσεις εισερχόμενου τουρισμού για Ελλάδα οφείλεται στη χρήση κινητών τηλεφώνων, η οποία το 2019 διαμορφώθηκε σε +13% έναντι του 2018. Αντίθετα, μειώσεις είχαν οι αναζητήσεις από σταθερό υπολογιστή και τάμπλετ.</p>
      <p>Οι αναζητήσεις αποκλειστικά για τον προορισμό έχουν μερίδιο 57%, για το ξενοδοχείο 16%, για τις αερομεταφορές 12% και για το πακέτο διακοπών 9%. Οι Ιταλοί και οι Ισπανοί φαίνεται να ενδιαφέρονται περισσότερο από κάθε άλλον επισκέπτη της Ελλάδας για τον προορισμό καθεαυτόν (63% και 61%), ενώ ακολουθούν οι Γερμανοί (55%) και οι Βρετανοί και οι Γάλλοι (από 41% για κάθε εθνικότητα).</p>
      <p>Από την ανάλυση των αναζητήσεων για τη χώρα μας, προκύπτει ανοδική τάση για δραστηριότητες, city break και ταξίδια τελευταίας στιγμής, παρότι ακόμη βρίσκονται σε χαμηλά επίπεδα. Ειδικότερα, καταγράφονται 6,25 εκατ. αναζητήσεις εισερχόμενου τουρισμού που σχετίζονται με δραστηριότητες στον προορισμό, οι οποίες παρουσιάζουν αύξηση 10% σε ετήσια βάση. Ωστόσο, οι δραστηριότητες στην Ελλάδα φαίνεται ότι δεν έχουν αξιοποιηθεί αρκετά. Από τις αναζητήσεις εισερχόμενου τουρισμού που αφορούν τις δραστηριότητες, η Ελλάδα έχει μερίδιο μόλις 1% έναντι 4% του παγκόσμιου μέσου όρου. ΗΠΑ και Γαλλία έχουν το μεγαλύτερο μερίδιο (από 7% καθεμία).</p>
      <p>Όσον αφορά τα ταξίδια τελευταίας στιγμής, παρατηρείται ότι σε τέτοιες αναζητήσεις προβαίνουν κοντινές προς την Ελλάδα χώρες (Ιταλία, Γαλλία, Γερμανία, Ην. Βασίλειο, Πολωνία κτ.λ).<br/>Στα city break της Ελλάδας, οι αναζητήσεις καταγράφουν ετήσια αύξηση 13%, φτάνοντας τις 700.000.</p>
      <p><b>Ο τουρισμός πολυτελείας το «κρυφό χαρτί» για τον τουρισμό της Αθήνας</b><br/>Επιπλέον, αποκαλύπτεται ότι τα ταξίδια πολυτελείας αποτελούν μεγάλη ευκαιρία για τον αθηναϊκό τουρισμό. Οι σχετικές αναζητήσεις παρουσιάζουν αύξηση 20% το 2019 έναντι του 2018 (στα δύο πρώτα τρίμηνα) και αύξηση 70% το 2018 έναντι του 2017.</p>
      <p>Το Brexit φαίνεται να επηρεάζει τις αναζητήσεις των Βρετανών για Ελλάδα, καθώς αυτές σημειώνουν πτώση 13% το 2019, αλλά και για άλλους ανταγωνιστικούς της χώρας μας προορισμούς εκτός της Τουρκίας (+5%).</p>
      <p>Οι Γερμανοί και οι Ισπανοί αναζητούν περισσότερο Ελλάδα (+13% και 20% αντίστοιχα), όπως και οι Ιταλοί (+6%), ενώ σε αρνητικά επίπεδα βρίσκονται οι αναζητήσεις των Γάλλων για τη χώρα μας (-7%).</p>
    </article>
  </body>
</html>