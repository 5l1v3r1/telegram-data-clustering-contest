<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33356/cina-divieto-computer-windows-intel-amd"/>
    <meta property="og:site_name" content="DDay.it"/>
    <meta property="article:published_time" content="2019-12-09T11:57:00+00:00"/>
    <meta property="og:title" content="Cina, vietati PC di produttori stranieri dagli uffici. Via Windows, Intel e AMD"/>
    <meta property="og:description" content="La direttiva emanata dal governo di Pechino segna un punto di non ritorno nelle relazioni fra Cina e Stati Uniti. Entro il 2022 tutti i PC della pubblica amministrazione cinese potranno montare solo componenti e software cinesi"/>
  </head>
  <body>
    <article>
      <h1>Cina, vietati PC di produttori stranieri dagli uffici. Via Windows, Intel e AMD</h1>
      <h2>La direttiva emanata dal governo di Pechino segna un punto di non ritorno nelle relazioni fra Cina e Stati Uniti. Entro il 2022 tutti i PC della pubblica amministrazione cinese potranno montare solo componenti e software cinesi</h2>
      <address><time datetime="2019-12-09T11:57:00+00:00">09 Dec 2019, 11:57</time> by <a rel="author">Pasquale Agizza</a></address>
      <p>Entro il 2022 ogni PC utilizzato dalla pubblica amministrazione cinese dovrà essere stato costruito da un produttore locale, <b>con componenti fabbricati da aziende cinesi</b> e con sistema operativo e software cinesi. È questo il succo della direttiva emanata dal governo di Pechino, che rischia di creare una voragine nei conti di alcune multinazionali statunitensi come Microsoft, HP e Dell.</p>
      <p>Non basterà quindi che il produttore sia cinese per assicurarsi i ricchi appalti del governo. I sistemi non potranno più usare Windows, che sarà presumibilmente sostituito da una distribuzione Linux di “stato”, <b>e soprattutto non potranno più utilizzare i processori Intel e AMD</b>. Il divieto si estende, ovviamente, anche ai prodotti del pacchetto Office.</p>
      <figure>
        <img src="https://cdn.dday.it/system/uploads/picture/image/59461/content_small_China_1.png"/>
      </figure>
      <p>In termini numerici, il Financial Times stima in 20-22 milioni il numero di computer utilizzati dagli uffici governativi cinesi che, per effetto della direttiva, dovranno essere sostituiti. Il piano prevede che <b>il 30% di essi sarà sostituito entro la fine del 2020</b>, un altro 50% sarà sostituito entro la fine del 2021 per sostituire poi i restanti entro la fine del 2022.</p>
      <p>Anche se la quasi totalità dei PC in uso agli enti governativi cinesi è marchiata Lenovo e quindi è già cinese, è molto difficile immaginare una transizione completa nei prossimi mesi. Oltre alla nazionalità del produttore, infatti, c’è da considerare che <b>la maggior parte delle postazioni utilizza Windows come sistema operativo</b>. Se a questa problematica è possibile, come detto, mettere una pezza, è molto difficile pensare che i produttori cinesi possano fare a meno dall’oggi al domani dei chip di Intel e AMD.</p>
      <p> </p>
      <h3>Lo scontro Cina-USA potrebbe accrescere enormemente l'importanza di Huawei</h3>
      <p>È ovvio che la decisione del governo cinese sia una sorta di ritorsione per il <a href="https://www.dday.it/redazione/29113/huawei-ordine-usa-ban-zte">divieto</a> di utilizzare tecnologia cinese imposto da Trump alle aziende americane. Una decisione che ha portato ad una escalation di provvedimenti da parte dei due contendenti, in quella che può essere definita a tutti gli effetti <b>una nuova guerra fredda</b> combattuta, per ora, solo in campo commerciale.</p>
      <p>Una guerra commerciale che vedrà accrescere enormemente l’importanza di Huawei, almeno a sentire Hu Xijin, uno dei più quotati esperti cinese nel campo della finanza e reporter del Global Times. A parer suo l’azienda aveva intuito già da anni la possibilità di un ban, e questo ha spinto Huawei ad accelerare i propri progetti per la creazione di microchip in grado di competere e sostituire quelli americani.</p>
      <p>“<i>Il ban di Huawei in America segna un punto di non ritorno nella strategia dell’azienda e nel passaggio all’uso di chip made in China</i>” ha dichiarato dalle colonne del suo giornale “<i>Le più importanti aziende cinesi sanno già che il futuro è segnato, ed è un futuro in cui non utilizzeranno più tecnologia americana</i>”.</p>
    </article>
  </body>
</html>