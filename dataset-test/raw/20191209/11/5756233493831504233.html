<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625644/%D8%AA%D8%A7%D8%AB%DB%8C%D8%B1-%D8%A7%D9%81%D8%B3%D8%B1%D8%AF%DA%AF%DB%8C-%D8%AF%D9%88%D8%B1%D8%A7%D9%86-%D8%A8%D8%A7%D8%B1%D8%AF%D8%A7%D8%B1%DB%8C-%D8%A8%D8%B1-%D9%BE%D8%B3%D8%B1%D8%A7%D9%86-%D8%A8%DB%8C%D8%B4%D8%AA%D8%B1-%D8%A7%D8%B3%D8%AA-%DB%8C%D8%A7-%D8%AF%D8%AE%D8%AA%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T11:52:00+00:00"/>
    <meta property="og:title" content="تاثیر افسردگی دوران بارداری بر پسران بیشتر است یا دختران؟"/>
    <meta property="og:description" content="بر اساس نتایج تحقیق جدید محققان دانشگاه کاردیف انگلستان، افسردگی و اضطراب مادران در دوران بارداری بر رفتار فرزند پسر، بیش از فرزند دختر تاثیر دارد."/>
  </head>
  <body>
    <article>
      <h1>تاثیر افسردگی دوران بارداری بر پسران بیشتر است یا دختران؟</h1>
      <address>
        <time datetime="2019-12-09T11:52:00+00:00">09 Dec 2019, 11:52</time>
      </address>
      <p>
        <i>بر اساس نتایج تحقیق جدید محققان دانشگاه کاردیف انگلستان، افسردگی و اضطراب مادران در دوران بارداری بر رفتار فرزند پسر، بیش از فرزند دختر تاثیر دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ساینس اعلام کرد، از هر چهار زن باردار یک نفر افسردگی و اضطراب دوران بارداری را تجربه می‌کنند و این تجربه خطر مشکلات رفتاری و عاطفی فرزندان به خصوص پسران را افزایش می‌دهد.</p>
      <p>این تحقیق بر روی مادران با نشانه‌های افسردگی تاکید داشته و سپس از این شاخص برای تشخیص مشکلات رفتاری کودک آنان در سن یک‌سالگی استفاده کرده است.</p>
      <p>محققان تاخیرهای زبان و شواهدی از مشکلات عاطفی در نوزادان پسر را مشاهده کردند.</p>
      <p>نتیجه شگفت‌انگیز تحقیق این بود که مادر به مشکلات رفتاری پسر خود توجه نکرده و فقط در مورد مشکلات فرزند دختر تاکید داشتند.</p>
      <p>پروفسور روزالیند جان، محقق ارشد این تحقیق گفت: "نتایج اصلی تحقیق این بود که مادرانی که افسردگی و علائم اضطرابی بالاتری در دوران بارداری داشتند، از پیوند ضعیف، پرخاشگری بالاتر و کمبود چربی در نوزادان دختر و نه پسر خبر دادند.</p>
      <p>وی گفت: "در مقابل، ارزیابی عینی ما نشان داد که نوزادان پسر بیشتر تحت تاثیر اضطراب یا افسردگی دوران بارداری مادران قرار دارند، اما این مورد توسط مادران نادیده گرفته‌شده بود."</p>
      <p>پروفسور استفانی ون گوزن، محقق دیگر این تحقیق از دانشکده روانشناسی این دانشگاه گفت: "مادرانی که خودشان مشکلات عاطفی دارند، نمی‌دانند که پسرانشان نیز دچار مشکل هستند و در اوایل زندگی نیازمند حمایت هستند."</p>
      <p>روزالیند جان، رئیس بخش زیست پزشکی از دانشکده علوم زیست گفت: "ممکن است دختران در دوران نوزادی تحت تاثیر این مشکل مادران قرار نگیرند اما ممکن است در آینده شاهد مشکلاتی باشند."</p>
      <p>اگرچه به نظر می‌رسد نوزادان دختر در اوایل زندگی مقاومت بیشتری نشان می‌دهند، اما افسردگی و اضطراب در مادر می‌تواند تاثیر منفی در روابط مادر و دختر داشته باشد و این باعث افزایش خطر مشکلات عاطفی دختران در زندگی شود.</p>
      <p>در این تحقیق 113 مادر پرسش‌نامه مربوط به تحقیق را تکمیل کردند و 76 نفر از آنان در ارزیابی نوزادان شرکت کردند. این تحقیق بر روی مادران تحت عمل سزارین انجام‌شده است.</p>
      <p>پروفسور جان در ادامه افزود: تحقیقات بیشتری برای تکرار این نتایج در گروه‌های دیگر مادران و پدران برای درک سوگیری جنسیتی نیاز است.</p>
      <p>نتایج این تحقیق در نشریه Affective Disorders منتشر شده است.</p>
    </article>
  </body>
</html>