<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/252085/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T11:04:20+00:00"/>
    <meta property="og:title" content="แจ้งเรือประมง ยื่นตรวจสุขอนามัย ก่อนขอทำประมงพาณิชย์ปี 63-64"/>
    <meta property="og:description" content="กรมประมง แจ้งเจ้าของเรือประมงพาณิชย์ ยื่นขอรับการตรวจประเมินมาตรฐานด้านสุขอนามัยในเรือประมง สร.3 เพื่อขออนุญาตทำการประมงพาณิชย์ รอบปีประมง 2563 – 2564"/>
  </head>
  <body>
    <article>
      <h1>แจ้งเรือประมง ยื่นตรวจสุขอนามัย ก่อนขอทำประมงพาณิชย์ปี 63-64</h1>
      <address><time datetime="2019-12-09T11:04:20+00:00">09 Dec 2019, 11:04</time> by <a rel="author" href="https://www.thebangkokinsight.com/author/wanpen21/" target="_blank">The Bangkok Insight Editorial Team</a></address>
      <p>กรมประมง แจ้งเจ้าของเรือประมงพาณิชย์ ยื่นขอรับการตรวจประเมินมาตรฐานด้านสุขอนามัยในเรือประมง สร.3 เพื่อขออนุญาตทำการประมงพาณิชย์ รอบปีประมง 2563 – 2564</p>
      <p>ดร.วิชาญ อิงศรีสว่าง รองอธิบดีกรมประมง เปิดเผยว่า เนื่องจากปัจจุบัน ตามพระราชกำหนดการประมง พ.ศ.2558 หมวดที่ 8 ว่าด้วยสุขอนามัยของสัตว์น้ำหรือผลิตภัณฑ์สัตว์น้ำ กำหนดให้ต้องมีการจัดทำมาตรฐานสุขอนามัยในการจับ การดูแลรักษาสัตว์น้ำ การแปรรูป การเก็บรักษา การขนส่งหรือการขนถ่ายสัตว์น้ำและผลิตภัณฑ์สัตว์น้ำสำหรับเรือประมง โดยกรมประมงได้จัดทำมาตรฐานสุขอนามัยในเรือประมงมาตั้งแต่ปี 2559</p>
      <figure>
        <img src="https://www.thebangkokinsight.com/wp-content/uploads/2019/12/%E0%B9%80%E0%B8%A3%E0%B8%B7%E0%B8%AD%E0%B8%9B%E0%B8%A3%E0%B8%B0%E0%B8%A1%E0%B8%87.jpg"/>
      </figure>
      <p>นอกจากนี้ ยังได้กำหนดเป็นเงื่อนไขหนึ่งในการขอใบอนุญาตทำการประมงพาณิชย์มาตั้งแต่รอบปีประมง 2559 – 2560 และ 2561 – 2562</p>
      <p>สำหรับข้อกำหนดตามประกาศกรมประมง เรื่อง การขอใบอนุญาตประมงพาณิชย์ที่ผ่านมาได้กำหนดให้เรือประมงพาณิชย์ต้องได้รับการตรวจประเมินมาตรฐานด้านสุขอนามัยและได้รับใบรับรองในเรือประมงก่อนที่จะขอใบอนุญาตทำการประมงพาณิชย์ ซึ่งได้รับความร่วมมือในการปฏิบัติจากชาวประมงเป็นอย่างดี</p>
      <figure>
        <img src="https://www.thebangkokinsight.com/wp-content/uploads/2019/12/006.jpg"/>
      </figure>
      <p>ทั้งนี้ ในรอบปีประมง 2563 – 2564 นั้น กรมประมงขอเชิญชวนให้เจ้าของเรือประมงในพื้นที่ 22 จังหวัดชายทะเลที่ประสงค์ขอหนังสือรับรองฯ (สร.3) หรือใบรับรองดังกล่าวหมดอายุหรือใกล้หมดอายุให้เร่งดำเนินการเข้ารับการตรวจประเมินมาตรฐานด้านสุขอนามัยในเรือประมงดังเช่นที่เคยปฏิบัติมา ภายในเดือนธันวาคม 2562 หากใบสร.3 หมดอายุจะไม่สามารถยื่นขอใบอนุญาตทำการประมงในรอบปีการประมง 2563 – 2564 ได้</p>
      <p>เจ้าของเรือประมงสามารถยื่นแบบคำขอหนังสือรับรองมาตรฐานด้านสุขอนามัยในเรือประมง (สร.3) ได้ที่ศูนย์วิจัยและพัฒนาประมงฯ สถานีวิจัยประมงทะเล สำนักงานประมงจังหวัด หรือสำนักงานประมงอำเภอในท้องที่ที่เรือประมงเทียบท่า</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F252085%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/252113/"/>
        <a href="https://www.thebangkokinsight.com/252110/"/>
        <a href="https://www.thebangkokinsight.com/252079/"/>
        <a href="https://www.thebangkokinsight.com/251983/"/>
      </related>
    </article>
  </body>
</html>