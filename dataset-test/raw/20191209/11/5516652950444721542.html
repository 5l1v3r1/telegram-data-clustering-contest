<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427392/m-konsolas-to-foithtiko-paso-gia-toys-spoydastes-twn-aste-einai-mono-h-arxh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T11:00:01+00:00"/>
    <meta property="og:title" content="Μ. Κόνσολας: Το φοιτητικό πάσο για τους σπουδαστές των ΑΣΤΕ είναι μόνο η αρχή"/>
    <meta property="og:description" content="Αποκατάσταση μιας εξόφθαλμης αδικίας χαρακτηρίζει ο Υφυπουργός Τουρισμού, κ. Μάνος Κόνσολας, την απόδοση ακαδημαϊκής ταυτότητας και φοιτητικού πάσου για τις μετακινήσεις τους στους σπουδαστές των ΑΣΤΕ."/>
  </head>
  <body>
    <article>
      <h1>Μ. Κόνσολας: Το φοιτητικό πάσο για τους σπουδαστές των ΑΣΤΕ είναι μόνο η αρχή</h1>
      <address>
        <time datetime="2019-12-09T11:00:01+00:00">09 Dec 2019, 11:00</time>
      </address>
      <p>
        <b>Αποκατάσταση μιας εξόφθαλμης αδικίας χαρακτηρίζει ο Υφυπουργός Τουρισμού, κ. Μάνος Κόνσολας, την απόδοση ακαδημαϊκής ταυτότητας και φοιτητικού πάσου για τις μετακινήσεις τους στους σπουδαστές των ΑΣΤΕ.</b>
      </p>
      <p>Η συγκεκριμένη διάταξη περιλαμβάνεται στο νομοσχέδιο του Υπουργείου Παιδείας που τέθηκε σε διαβούλευση, μετά από συνεργασία των Υπουργείων Τουρισμού και Παιδείας.</p>
      <p>Οι σπουδαστές των ΑΣΤΕ, η εισαγωγή των οποίων στις σχολές τους γίνεται μέσω των πανελληνίων εξετάσεων, ήταν οι μοναδικοί, έως σήμερα, που δεν είχαν τα ίδια δικαιώματα με τους άλλους φοιτητές.</p>
      <p>Κυρίως, δεν δικαιούνταν την παροχή έκπτωσης κατά 50% στα εισιτήρια των μετακινήσεων τους.</p>
      <p>Με τη ρύθμιση που κατατέθηκε αποκαθίσταται αυτή η αδικία, ενώ η έκδοση της ακαδημαϊκής τους ταυτότητας θα γίνει με υπουργική απόφαση από το Υπουργείο Τουρισμού.</p>
      <p>Σε δήλωσή του ο Μάνος Κόνσολας τονίζει:</p>
      <p>«Το φοιτητικό πάσο στους σπουδαστές των ΑΣΤΕ προκειμένου να έχουν έκπτωση τις μετακινήσεις τους, είναι μια κίνηση που αποκαθιστά την ισονομία.</p>
      <p>Είναι, όμως, μόνο η αρχή.</p>
      <p>Με το νομοσχέδιο για την τουριστική εκπαίδευση, που θα έρθει σε λίγο καιρό, θα προχωρήσουμε στη συνολική αναβάθμιση των ΑΣΤΕ με νέες ειδικότητες, σύγχρονα προγράμματα σπουδών και υψηλή εξειδίκευση».</p>
    </article>
  </body>
</html>