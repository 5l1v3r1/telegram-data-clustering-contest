<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/222409"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T11:20:00+00:00"/>
    <meta property="og:title" content="«Η Δικαιοσύνη δεν προσφέρεται ως πεδίο πολιτικής διελκυστίνδας»"/>
    <meta property="og:description" content="Έκκληση στα κόμματα του κοινοβουλίου να μην επιδιώκουν αντιπαραθέσεις με αντικείμενο το έργο της Δικαιοσύνης, απευθύνει η Ένωση Εισαγγελέων Ελλάδος τονίζοντας την ανάγκη λήψη μέτρων αναβάθμισης της ποινικής δικαιοσύνης."/>
  </head>
  <body>
    <article>
      <h1>«Η Δικαιοσύνη δεν προσφέρεται ως πεδίο πολιτικής διελκυστίνδας»</h1>
      <address><time datetime="2019-12-09T11:20:00+00:00">09 Dec 2019, 11:20</time> by <a rel="author">efsyn.gr</a></address>
      <p>Έκκληση στα κόμματα του κοινοβουλίου να μην επιδιώκουν αντιπαραθέσεις με αντικείμενο το έργο της Δικαιοσύνης, απευθύνει η Ένωση Εισαγγελέων Ελλάδος τονίζοντας την ανάγκη λήψη μέτρων αναβάθμισης της ποινικής δικαιοσύνης.</p>
      <p>Στο ψήφισμα της ετήσιας συνέλευσής τους οι εισαγγελείς ζητούν αύξηση των οργανικών θέσεων εισαγγελικών λειτουργών και των εισακτέων στην Εθνική Σχολή Δικαστικών Λειτουργών, την πρόσληψη δικαστικών υπαλλήλων, αλλά και την άμεση λειτουργία δικαστικής αστυνομίας.</p>
      <table bordered="">
        <tr>
          <th align="center">
            <b>Το ψήφισμα της 35ης Γ.Σ. Ένωσης Εισαγγελέων Ελλάδος</b>
          </th>
        </tr>
        <tr>
          <td>έχει ως εξής:<br/><br/>Τα μέλη της Ένωσης Εισαγγελέων Ελλάδος κατά την 35η Τακτική Γενική Συνέλευση που πραγματοποιήθηκε την 8/12/2019 στην Αίθουσα Τελετών του Δικηγορικού Συλλόγου Αθηνών:<br/><br/>1) ΥΠΕΡΘΕΜΑΤΙΖΟΥΝ  σε κάθε μέτρο θωράκισης της ανεξαρτησίας της δικαιοσύνης, πλήρους ισότητας μεταξύ  πολιτών και κρατικών αξιωματούχων έναντι αυτής και εδραίωσης της εμπιστοσύνης του πολίτη στον θεσμό της Δικαιοσύνης και του Κράτος Δικαίου.<br/><br/>2) ΑΠΟΦΑΣΙΖΟΥΝ ΟΜΟΦΩΝΑ ότι οι Έλληνες Εισαγγελείς:<br/><br/>α) με υψηλό το αίσθημα ευθύνης τους έναντι της κοινωνίας θα συνεχίσουν άοκνα την προσπάθεια βελτίωσης της απονομής της δικαιοσύνης εφαρμόζοντας το Σύνταγμα και τους νόμους,<br/><br/>β) θα παρεμβαίνουν με ουσιαστικές προτάσεις σε κάθε νομοθετική πρωτοβουλία που αφορά στην απονομή της δικαιοσύνης και<br/><br/>γ) θα συνεχίσουν να διεκδικούν την πραγματική βελτίωση των συνθηκών εκτέλεσης του λειτουργήματός τους μέσα από την υλοποίηση συγκεκριμένων υποχρεώσεων της πολιτείας, αντίθετοι στη συνεχή αναβολή της εκπλήρωσής τους. <br/><br/>3) ΕΠΑΝΑΛΑΜΒΑΝΟΥΝ ότι το έργο της ανεξάρτητης δικαιοσύνης και των λειτουργών της δεν προσφέρεται ως πεδίο πολιτικής διελκυστίνδας μεταξύ των πολιτικών κομμάτων.<br/><br/>4) ΔΙΑΠΙΣΤΩΝΟΥΝ  εκ νέου την επιτακτική αναγκαιότητα λήψης αποτελεσματικών  μέτρων επιτάχυνσης και ποιοτικής  αναβάθμισης της ποινικής δικαιοσύνης<br/><br/>5) ΤΟΝΙΖΟΥΝ προς πάσα κατεύθυνση:<br/><br/>α) την υποχρέωση της πολιτείας για την άμεση αύξηση των οργανικών θέσεων εισαγγελικών λειτουργών και των εισακτέων στην Εθνική Σχολή Δικαστικών Λειτουργών και  την πρόσληψη δικαστικών υπαλλήλων και<br/><br/>β) την ανάγκη ι) άμεσης λειτουργίας δικαστικής αστυνομίας, ιι) περαιτέρω ενίσχυσης των ελεγκτικών μηχανισμών φορολογικού-οικονομικού ελέγχου, ιιι) ευρείας αποποινικοποίησης ήσσονος βαρύτητας αδικημάτων.<br/><br/>6) ΚΑΛΟΥΝ την πολιτεία να σταθεί πραγματικός αρωγός στην προσπάθεια αποτελεσματικής απονομής της δικαιοσύνης και με άμεσες νομοθετικές παρεμβάσεις να εκδηλώσει τη βούλησή της προς τον ανωτέρω σκοπό και<br/><br/>7) ΕΞΟΥΣΙΟΔΟΤΟΥΝ το Διοικητικό Συμβούλιο της Ένωσης Εισαγγελέων Ελλάδος να αναλάβει όλες τις αναγκαίες δράσεις για την ανάδειξη και ικανοποίηση των προτάσεων και αιτημάτων του κλάδου.</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/dikaiosyni/197522_katigorimatiki-diapseysi-papaspyroy"/>
        <a href="https://www.efsyn.gr/ellada/dikaiosyni/164121_ta-daneia-ton-kommaton-sto-mikroskopio-tis-dikaiosynis"/>
        <a href="https://www.efsyn.gr/ellada/dikaiosyni/139522_fotia-oi-katatheseis-ton-martyron-gia-ti-novartis"/>
        <a href="https://www.efsyn.gr/ellada/dikaiosyni/128645_horigies-se-kommata-dorakia-se-politikoys"/>
        <a href="https://www.efsyn.gr/ellada/dikaiosyni/95381_dikastis-anoixe-dromo-ston-sorra"/>
        <a href="https://www.efsyn.gr/ellada/dikaiosyni/85081_dyo-paraitiseis-me-entoni-politiki-osmi"/>
      </related>
    </article>
  </body>
</html>