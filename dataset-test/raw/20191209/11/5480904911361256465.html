<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/petricek-usporada-snidani-se-zahranicnimi-obranci-lidskych-prav/1830405?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T11:31:00+00:00"/>
    <meta property="og:title" content="Petříček uspořádá snídani se zahraničními obránci lidských práv"/>
    <meta property="og:description" content="Praha - Ministr zahraničí Tomáš Petříček (ČSSD) uspořádá ve středu snídani se zahraničními obránci lidských práv žijícími v Česku. Podobně koncipované snídaně se uskuteční i na českých zastupitelských úřadech v zahraničí, uvedlo dnes na twitteru ministerstvo. Iniciativa odkazuje na snídani někdejšího francouzského prezidenta Françoise Mitterranda s československými disidenty v roce 1988."/>
  </head>
  <body>
    <article>
      <h1>Petříček uspořádá snídani se zahraničními obránci lidských práv</h1>
      <address><time datetime="2019-12-09T11:31:00+00:00">09 Dec 2019, 11:31</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministr zahraničí Tomáš Petříček (ČSSD) uspořádá ve středu snídani se zahraničními obránci lidských práv žijícími v Česku. Podobně koncipované snídaně se uskuteční i na českých zastupitelských úřadech v zahraničí, uvedlo dnes na twitteru ministerstvo. Iniciativa odkazuje na snídani někdejšího francouzského prezidenta Françoise Mitterranda s československými disidenty v roce 1988.</p>
      <p>Smyslem snídaně je podle české diplomacie vyjádřit respekt k práci obránců lidských práv a hovořit o situaci v zemích původu pozvaných hostů. Podobná akce se uskutečnila i loni, kdy ji společně pořádaly česká a francouzská diplomacie s cílem vyjádřit podporu disidentům v nesvobodných zemích.</p>
      <p>Akce připomíná Mitterrandovu snídani s československými disidenty v prosinci 1988. Mitterrand tehdy při návštěvě Československa pozval na francouzskou ambasádu skupinu disidentů a signatářů Charty 77 včetně pozdějšího porevolučního prezidenta Václava Havla. Mitterrandova návštěva přispěla i k prvnímu oficiálnímu povolení opoziční manifestace na Den lidských práv 10. prosince 1988 na pražském Žižkově. O pár měsíců později se Mitterrand z Paříže zasazoval o Havlovo propuštění z vězení.</p>
      <p>Petříček už loni při připomínce 30. výročí Mitterrandovy snídaně uvedl, že akce přispěla k pozdější sametové revoluci, která znamenala konec komunistického režimu v Československu. Česko je podle něj vzhledem ke své historické zkušenosti zavázáno pomáhat v zemích, kde dosud panuje nesvoboda.</p>
    </article>
  </body>
</html>