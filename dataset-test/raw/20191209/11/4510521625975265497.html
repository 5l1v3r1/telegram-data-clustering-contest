<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/ce-bugetarii-exista-campanie--1_5dee332e5163ec4271d7dc34/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T11:51:36+00:00"/>
    <meta property="og:title" content="Ce au bugetarii şi de ce există această campanie împotriva lor?"/>
    <meta property="og:description" content="Ultima perioadă a tot fost marcată de mai multe atacuri faţă de angajaţii de la stat. În spaţiul public circulă tot felul de informaţii care transmit o anumită ostilitate faţă de bugetari şi ar trebui să facem tot ce-i posibil să nu “plecăm pe fentă”. Cred, totuşi, că ar trebui făcută puţină lumină şi ar trebui să fim puţin atenţi la datele EUROSTAT (organismul Comisiei Europene care se ocupă cu statistica)."/>
  </head>
  <body>
    <article>
      <h1>Ce au bugetarii şi de ce există această campanie împotriva lor?</h1>
      <address><time datetime="2019-12-09T11:51:36+00:00">09 Dec 2019, 11:51</time> by <a rel="author">Marius Popescu</a></address>
      <h4>Ultima perioadă a tot fost marcată de mai multe atacuri faţă de angajaţii de la stat. În spaţiul public circulă tot felul de informaţii care transmit o anumită ostilitate faţă de bugetari şi ar trebui să facem tot ce-i posibil să nu “plecăm pe fentă”. Cred, totuşi, că ar trebui făcută puţină lumină şi ar trebui să fim puţin atenţi la datele EUROSTAT (organismul Comisiei Europene care se ocupă cu statistica).</h4>
      <h3>E limpede că nu te joci cu datele ăstora şi vă invit să consultaţi şi dumneavoastră...</h3>
      <p>Conform unei statistici din 2018, realizată în 2017 - ţineţi minte, anul acela când se presupune că au existat "jdemii" de angajări făcute la comanda social-democraţilor, România avea o medie totală de aproximativ 6,4 milioane de salariaţi, aici intrând contractele cu normă întreagă, parţială, dar şi cei la gri/negru.</p>
      <p>Atenţie acum! Din 6,4 milioane de salariaţi în România, DOAR 1,2 milioane lucrau în sectorul bugetar, adică la stat! Evident, da, este vorba de salariaţii din administraţia publică, armată, poliţie, sănătate, educaţie, asistenţa socială, etc.</p>
      <p>
        <b>Deci, conform EUROSTAT, bugetarii reprezintă 19% din totalul salariaţilor.</b>
      </p>
      <p>Da, ştiu, e o surpriză! Suntem puternic influenţaţi de manipularea media şi de FAKE NEWS-uri să credem că bugetarii sunt mulţi şi stau de pomană şi duc economia ţării în jos. Categoric, nu există pădure fără uscături, dar haideţi să fim sinceri cu noi: nu există şi “la privat” angajaţi care lucrează mult mai puţin în raport cu alţi colegi? Eu zic că da...</p>
      <p>Revenind la cifre, ghiciţi ce: suntem pe penultimul loc în Europa la ponderea bugetari/salariaţi în privat. Adică, cu alte cuvinte, avem aproape cei mai puţini bugetari din UE. Bulgaria e sub noi, cu aproape 18%. Aţi citit bine.</p>
      <p>Ştiţi care este MEDIA UE PRIVIND BUGETARI/SALARIAŢI ÎN PRIVAT? 28%. Cu mult peste media noastră de 19%. Da, înţeleg, acum realizaţi că adevărul e altul şi aţi fost manipulaţi...</p>
      <p>
        <b>Cele mai mici ponderi ale bugetarilor din totalul salariaţilor, după noi şi bulgarii: Cipru - 21%, Estonia 22% şi Croaţia 23%.</b>
      </p>
      <p>
        <b>Iar cei mai mulţi bugetari îi găsim în Suedia (culmea) - 36%, Belgia 36%, Danemarca 34% şi Franţa 33%. Adică în Franţa, din totalul salariaţilor (bugetari/privaţi), 33% sunt bugetari. La noi sunt doar 19%.</b>
      </p>
      <p>Bine, conform unui alt raport detaliat al EUROSTAT, se arată că România are printre cei mai productivi bugetari din UE (ştiu, îmi vine greu să cred şi mie), dar e matematică - s-a creat 13% din Valoarea Adăugată a Economiei la nivelul naţional.</p>
      <p>
        <b>Câteva concluzii:</b>
      </p>
      <p>- suntem ţara cu aproape cei mai puţini bugetari raportat la numărul salariaţilor, iar ca efect direct nu e de mirare că avem o calitate slabă a serviciilor publice;</p>
      <p>- productivitatea raportată la noi este peste media UE. Se pare că bugetarii noştri nu stau “şi-o freacă”. Sau sunt foarte puţini care fac asta!</p>
      <p>- bugetarii români nu sunt cei mai bine plătiţi din UE! E complicat de explicat, dar credeţi-mă pe cuvânt. Suntem situaţi undeva în ultima treime, iar asta după ce s-a tot majorat salariul minim pe economie.</p>
      <p>
        <b>Problemele reale:</b>
      </p>
      <p>- Da, Orban are dreptate când spune că în ultimii ani au intrat pe uşa din dos câţiva angajaţi, fără vreun fel de concurs. Dar nu cred că aceştia trebuie eliminaţi, ci educaţi sau mutaţi unde ar putea lucra. Dacă ăla sau aia care a fost angajat/angajată pe o funcţie de execuţie şi chiar e bâtă şi doar Dumnezeu o mai poate salva, doar atunci înţeleg să-l/s-o dai afară;</p>
      <p>- Colectarea TVA-ului. Guvernul actual ar trebui să elaboreze o strategie pe bune pentru a încerca să strângă mai mulţi bani din TVA la buget. Este absolut inadmisibil ca în 2020, cu toată tehnica şi tehnologia asta să nu poţi avea un control real vizavi de colectarea TVA-ului. Chiar aşa, nu vede nimeni că asta e o problemă extraordinar de urgentă?</p>
      <p>În loc să-şi canalizeze atenţia către bugetari şi reducerea numărului acestora, haideţi mai bine să declarăm război celor care nu-şi plătesc dările!</p>
      <p>- Cumularea pensiei cu salariul. Nu e normal ca persoane care s-au pensionat şi beneficiază de pensie să aibă, ulterior, şi un venit în sectorul public. DOAR CĂ, aici s-ar putea crea o EXCEPŢIE, în sensul în care dacă chiar există profesionişti (pensionari) care ar putea aduce o plus-valoare semnificativă unui minister, unei autorităţi locale, unui institut de cercetare, atunci poate fi angajat doar prin ordin de ministru, vizat cumva de cea mai înaltă autoritate...</p>
    </article>
  </body>
</html>