<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1321228900_I_pobeditelkata_v_Mis_Vselena_e"/>
    <meta property="og:site_name" content="webcafé"/>
    <meta property="article:published_time" content="2019-12-09T11:05:00+00:00"/>
    <meta property="og:title" content="И победителката в &quot;Мис Вселена&quot; е..."/>
    <meta property="og:description" content="Тази година короната отива при Зозибини Тунзи от ЮАР"/>
  </head>
  <body>
    <article>
      <h1>И победителката в "Мис Вселена" е...</h1>
      <address><time datetime="2019-12-09T11:05:00+00:00">09 Dec 2019, 11:05</time> by <a rel="author" href="https://www.webcafe.bg/author/id_9_Lifecafe" target="_blank">Lifecafe</a></address>
      <slideshow>
        <figure>
          <img src="https://images.webcafe.bg/2019/12/09/zozibini-tunzi/1170x934.jpg"/>
          <figcaption>Тази година короната отива при Зозибини Тунзи от ЮАР<cite>Снимка: © Getty Images</cite></figcaption>
        </figure>
        <figure>
          <img src="https://images.webcafe.bg/2019/12/09/zozibini-tunzi3/1170x780.jpg"/>
        </figure>
        <figure>
          <img src="https://images.webcafe.bg/2019/12/09/zozibini-tunzi5/1170x1757.jpg"/>
        </figure>
        <figure>
          <img src="https://images.webcafe.bg/2019/12/09/zozibini-tunzi4/1170x779.jpg"/>
        </figure>
        <figure>
          <img src="https://images.webcafe.bg/2019/12/09/zozibini-tunzi7/1170x827.jpg"/>
        </figure>
        <figure>
          <img src="https://images.webcafe.bg/2019/12/09/zozibini-tunzi6/1170x780.jpg"/>
        </figure>
      </slideshow>
      <p>"Израснала съм в свят, в който жените с моя цвят на кожата, с моята коса и моя ръст, не се възприемат като красиви", казва 26-годишната Зозибини Тунзи, малко след като е поела короната "Мис Вселена 2019".</p>
      <p>В неделя вечер Зозибини, която е и "Мис ЮАР", преминава успешно през кръга по бански на конкурса, този във вечерна рокля и финалния кръг, в който изказа мнението си по съвременни социални проблеми.</p>
      <p>В края на вечерта журито вече е убедено, че тя е най-достойната кандидатка за престижното отличие.</p>
      <p>
        <b>Тунзи е висока 1,78 м, има къса афро-прическа и амбицията да докаже, че жените с нейния външен вид също са красиви.</b>
      </p>
      <p>От няколко години състезателките в конкурса "Мис Вселена" се обединяват около мнението, че ако не използваш красотата си, за да предадеш своето послание и да подкрепяш каузите в живота си, то тя е просто празно украшение и нищо повече. На това мнение са както Тунзи, така и двете й подгласнички, които са от Мексико и Пуерто Рико.</p>
      <p>Зозибини е родена в южноафриканския град Цоло, но по-късно се мести със семейството си в Кейптаун. Преди да се включи в конкурсите за красота, тя придобива бакалавърска степен по "Връзки с обществеността". След завършването си Тунзи работи по специалността си във филиал на популярната световна рекламна агенция "Огилви".</p>
      <p>До подиума Зозибини стига като че ли на шега. Тя самата казва с усмивка, че е решила да опита в конкурс за красота, "за да докаже, че е най-красивата Тунзи" (тя има три сестри). Така през 2017 г. се съгласява да се яви на конкурса "Мис ЮАР", попада сред 26-те полуфиналистки, но не успява да се класира на финал.</p>
      <figure>
        <img src="https://images.webcafe.bg/2019/12/09/zozibini-tunzi2/618x680.jpg"/>
      </figure>
      <p>
        <b>Тази година обаче южноафриканката не просто преминава с лекота през полуфиналите, но и на 9 август печели короната на финала в град Претория.</b>
      </p>
      <p>Зозибини грабва вниманието и в момента, в който започва участието си в надпреварата за "Мис Вселена". Тя отказва категорично предложенията да носи перука или екстеншъни и гордо демонстрира афро-косата си. На официалната портретна снимка, с която е представена на уебсайта на конкурса, Тунзи е единствената участничка, която е с покрита коса.</p>
      <p>За кадъра тя позира в наситено зелена дреха и съответстващ й сатенен тюрбан, който е традиционен за нейната родина.</p>
      <figure>
        <img src="https://images.webcafe.bg/2019/12/09/zozibini-tunzi1/618x927.jpg"/>
      </figure>
      <p>Оттам нататък пътят до короната на "Мис Вселена" е сравнително кратък, защото Зозибини прави невероятно впечатление не само с външния си вид, но и с активизма си.</p>
      <p>Титлите и публичното внимание не пречат тя да остава здраво стъпила на земята и да е сред най-гласовитите поддръжници на правата на жените в Африка. На въпроса на какво е най-важно да научим момичетата, тя отговаря "На лидерство".</p>
      <p>
        <b>Кампанията й за конкурса включва партньорство с организацията на ООН - </b>
        <b>"HeForShe"</b>
        <b>, чието известно лице е и Ема Уотсън.</b>
      </p>
      <p>Зозибини призовава за борба с насилието, основано на пола. Така тя започва инициатива, наречена "Призивът на любовта", и моли мъже от цяла Африка да напишат окуражаващи послания към жените.</p>
      <p>Най-емоционалните думи Тунзи отпечатва на хартиени панделки в жълто, синьо, червено и зелено. Тези многоцветни лентички стават част от един от костюмите й по време на финалния кръг на "Мис Вселена".</p>
      <p>Родителите на Тунзи пък са неотлъчно до нея зад кулисите на конкурса. Зозибини не крие, че е изключително близка с майка си и баща си и в знак на благодарност им посвещава лично и откровено послание, което публикува в Instagram профила си. "Вие сте жертвали толкова много и сте водили битки, за които дори не знам, направили сте всички, за да мога да имам всички възможности, които Вселената може да предложи", пише тя.</p>
      <p>Посланието е придружено със снимки зад кулисите на надпреварата.</p>
      <figure>
        <embed-post data-src="https://www.instagram.com/p/B5z9R3yDIAU" data-service="Instagram"/>
      </figure>
      <p>
        <b>Победата на Тунзи може да изглежда изненадваща за някои, но тя далеч не е ново лице за световните модни подиуми.</b>
      </p>
      <p>Три месеца преди конкурса "Мис Вселена" Зозибини е в Ню Йорк за Седмицата на модата, където представя тоалетите на Maxhosa - бранд, създаден от южноафриканския дизайнер Ладума Нгоколо. Тя има честта да открие ревюто в дълга официална рокля с бродерии, вдъхновени от етническите култури на Южна Африка.</p>
      <p>Изявите й в САЩ служат като своеобразна тренировка за конкурса, чийто финал се проведе от 6 до 8 декември.</p>
      <p>А на въпроса какви предизвикателства я очакват оттук нататък, Зозибини отново предпочита да се пошегува и казва, че се справя доста трудно с профилите си в социалните мрежи и тепърва има да се учи как да ги поддържа, както на нея й се иска.</p>
      <related>
        <a href="https://www.webcafe.bg/lifecafe/vryava/id_229749224_Mis_Amerika_kazva_Sbogom_na_momichetata_po_banski"/>
      </related>
    </article>
  </body>
</html>