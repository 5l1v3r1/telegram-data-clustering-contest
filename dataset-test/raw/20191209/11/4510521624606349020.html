<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/europa/sanna-marin-viitorul-premier-finlandei-fost-crescuta-intr-o-familie-curcubeu-1_5dee344e5163ec4271d7e726/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T11:54:50+00:00"/>
    <meta property="og:title" content="Sanna Marin, viitorul premier al Finlandei, a fost crescută într-o „familie curcubeu”"/>
    <meta property="og:description" content="Sanna Marin va deveni cel mai tânăr prim-ministru din lume, la vârsta de 34 de ani, şi va fi şefa unei coaliţii de guvernare conduse de femei, în Finlanda."/>
  </head>
  <body>
    <article>
      <h1>Sanna Marin, viitorul premier al Finlandei, a fost crescută într-o „familie curcubeu”</h1>
      <address><time datetime="2019-12-09T11:54:50+00:00">09 Dec 2019, 11:54</time> by <a rel="author">Ştefana Radu</a></address>
      <h4>Sanna Marin va deveni cel mai tânăr prim-ministru din lume, la vârsta de 34 de ani, şi va fi şefa unei coaliţii de guvernare conduse de femei, în Finlanda.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/europa/cine-sanna-marin-finlandeza-deveni-mai-tanar-premier-istoria-tarii-sale-1_5ded51505163ec4271d12e3a/index.html"/>
        <a href="https://adevarul.ro/international/europa/premierul-finlandez-antti-rinne-demisionat-1_5de654e65163ec4271a7f362/index.html"/>
        <a href="https://adevarul.ro/news/societate/cum-taxeaza-tarile-ue-viciile-fast-food-ul-finlanda-cea-mai-autoritara-germania-cea-mai-permisiva-afla-romania-1_5dda8e115163ec42715cf2b1/index.html"/>
      </related>
      <p>Ministrul Transporturilor a fost aleasă de formaţiunea sa politică, Partidul Social Democrat, pentru a prelua funcţia de premier, după ce Antii Rinne a demisionat. Este de aşteptat ca noul premier să fie învestit în această săptămână.</p>
      <p>Marin va fi şefa unei coaliţii de centru-stânga formată din cinci partide, toate conduse de femei.</p>
      <p>Rinne s-a retras din funcţie, după ce a pierdut un vot de încredere al unui membru de coaliţie, referitor la felul cum a fost gestionată o grevă a poştaşilor.</p>
      <p>Atunci când îşi va prelua mandatul, Sanna Marin va deveni cel mai tânăr prim-ministru în funcţie din lume. Premierul Noii Zeelande, Jacinda Ardern, are 39 de ani, în timp ce prim-ministrul ucrainean Oleksi Honciaruk are 35 de ani.</p>
      <p>Informaţiile din presa finlandeză arată că Sanna Marin a crescut într-o „familie curcubeu”, trăind într-un apartament închiriat, cu mama sa şi partenera mamei sale. Ea a declarat pentri site-ul Menaiset, în 2015, că atunci când era copil se simţea „invizibilă” pentru că nu putea vorbi deschis despre familia sa.</p>
      <p>Însă ea a precizat că mama sa a susţinut-o întotdeauna şi a determinat-o să creadă că poate face orice îşi propune. Sanna Marin a fost prima persoană din familia sa care a studiat la universitate.</p>
      <p>Marin a evoluat repede în rândurile social democraţilor, conducând administraţia oraşului din Tampere la vârsta de 27 de ani şi devenind membră a parlamentului în 2015.</p>
      <p>Ea a fost ministru al comunicaţiilor şi transporturilor din luna iunie a acestui an, este căsătorită cu Markus Räikkönen şi are o fiică în vârstă de 22 de luni.</p>
      <p>Este puţin probabil să existe schimbări politice majore, coaliţia stabilind un program atunci când a ajuns la putere. Însă, Marin, care a câştigat votul pentru premier la o diferenţă mică, a spus clar că lucrurile nu vor merge ca înainte.</p>
      <figure>
        <img src="https://adevarul.ro/assets/adevarul.ro/MRImage/2019/12/09/5dee3a445163ec4271d82bfc/627x0.jpg"/>
      </figure>
      <p>
        <i>Femeile care conduc partidele din coalitia de guvernare a Finlandei FOTO Twitter </i>
      </p>
      <p>„Avem mult de lucru pentru a reconstrui încrederea”, le-a spus ea jurnaliştilor. Marin a evitat întrebările legate de vârsta sa, precizând: „Nu m-am gândit niciodată la vârsta mea sau la genul meu. Mă gândesc la motivele pentru care am intrat în politică şi acele lucruri pentru care am câştigat încrederea electoratului”.</p>
      <p>Marin va fi a treia femeie prim-ministru din statul scandinav. Social democraţii au câştigat cele mai multe voturi în alegerile din aprilie, astfel că ei pot numi premierul care să conducă coaliţia de guvernare.</p>
      <p>Rinne s-a retras din funcţie, după  ce un plan de a reduce salariile pentru sute de lucrători poştali a dus la numeroase greve. Partenerul de coaliţie, Partidul Centrului, a transmis că şi-a pierdut încrederea în el.</p>
      <p>Patru din cele cinci femei lidere ale coaliţiei au sub 35 de ani.</p>
      <hr/>
    </article>
  </body>
</html>