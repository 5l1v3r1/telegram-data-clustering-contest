<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hlavnydennik.sk/2019/12/09/mladika-obvinili-z-pokusu-o-vrazdu-rodicov/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-12-09T11:09:03+00:00"/>
    <meta property="og:title" content="Mladíka obvinili z pokusu o vraždu rodičov"/>
    <meta property="og:description" content="Krvavá rodinná dráma sa odohrala v sobotu v jednom z rodinných domov v okrese Trebišov. Dvadsaťpäťročný Matúš sa po príchode domov pohádal s rodičmi, čo ho zrejme tak vyprovokovalo, že sa ich rozhodol usmrtiť. Ako agentúru SITA informovala košická policajná hovorkyňa Lenka Ivanová, 61-ročného otca udrel do tváre, a keď..."/>
  </head>
  <body>
    <article>
      <h1>Mladíka obvinili z pokusu o vraždu rodičov</h1>
      <address><time datetime="2019-12-09T11:09:03+00:00">09 Dec 2019, 11:09</time> by <a rel="author">SITA</a></address>
      <p>
        <b>Krvavá rodinná dráma sa odohrala v sobotu v jednom z rodinných domov v okrese Trebišov. Dvadsaťpäťročný Matúš sa po príchode domov pohádal s rodičmi, čo ho zrejme tak vyprovokovalo, že sa ich rozhodol usmrtiť.</b>
      </p>
      <p>Ako agentúru SITA informovala košická policajná hovorkyňa Lenka Ivanová, 61-ročného otca udrel do tváre, a keď spadol na zem, niekoľkokrát ho kuchynským nožom bodol do krku. Potom sa s nožom obrátil aj proti matke. Žena sa jeho útokom bránila, syn jej spôsobil niekoľko rezných rán na krku, ramenách a rukách. Rodičia si po tomto čine ešte sami dokázali privolať pomoc.</p>
      <p>Privolaní policajti im až do príchodu záchranárov poskytovali prvú pomoc. Zaistené stopy, spolu s kuchynským nožom, budú predmetom expertízneho skúmania. Podozrivého mladíka zadržali vo dvore rodinného domu a putoval do cely.</p>
      <p>Vyšetrovateľ ho obvinil z obzvlášť závažného zločinu vraždy spáchaného v štádiu pokusu. Spracoval aj podnet na jeho vzatie do väzby. V prípade dokázania viny mu hrozí trest na dvadsať až dvadsaťpäť rokov alebo trest odňatia slobody až na doživotie.</p>
    </article>
  </body>
</html>