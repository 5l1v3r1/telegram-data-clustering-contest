<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/caroll-spinney-papusarul-care-a-lucrat-timp-de-cinci-decenii-pentru-show-ul-de-televiziune-sesame-street-a-murit-1922400009002019121119193460"/>
    <meta property="og:site_name" content="News.ro"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="Caroll Spinney, păpuşarul care a lucrat timp de cinci decenii pentru show-ul de televiziune „Sesame Street”, a murit"/>
    <meta property="og:description" content="Caroll Spinney, păpuşarul care a lucrat timp de cinci decenii pentru show-ul de televiziune „Sesame Street”, a murit duminică la vârsta de 85 de ani."/>
  </head>
  <body>
    <article>
      <h1>Caroll Spinney, păpuşarul care a lucrat timp de cinci decenii pentru show-ul de televiziune „Sesame Street”, a murit</h1>
      <address><time datetime="2019-12-09T11:00:00+00:00">09 Dec 2019, 11:00</time> by <a rel="author">News.ro</a></address>
      <p>
        <b>Caroll Spinney, păpuşarul care a lucrat timp de cinci decenii pentru show-ul de televiziune „Sesame Street”, a murit duminică la vârsta de 85 de ani.</b>
      </p>
      <p>Spinney, care suferea de o boală locomotorie, şi-a împrumutat, din 2015, doar vocea personajului Big Bird, un alt păpuşar executând mişcările în costumul celebru.</p>
      <p>Într-un comunicat transmis de Sesame Workshop, Joan Ganz Cooney, cofondator al show-ului, a spus: „Deplângem moartea lui şi suntem foarte recunoscători pentru tot ce a oferit «Sesame Street» şi copiilor din întreaga lume”.</p>
      <p>Personajele Big Bird şi Oscar împreună cu Spinney au fost parte din „Sesame Street”, la debut, pe 10 noiembrie 1969, cu scopul de a educa şi distra copiii, mai ales pe cei din familiile cu venituri sub medie.</p>
      <p>Spinney şi-a anunţat retragerea la vârsta de 84 de ani, în octombrie 2018, după ce a finalizat episoadele ce au fost difuzate în 2019, pentru a marca 50 de ani de la debutul show-ului.</p>
      <p>Însufleţit de Spinney, Big Bird a fost prezent alături de Rockettes la Radio City Music Hall, a cântat la Carnegie Hall, a înmânat premii Emmy, a apărut pe coperta revistei Time şi a susţinut un turneu în China alături de Bob Hope. În plus, a cântat alături de Johnny Cash şi Michael Jackson, între alţii.</p>
      <p>„Cu ajutorul lui Big Bird am învăţat lucruri care mi-au schimbat viaţa”, a scris el în cartea „The Wisdom of Big Bird (and Dark genius of Oscar the Grouch)”. „Sunt convins că fiind pasăre m-a făcut o persoană mai bună”.</p>
      <p>Caroll Spinney a crescut în Acton, Massachusetts, şi a început să fie interesat de păpuşi încă din copilărie. A spus că nu şi-a dorit vreodată să fie văzut de public. A învăţat arta păpuşeriei în timpul liber, în timp ce făcea parte din forţele aeriene americane. A început prin a avea un show pentru copii la un post de televiziune din Las Vegas. Revenit în Boston, el a făcut parte din echipa „Bozo the Clown Show”, înainte ca Jim Henson să îl aducă la „Sesame Street”.</p>
      <p>În 1979, s-a căsătorit cu Debra Gilroy, care lucra pentru compania ce producea „Sesame Street”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>