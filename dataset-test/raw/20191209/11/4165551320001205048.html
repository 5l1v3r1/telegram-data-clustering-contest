<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727641/bezplatni-pregledi-za-tuberkuloza-se-provezhdat-v-smolyan.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T11:13:00+00:00"/>
    <meta property="og:title" content="Безплатни прегледи за туберкулоза се провеждат в Смолян"/>
    <meta property="og:description" content="Смолян. МБАЛ „Д-р Братан Шукеров“ организира безплатни прегледи за туберкулоза. Скринингът е във връзка с декемврийската кампания „Седмица на отворени врати&quot;, която ще се проведе от днес до 13 декември 2019 г. Това съобщиха от болницата. Медицинските консултации и изследванията са напълно безплатни, включително и за неосигурените лица. Прегледите ще се извършват в часовете м"/>
  </head>
  <body>
    <article>
      <h1>Безплатни прегледи за туберкулоза се провеждат в Смолян</h1>
      <address><time datetime="2019-12-09T11:13:00+00:00">09 Dec 2019, 11:13</time> by <a rel="author">Агенция "Фокус"</a></address>
      <p><b><i>Смолян. </i></b>МБАЛ „Д-р Братан Шукеров“ организира безплатни прегледи за туберкулоза. Скринингът е във връзка с декемврийската кампания „Седмица на отворени врати", която ще се проведе от днес до 13 декември 2019 г. Това съобщиха от <b>болницата</b>.<br/><br/>Медицинските консултации и изследванията са напълно безплатни, включително и за неосигурените лица. Прегледите ще се извършват в часовете между 8.00 и 15.30 часа от д-р Юлияна Лазарова – завеждащ пневмофтизиатричния кабинет, който се намира на шестия етаж, над Инфекциозно отделение в смолянската болница.<br/><br/>Последната кампания, организирана в МБАЛ – Смолян, бе проведена в периода от 18 до 25 септември 2019 г. „Преминали са 92 пациенти, които са попълнили анкетни карти и са консултирани и прегледани. От тях с риск от заболяване са 71. На 71 от тях са извършени прегледи. На 50 - проба Манту, рентгенография на бял дроб на 28 и микробиологично изследване на храчка – на 9. Един пациент е с латентна туберкулозна инфекция. Няма открити болни с туберкулоза.<br/><br/>На всеки три месеца болницата в областния град организира „Седмица на отворените врати“, като целта е да се повиши обществената информираност, да се даде възможност на всеки за достъп до здравни услуги, както и да се промотира здравословния начин на живот.</p>
    </article>
  </body>
</html>