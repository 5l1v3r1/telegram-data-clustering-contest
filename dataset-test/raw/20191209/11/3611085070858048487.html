<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/nba-superzvaigzne-lenards-slave-bertanu-vins-ir-ciets-rieksts/"/>
    <meta property="og:site_name" content="Sportazinas.com"/>
    <meta property="article:published_time" content="2019-12-09T11:00:15+00:00"/>
    <meta property="og:title" content="NBA superzvaigzne Lenards slavē Bertānu: Viņš ir ciets rieksts…"/>
    <meta property="og:description" content="Lai pretiniekos spēlējošā komanda neciestu no Dāvja Bertāna tālmetiena, tai jāpārliecinās, ka Rūjienā dzimušais basketbolists nesaņem bumbu, pēc svētdienas Nacionālās basketbola asociācijas (NBA) spēles teica aizvadītās sezonas izslēgšanas spēļu vērtīgākais spēlētājs Kavai Lenards."/>
  </head>
  <body>
    <article>
      <h1>NBA superzvaigzne Lenards slavē Bertānu: Viņš ir ciets rieksts…</h1>
      <address><time datetime="2019-12-09T11:00:15+00:00">09 Dec 2019, 11:00</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Lai pretiniekos spēlējošā komanda neciestu no Dāvja Bertāna tālmetiena, tai jāpārliecinās, ka Rūjienā dzimušais basketbolists nesaņem bumbu, pēc svētdienas Nacionālās basketbola asociācijas (<a href="https://www.sportazinas.com/atsl%C4%93gv%C4%81rdi/nba/">NBA</a>) spēles teica aizvadītās sezonas izslēgšanas spēļu vērtīgākais spēlētājs <a href="https://www.sportazinas.com/atsl%C4%93gv%C4%81rdi/kavai-lenards/">Kavai Lenards</a>.</p>
      <p>Jau ziņots, ka Bertāns svētdien grozā raidīja sešus tālmetienus un kopumā iekrāja 25 punktus, kas bija labākais sniegums starp Vašingtonas “Wizards” basketbolistiem, taču viņa pārstāvētā komanda piedzīvoja zaudējumu. “Wizards” mājās ar 119:135 (25:35, 39:30, 29:35, 26:35) piekāpās spēcīgajai Losandželosas “Clippers”.</p>
      <p>Latvieša sniegums no tālmetienu līnijas nepamanīts nav palicis arī Lenardam, tāpēc Bertāna bijušais komandas biedrs skaidri zināja, kas jādara, lai viņa vienība neciestu no rūjēnieša precizitātes.</p>
      <p>“Jāpārliecinās par to, lai viņš nesaņemtu bumbu. Tiklīdz viņš noķer bumbu tiek izpildīts metiens, jo viņš ļoti ātri spēj pāriet no piespēles saņemšanas uz metienu. Bertāns metienus izpilda ar augstu pārliecību, kas bija redzams arī šajā mačā,” Bertāna sniegumu izcēla Lenards.</p>
      <p>Bertāns laukumā pavadīja 28 minūtes un 28 sekundes, kuru laikā guva 25 punktus, grozā raidot vienīgo divpunktu metienu, kā arī sešus no 12 trīspunktu metieniem. Tāpat viņš piecas no sešām reizēm bija precīzs uz soda līnijas, izcīnīja trīs atlēkušās bumbas, divreiz rezultatīvi piespēlēja, vienreiz pārtvēra bumbu, nopelnīja trīs personīgās piezīmes, bet “Wizards” ar latvieti laukumā guva par četriem punktiem vairāk nekā ielaida.</p>
      <p>Sanantonio “Spurs”, kurā latvietis pavadīja savas iepriekšējās trīs sezonas NBA, Bertānu vairāk izmantoja aizsegam un cita veida sadarbībām, pēc kurām basketbolists varēja izpildīt brīvus metienus, bet Vašingtonas klubā bumba pati nonāk viņa rokās, ko atzīmēja arī Lenards.</p>
      <p>“Tolaik viņš vēl bija jauns un ļoti vēlējās spēlēt, lai arī cīnījās ar dažām traumām. Šobrīd viņš ir pilnībā vesels un dodas laukumā, bieži kontrolējot bumbu,” pauda Lenards. “Bredlijs Bīls izdara lielisku darbu, izkārtojot Bertānam brīvas metiena pozīcijas.”</p>
      <p>Pagājušās sezonas izslēgšanas spēļu vērtīgākajam spēlētājam arī tika vaicāts, vai līgā ir vēl kāds spēlētājs, kurš ar teju divu metru un desmit centimetru augumu, metienus izpilda tā kā Bertāns. Lenards sākotnēji neticēja, ka Bertāns ir tik garš, bet vēlāk to pieņēma un turpināja izcelt latvieša iespaidīgo spēli.</p>
      <p>“Bertāns ir ciets rieksts. Ar, cik lielu precizitāti viņš izpilda metienus? 50%? Pieļauju, ka viņš šobrīd ir labākais spēlētājs līgā, kurš atveras pēc aizsega, izpildot vairākus precīzus metienus,” teica basketbolists.</p>
      <p>Latvijas basketbolista sniegumu uzteica arī “Wizards” galvenais treneris Skots Brūks. “Nedomāju, ka viņš ir uz viļņa. Tāds viņš vienkārši ir,” teica speciālists.</p>
      <p>Bertāns ar 20 punktiem un vismaz pieciem precīziem tālmetieniem izcēlies četrās no pēdējām piecām spēlēm. Tāpat viņš ir vienīgais rezervists līgā, kurš astoņos mačos, grozā raidījis vismaz piecus tālmetienus. Tuvākie sekotāji šādu sniegumu iespējuši vien trijos mačos.</p>
    </article>
  </body>
</html>