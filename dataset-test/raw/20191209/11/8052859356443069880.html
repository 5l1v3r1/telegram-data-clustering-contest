<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/tech/artikel/4949311/europa-bouwt-stofzuiger-voor-ruimteafval"/>
    <meta property="og:site_name" content="RTLZ"/>
    <meta property="article:published_time" content="2019-12-09T11:56:58+00:00"/>
    <meta property="og:title" content="Europa bouwt 'stofzuiger' voor ruimteafval"/>
    <meta property="og:description" content="De Europese ruimtevaartorganisatie ESA wil een vaartuig laten bouwen dat satellieten gaat opruimen. Dit moet de hoeveelheid ruimteafval in een baan rond de aarde terugdringen."/>
  </head>
  <body>
    <article>
      <h1>Europa bouwt 'stofzuiger' voor ruimteafval</h1>
      <p>De Europese ruimtevaartorganisatie ESA wil een vaartuig laten bouwen dat satellieten gaat opruimen. Dit moet de hoeveelheid ruimteafval in een baan rond de aarde terugdringen.</p>
      <p>Het is de bedoeling dat de schoonmaaksonde, de <a href="https://www.esa.int/Safety_Security/Clean_Space/ESA_commissions_world_s_first_space_debris_removal">ClearSpace-1</a>, in 2025 voor het eerst een testvlucht uitvoert. Zulke vaartuigen bestaan nog niet.</p>
      <p>Bij zijn eerste experimentele missie moet de ClearSpace-1 een onderdeel van een oude Europese raket oppikken op ongeveer 700 kilometer hoogte. Robotarmen moeten het onderdeel van 100 kilo vastpakken. Samen moeten ze dan uit een baan rond de aarde zakken, zodat ze gecontroleerd vergaan in de dampkring.</p>
      <h3>3000 kapotte satellieten</h3>
      <p>Volgens de Europese ruimtevaartorganisatie ESA draaien er momenteel bijna 2000 actieve satellieten in een baan rond de aarde, evenals meer dan 3000 satellieten die het niet meer doen. Ook zijn er veel raketonderdelen. Ze hebben een snelheid van zo'n 27.000 kilometer per uur.</p>
      <p>Als twee brokstukken tegen elkaar botsen, vallen ze uit elkaar in meer delen, die ook schade kunnen aanrichten en moeilijker in de gaten te houden zijn.</p>
      <h3>Duizenden SpaceX-satellieten</h3>
      <p>De hoeveelheid ruimteafval zal de komende jaren flink stijgen. Bedrijven als <a href="https://www.bright.nl/nieuws/artikel/3915321/terugkijken-internetsatellieten-spacex-gelanceerd">SpaceX</a> willen duizenden kleine satellieten lanceren om mensen internettoegang te bieden. "We hebben een sleepkabel nodig die kapotte satellieten weghaalt uit deze drukke omgeving", aldus het Zwitserse <a href="https://clearspace.today/">ClearSpace</a>, dat het Europese consortium leidt.</p>
      <p>"Stel je voor hoe gevaarlijk scheepvaart zou zijn als alle schepen die ooit zijn vergaan nog steeds op de zeespiegel zouden dobberen", aldus ESA. "Zo ziet de baan rond de aarde eruit en dat kan niet langer."</p>
      <h3>Kijk ook: hierom gaan we terug naar de maan</h3>
      <figure>
        <iframe src="https://www.youtube.com/embed/imBtDyJzyEc" width="640" height="360" data-service="Youtube" scrolling="no"/>
      </figure>
      <p>
        <b><a href="https://bit.ly/brighttv">Volg Bright op YouTube</a>Â voor meer video's over tech en wetenschap.</b>
      </p>
    </article>
  </body>
</html>