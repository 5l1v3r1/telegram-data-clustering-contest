<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644372/%D9%81%D8%B3%D8%A7%D8%AF-%D8%AA%D8%A7-%D9%87%D8%B4%D8%AA-%D8%AF%D8%B1%D8%B5%D8%AF-%D8%B1%D9%88%DB%8C-%D8%AA%D9%88%D9%84%DB%8C%D8%AF-%D9%86%D8%A7%D8%AE%D8%A7%D9%84%D8%B5-%D8%AF%D8%A7%D8%AE%D9%84%DB%8C-%D8%A7%D8%AB%D8%B1-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T11:20:00+00:00"/>
    <meta property="og:title" content="فساد تا هشت درصد روی تولید ناخالص داخلی اثر دارد"/>
    <meta property="og:description" content="رئیس اتاق بازرگانی ایران با بیان اینکه فساد از یک تا هشت درصد بر روی تولید ناخالص داخلی اثر دارد، گفت: متاسفانه قبح فساد در جامعه ریخته است."/>
  </head>
  <body>
    <article>
      <h1>
        <a href="https://www.bultannews.com/fa/news/644372/%D9%81%D8%B3%D8%A7%D8%AF-%D8%AA%D8%A7-%D9%87%D8%B4%D8%AA-%D8%AF%D8%B1%D8%B5%D8%AF-%D8%B1%D9%88%DB%8C-%D8%AA%D9%88%D9%84%DB%8C%D8%AF-%D9%86%D8%A7%D8%AE%D8%A7%D9%84%D8%B5-%D8%AF%D8%A7%D8%AE%D9%84%DB%8C-%D8%A7%D8%AB%D8%B1-%D8%AF%D8%A7%D8%B1%D8%AF">فساد تا هشت درصد روی تولید ناخالص داخلی اثر دارد</a>
      </h1>
      <h2>رئیس اتاق بازرگانی ایران با بیان اینکه فساد از یک تا هشت درصد بر روی تولید ناخالص داخلی اثر دارد، گفت: متاسفانه قبح فساد در جامعه ریخته است.</h2>
      <address><time datetime="2019-12-09T11:20:00+00:00">09 Dec 2019, 11:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، غلامحسین شافعی امروز دوشنبه ۱۸ آذر ۹۸ در همایش مبارزه با فساد گفت:<b> فساد</b> از یک نقطه سرچشمه می‌گیرد که باید به آن توجه کرد؛ در حالیکه اکنون به آن توجهی صورت نمی‌گیرد؛ بالاتر از مشکلات اقتصادی، اجتماعی، فرهنگی و مسائل دیگری که به آن توجه داریم، آنچه که آینده ما را با مخاطره شدید مواجه می‌سازد، روند حرکت اخلاق در جامعه است.</p>
      <p>رئیس اتاق بازرگانی ایران افزود: مسائل اقتصادی آنقدر برای ما مشکل آفرین نخواهد بود که سقوط اخلاق در جامعه دردسرساز می شود و روند حرکت نیز با کمال تاسف، یک سیر نزولی با شیب تند را نشان می دهد. این موضوع باید به عنوان یک موضوع مهم، سرلوحه کار قرار گیرد و به وضع خطرناک کنونی پایان ببخشیم.</p>
      <p>وی تصریح کرد: ما همان کشوری هستیم که رفتارهای حاکم بر بازار ما تحسین برانگیز بود؛ ما اگر می دیدیم که همسایه‌مان کسب و کار خوبی ندارد، یک ساعت زودتر چراغ حجره خود را خاموش می کردیم تا حجره کناری هم بتواند کاسبی کند. ما در بازار بیش از اینکه به تولید فکر کنیم، به تربیت و تولید افراد فکر می کردیم. به همین خاطر شاهد بودیم فردی که در بنگاه اقتصادی در بازار به کار گرفته می شد، از سوی صاحب کار، بیشتر تربیت می شد تا اینکه کار یابد بگیرد. اما اکنون فاصله زیادی با آن شرایط داریم.</p>
      <p>به گفته شافعی، قبح فساد در جامعه ریخته است و تا جایی جلو آمده ایم که فساد در جامعه زشت نیست؛ اما اینکه به سر اقتصاد چه آید نیز برای ما مهم نیست. این در حالی است که فساد از یک تا هشت درصد بر روی رشد اقتصادی یک جامعه اثرگذار است.</p>
      <p>وی اظهار داشت: در جامعه ایران، از دست دادن سرمایه های اجتماعی کشور به شدت در حال ترویج است و یکی از عوامل اصلی آن، رانت و فساد است که در نهایت این شیوه تبدیل به تجمل گرایی شده و خطرناک تر از همه این مسائل، آن است که تجمل گرایی یک قاعده عمومی اجتماعی در ایران شده است و متاسفانه فقراحساسی بر جامعه حاکم شده است؛ فقراحساسی، از فقر واقعی بسیار خطرناک تر است. اگر به این مسائل توجه نکنیم، ممکن است زود دیر شود.</p>
      <p>شافعی با اشاره به سخنان مقام معظم رهبری در خصوص مبارزه با فساد، افزود: ایشان فساد را به اژدهایی هفت سر تشبیه کرده اند و فساد مالی را مانند خوره و سرطان می دانند که باید با آن مبارزه کرد؛ این کلمه ای که در مورد فساد به عنوان سرطان به آن اشاره کرده اند، بسیار مهم است چراکه اگر به سرطان رسیدگی نشود، درمان آن امکان پذیر نیست.</p>
    </article>
  </body>
</html>