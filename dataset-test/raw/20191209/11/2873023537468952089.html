<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/ypografoyn/222353_mia-apokalyptiki-synantisi-gia-prosfygiko"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T11:12:21+00:00"/>
    <meta property="og:title" content="Μια αποκαλυπτική συνάντηση για το προσφυγικό"/>
    <meta property="og:description" content="Προβληματίζει έντονα η ικανοποίηση του γενικού διευθυντή του Διεθνούς Οργανισμού Μετανάστευσης για τις κυβερνητικές πρωτοβουλίες στο προσφυγικό, όταν σ’ αυτές περιλαμβάνονται οι εγκύκλιοι που στερούν το δικαίωμα της ιατροφαρμακευτικής περίθαλψης από όσους ζητούν άσυλο."/>
  </head>
  <body>
    <article>
      <h1>Μια αποκαλυπτική συνάντηση για το προσφυγικό</h1>
      <address><time datetime="2019-12-09T11:12:21+00:00">09 Dec 2019, 11:12</time> by <a rel="author">Δημήτρης Αγγελίδης</a></address>
      <p>Αίσθηση προκαλεί η επίσκεψη του γενικού διευθυντή του Διεθνούς Οργανισμού Μετανάστευσης (ΔΟΜ), Αντόνιο Βιτορίνο, στην Ελλάδα και η συνάντησή του με τον πρωθυπουργό Κυριάκο Μητσοτάκη στο Μέγαρο Μαξίμου, την περασμένη Παρασκευή.</p>
      <p>Σύμφωνα με την ενημέρωση από το Μέγαρο Μαξίμου, η οποία ήταν προφανώς σε γνώση του διακεκριμένου επισκέπτη, «κατά τη διάρκεια της συνάντησης, η οποία έγινε σε πολύ καλό κλίμα, ο κ. (Βιτορίνο) σημείωσε πως ο ΔΟΜ είναι ιδιαίτερα ικανοποιημένος από τη συνεργασία με τις ελληνικές αρχές και από τις πρωτοβουλίες που έχει αναλάβει η κυβέρνηση για τη διαχείριση του προσφυγικού ζητήματος».</p>
      <p>Είναι βέβαια κατανοητή η ικανοποίηση του διεθνούς οργανισμού από τη συνεργασία του με τις ελληνικές αρχές, μια συνεργασία που τα τελευταία χρόνια έχει αυξήσει κατακόρυφα τον κύκλο εργασιών του στην Ελλάδα.</p>
      <p>Προβληματίζει όμως έντονα η ικανοποίησή του για τις κυβερνητικές πρωτοβουλίες στο προσφυγικό, όταν σ’ αυτές περιλαμβάνονται οι εγκύκλιοι για τον ΑΜΚΑ που στερούν το δικαίωμα της ιατροφαρμακευτικής περίθαλψης από όσους ζητούν άσυλο, ανάμεσά τους άνθρωποι με ζωτικά προβλήματα υγείας, η δημιουργία φαραωνικών κέντρων κράτησης για όσους ζητούν άσυλο στα νησιά, οι συνοπτικές διαδικασίες ασύλου και η οιονεί κατάργηση της πρόσβασης στο δεύτερο βαθμό για πολλούς, οι επιχειρήσεις στα σύνορα για την αποτροπή της εισόδου των προσφύγων, η αδράνεια για την εκπαίδευση των προσφυγόπουλων, παρά τις διακηρύξεις και τα ξαναζεσταμένα ευχολόγια για τους ασυνόδευτους ανήλικους, την ώρα που στην πράξη επιδεινώνονται τα προβλήματα διαβίωσης και συνεχίζεται το απαράδεκτο καθεστώς της «προστατευτικής κράτησης».</p>
      <p>Είναι εμφανές ότι ο κ. Βιτορίνο επέλεξε να κινηθεί σε πολύ διαφορετική κατεύθυνση από άλλους διεθνείς οργανισμούς σε ό,τι αφορά τα ελληνικά σχέδια διαχείρισης του προσφυγικού. Λίγες μέρες νωρίτερα, ο επικεφαλής της Υπατης Αρμοστίας για τους Πρόσφυγες, Φίλιππο Γκράντι, και η επίτροπος Ανθρωπίνων Δικαιωμάτων του Συμβουλίου της Ευρώπης, Ντούνια Μιγιάτοβιτς, είχαν διατυπώσει ερωτήματα -αν όχι προβληματισμό- για κομβικά σημεία των κυβερνητικών σχεδίων, ενώ σχεδόν το σύνολο των οργανώσεων ανθρωπίνων δικαιωμάτων μιλά για εμφανώς αναποτελεσματικά μέτρα, που περιορίζουν τα δικαιώματα των προσφύγων και παραβιάζουν αρχές του διεθνούς δικαίου.</p>
      <p>Υπό αυτό το πρίσμα, η δήλωση του γενικού διευθυντή του ΔΟΜ φανερώνει περισσότερα για τον ρόλο και τη στάση του διεθνούς οργανισμού, παρά για το κυβερνητικό σχέδιο διαχείρισης του προσφυγικού.</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/221124"/>
        <a href="https://www.efsyn.gr/stiles/ypografoyn/220671_stagona-ston-okeano"/>
        <a href="https://www.efsyn.gr/stiles/ypografoyn/220510_doxaste-toys"/>
        <a href="https://www.efsyn.gr/stiles/ypografoyn/220344_o-k-mitsotakis-kai-ta-asynodeyta"/>
        <a href="https://www.efsyn.gr/stiles/ypografoyn/219053_posa-ofeilei-o-mitsotakis-ston-simiti"/>
        <a href="https://www.efsyn.gr/stiles/ypografoyn/218748_dexiotera-kyriakopatkin"/>
      </related>
    </article>
  </body>
</html>