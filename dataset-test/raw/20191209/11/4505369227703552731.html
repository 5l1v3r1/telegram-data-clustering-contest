<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/rezidentiatul-modificat-prin-ordonanta-raluca-turcan-asistam-la-monopoluri-legate-de-rezidentiat_500881.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T11:34:02+00:00"/>
    <meta property="og:title" content="REZIDENŢIATUL, modificat prin ordonanţă. Raluca Turcan: &quot;Asistam la monopoluri legate de Rezidenţiat&quot;"/>
    <meta property="og:description" content="Concursul de intrare &amp;icirc;n Rezidenţiat a fost organizat duminică, fiind disponibile 4.710 locuri şi posturi pe cele trei domenii de pregătire - 3.960 locuri şi posturi la domeniul medicină, 398 la medicină dentară, 256 la farmacie şi 96 d"/>
  </head>
  <body>
    <article>
      <h1>REZIDENŢIATUL, modificat prin ordonanţă. Raluca Turcan: "Asistam la monopoluri legate de Rezidenţiat"</h1>
      <address><time datetime="2019-12-09T11:34:02+00:00">09 Dec 2019, 11:34</time> by <a rel="author" href="https://plus.google.com/111828348678880759933" target="_blank">Filip Stan</a></address>
      <p>Concursul de intrare în Rezidenţiat a fost organizat duminică, fiind disponibile 4.710 locuri şi posturi pe cele trei domenii de pregătire - 3.960 locuri şi posturi la domeniul medicină, 398 la medicină dentară, 256 la farmacie şi 96 de locuri pentru ministerele cu reţea sanitară proprie - MApN, Ministerul Justiţiei şi MAI.</p>
      <p>Vicepremierul Raluca Turcan a declarat, luni, că în şedinţa de Guvern de marţi se va evalua elaborarea unei ordonanţe de urgenţă cu privire la desfăşurarea Rezidenţiatului în toate spitalele din România.</p>
      <h3>
        <a href="https://www.romaniatv.net/rezultate-rezidentiat-2019-cand-se-anunta-notele-finale-dupa-contestatii-cum-se-face-repartitia_500836.html">REZULTATE REZIDENTIAT 2019. Când se anunţă notele finale, după contestaţii. Cum se face repartiţia</a>
      </h3>
      <p>"Rezidenţiatul s-a desfăşurat fără probleme, în condiţiile în care a fost crescut numărul de locuri şi, de asemenea, mâine, evaluăm elaborarea unei ordonanţe de urgenţă cu privire la desfăşurarea Rezidenţiatului în toate spitalele din România. Până în momentul de faţă, asistam la monopoluri legate de Rezidenţiat în doar câteva centre universitare. Prin ordonanţa pe care intenţionăm să o dăm mâine, practic, permitem şi Spitalului Militar, spitalelor militare din ţară, spitalelor judeţene, spitalelor private să poată să desfăşoare programe de Rezidenţiat, astfel încât tineri care sunt finanţaţi prin locurile obţinute la Rezidenţiat să poată să facă practică în spitale, să poată să îşi pună la dispoziţia sistemului medical românesc cunoştinţele şi munca pe care pot să o depună", a explicat Turcan, la finalul şedinţei Biroului Executiv al PNL.</p>
      <p>Secretarul de stat în Ministerul Sănătăţii Horaţiu Moldovan a reiterat că toţi participanţii la concursul de intrare în Rezidenţiat care vor avea punctajul mai mare de 60% vor beneficia de un loc.</p>
    </article>
  </body>
</html>