<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11054181"/>
    <meta property="og:site_name" content="TV 2"/>
    <meta property="article:published_time" content="2019-12-09T11:33:21+00:00"/>
    <meta property="og:title" content="Ga seg på mystisk vis fra Touren - nå er han klar for nytt lag"/>
    <meta property="og:description" content="Tempoverdensmester Rohan Dennis har signert for Team Ineos."/>
  </head>
  <body>
    <article>
      <h1>Ga seg på mystisk vis fra Touren - nå er han klar for nytt lag</h1>
      <h2>Tempoverdensmester Rohan Dennis har signert for Team Ineos.</h2>
      <address><time datetime="2019-12-09T11:33:21+00:00">09 Dec 2019, 11:33</time> by <a rel="author" href="mailto:sbn@tv2.no" target="_blank">Sverre Olav Botnen</a></address>
      <p>Det britiske storlaget Team Ineos <a href="https://www.teamineos.com/article/rohan-dennis-joins-team-ineos">bekrefter</a> mandag det som har vært en dårlig skjult hemmelighet. Rohan Dennis (29) skal sykle for laget de neste to årene.</p>
      <p>Dennis har stått uten lag siden midten av september etter at han på mystisk vis <a href="https://www.tv2.no/sport/10731333/">stod av og trakk seg fra Tour de France dagen før tempoetappen i Pau</a>, hvor australieren var en av de største favorittene. Forklaringen skal være misnøye med utstyret til Bahrain-Merida-laget.</p>
      <p>I VM to måneder senere syklet Dennis inn til et overlegent gull på en selvvalgt sykkel.</p>
      <p>Det var andre gang i karrieren at Dennis kunne ikle seg regnbuetrøyen etter en tempotriumf.</p>
      <p>Nå blir Dennis lagkamerat med blant andre Chris Froome, Geraint Thomas og Egan Bernal i Team Ineos.</p>
      <p>– Dette har vært en drøm for meg helt siden jeg ble proff. Jeg har fulgt dem fra avstand, og jeg har alltid vært en stor tilhenger av laget - helt siden starten. Det har alltid vært et mål for meg å sykle for dette laget, så det er en strålende følelse og en ære endelig å fullføre den drømmen, sier Dennis i en <a href="https://www.teamineos.com/article/rohan-dennis-joins-team-ineos">pressemelding</a>.</p>
    </article>
  </body>
</html>