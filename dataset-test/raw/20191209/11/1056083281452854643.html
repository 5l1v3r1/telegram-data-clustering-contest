<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813457/%D9%85%D8%AF%D8%B1%D8%B3%D9%87-%D8%A8%D8%A7%DB%8C%D8%AF-%D8%AF%D8%B1%D9%85%D8%A7%D9%86%DA%AF%D8%A7%D9%87-%D8%AA%D9%85%D8%A7%D9%85-%D8%AF%D8%B1%D8%AF%D9%87%D8%A7-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:16:34+00:00"/>
    <meta property="og:title" content="مدرسه باید درمانگاه تمام دردها باشد"/>
    <meta property="og:description" content="ایسنا/قزوین مدیرکل آموزش‌وپرورش استان قزوین گفت: مدرسه باید درمانگاه تمام دردها باشد و در آن تمرین مدیریت منابع به دانش آموزان ارائه شود."/>
  </head>
  <body>
    <article>
      <h6 class="kicker">مدیرکل آموزش‌وپرورش قزوین:</h6>
      <h1>مدرسه باید درمانگاه تمام دردها باشد</h1>
      <address><time datetime="2019-12-09T11:16:34+00:00">09 Dec 2019, 11:16</time> by <a rel="author">سیده زهرا حسینی فلاح</a></address>
      <p>ایسنا/قزوین مدیرکل آموزش‌وپرورش استان قزوین گفت: مدرسه باید درمانگاه تمام دردها باشد و در آن تمرین مدیریت منابع به دانش آموزان ارائه شود.</p>
      <p>خیرالله رحمانی، مدیرکل آموزش‌وپرورش استان قزوین، در آئین اختتامیه طرح «داناب» که در سالن کوثر برگزار شد، اظهار کرد: در آموزش باید به مقوله تربیت توجه شود تا دانش آموزان بعد از فراغت از تحصیل بتوانند بهتر زندگی کنند، در همین راستا باید به تربیت علمی، اخلاقی، اقتصادی و زیستی نیز توجه کرد.</p>
      <p>وی ادامه داد: ۱۳ درصد منابع طبیعی دنیا در اختیار ما قرار دارد و این در حالی است که ایران تنها یک درصد جمعیت و یک درصد مساحت دنیا را به خود اختصاص داده است.</p>
      <p>مدیرکل آموزش‌وپرورش استان قزوین عنوان کرد: بر اساس برآوردها ۳۵ درصد جمعیت دنیا در آینده با مشکل کم‌آبی مواجه خواهند شد و اگر نتوانیم منابع را مدیریت و آنان را به زیرساخت‌های اقتصادی تبدیل کنیم با مشکل جدی مواجه خواهیم شد.</p>
      <p>رحمانی در پایان سخنانش تصریح کرد: مدرسه باید درمانگاه تمام دردها باشد و در آن تمرین مدیریت منابع به دانش آموزان ارائه شود.</p>
      <p>
        <b>کم‌آبی حیات بشر را تهدید می‌کند</b>
      </p>
      <p>فرشاد پیله‌چی رئیس جهاددانشگاهی استان قزوین نیز در این مراسم اظهار کرد: «آب» یک مسئله جدی است و در سال‌های آینده به‌عنوان یکی از تهدیدهای بشر به شمار می‌رود که باید راه‌حل‌های فنی و فرهنگی برای مدیریت آن اتخاذ شود.</p>
      <p>وی ادامه داد: طی سال‌های اخیر شرکت‌های آب منطقه‌ای در حوزه فنی اقدامات خوبی را انجام داده‌اند ولی حوزه فرهنگی و آموزش خانواده مغفول مانده بود که در طرح داناب به آن پرداخته شد.</p>
      <p>رئیس جهاددانشگاهی استان قزوین بابیان اینکه برای شیوه‌های نوین مصرف نیز باید برنامه‌ریزی لازم صورت گیرد، عنوان کرد: در سال‌های گذشته طرح‌های مختلفی به‌منظور فرهنگ‌سازی در مصرف بهینه آب اجرا شده که دستاوردهای خوبی در پی داشته است.</p>
      <p>پیله‌چی در پایان سخنانش با اعلام اینکه طی یک سال اخیر طرح داناب با هدف فرهنگ‌سازی توسط آموزش‌وپرورش استان، شرکت آب منطقه‌ای قزوین و جهاددانشگاهی استان پیگیری و اجرا شد، گفت: فرهنگ‌سازی را باید از سنین کمتر آغاز کرد به همین جهت آموزش آن در مدارس اقدام بسیار مهمی است.</p>
      <p>به گزارش ایسنا، در پایان این مراسم از ۶۰ دانش آموز برگزیده این طرح با اهدای جوایزی تقدیر به عمل آمد.</p>
      <p>انتهای پیام</p>
    </article>
  </body>
</html>