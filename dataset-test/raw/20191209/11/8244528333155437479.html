<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/apple/iphone-se-2-emergono-le-prime-indiscrezioni-sul-nome-potrebbe-essere-iphone-9_85929.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-12-09T11:41:01+00:00"/>
    <meta property="og:title" content="iPhone SE 2, emergono le prime indiscrezioni sul nome: potrebbe essere iPhone 9"/>
    <meta property="og:description" content="Il nuovo &quot;iPhone economico&quot; dovrebbe arrivare a primavera: fino ad oggi è stato chiamato iPhone SE 2, ma in realtà Apple potrebbe usare un brand più tradizionale"/>
  </head>
  <body>
    <article>
      <h1>iPhone SE 2, emergono le prime indiscrezioni sul nome: potrebbe essere iPhone 9</h1>
      <address><time datetime="2019-12-09T11:41:01+00:00">09 Dec 2019, 11:41</time> by <a rel="author">Nino Grasso</a></address>
      <p>
        <b>Il nuovo "iPhone economico" dovrebbe arrivare a primavera: fino ad oggi è stato chiamato iPhone SE 2, ma in realtà Apple potrebbe usare un brand più tradizionale</b>
      </p>
      <p>Atteso al debutto per primavera, il nuovo <a href="https://www.hwupgrade.it/news/apple/iphone-se-2-nuovi-dettagli-su-prezzo-e-specifiche-del-modello-economico_84945.html">iPhone SE 2</a> dovrebbe essere la <b>proposta entry-level di Apple</b> dall'aspetto simile a quello di iPhone 8, ma con hardware decisamente più moderno. I leaker che ne hanno parlato fino ad oggi, sotto forma di indiscrezioni mai ufficializzate, lo hanno chiamato sempre con il nome <b>iPhone SE 2</b> ma quello reale potrebbe essere<b> iPhone 9</b>, generazione mancante nello storico Apple.</p>
      <figure>
        <img src="https://hwupgrade.it/immagini/090418_iPhone8RED.jpg"/>
      </figure>
      <p>A rivelare il nuovo "brand" è stato <a href="https://ww.9to5mac.com/?load=aHR0cDovL3d3dy5tYWNvdGFrYXJhLmpwL2Jsb2cvcnVtb3IvZW50cnktMzg5NDguaHRtbA&amp;r=1">Macotakara</a>, che cita una fonte rimasta anonima che non offre certezza: <b><i>"Secondo la fonte informata è possibile che il nuovo iPhone SE 2, che si dice verrà lanciato nella primavera del 2020, si chiamerà iPhone 9, visto che continua ad adottare la scocca di iPhone 8, ma si evolverà con il chip Apple A13 Bionic e senza 3D Touch"</i></b>, si legge sul blog. Un nome che in effetti appare appropriato.</p>
      <p>Nel 2017 Apple ha introdotto due nuovi modelli di iPhone: <a href="https://www.hwupgrade.it/news/apple/apple-presenta-iphone-8-e-iphone-8-plus-chip-a11-bionic-e-tante-novita_71086.html">iPhone 8</a>, nella fascia più bassa e simile ai prodotti precedenti della famiglia di smartphone Apple; e <a href="https://www.hwupgrade.it/articoli/apple/5046/iphone-x-un-passo-audace-verso-il-domani_index.html">iPhone X</a>, più innovativo e con design rivoluzionato. L'anno successivo la multinazionale ha rilasciato <a href="https://www.hwupgrade.it/articoli/apple/5303/iphone-xr-colorato-potente-e-un-po-piu-accessibile_index.html">iPhone XR</a>, iPhone XS e <a href="https://www.hwupgrade.it/articoli/apple/5265/iphone-xs-max-display-e-prezzo-mai-cosi-in-alto_index.html">iPhone XS Max</a>, mentre i modelli attuali sono tornati alla tradizione con i nomi iPhone 11, <a href="https://www.hwupgrade.it/articoli/apple/5532/recensione-iphone-11-e-11-pro-autonomia-e-fotografia-nuovamente-da-primato_index.html">iPhone 11 Pro</a> e il top di gamma iPhone 11 Pro Max dalle dimensioni maggiorate.</p>
      <p>Il <b>nome iPhone 9</b> sarebbe decisamente coerente con il posizionamento di mercato del nuovo smartphone, che dovrebbe presentare un <b>display LCD IPS da 4,7" e una scocca dallo stesso form factor di iPhone 8</b>, tuttavia internamente dovrebbe adottare il nuovo Apple A13 Bionic, come i device di ultima generazione. Il prezzo di listino dovrebbe essere a partire da 399 dollari, negli USA, con tre colori previsti al lancio: grigio siderale, silver e rosso.</p>
    </article>
  </body>
</html>