<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%BE%D8%A7%DB%8C%DA%AF%D8%A7%D9%87-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A8%D8%BA%D8%AF%D8%A7%D8%AF-%D9%87%D8%AF%D9%81-%D8%AD%D9%85%D9%84%D9%87-%D9%82%D8%B1%D8%A7%D8%B1-%DA%AF%D8%B1%D9%81%D8%AA-20191209/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-12-09T11:49:26+00:00"/>
    <meta property="og:title" content="پایگاه نظامی آمریکا در بغداد هدف حمله قرار گرفت"/>
    <meta property="og:description" content="به گزارش خبرگزاری فرانسه یک پایگاه نظامیان و دیپلمات های آمریکایی در نزدیکی فرودگاه بغداد هدف حملۀ خمپاره ای قرار گرفت که در نتیجۀ آن شش نظامی عراقی زخمی شدند. حال دو تن از زخمی شدگان وخیم گزارش شده است."/>
  </head>
  <body>
    <article>
      <h1>پایگاه نظامی آمریکا در بغداد هدف حمله قرار گرفت</h1>
      <address><time datetime="2019-12-09T11:49:26+00:00">09 Dec 2019, 11:49</time> by <a rel="author">ناصر اعتمادی</a></address>
      <p>
        <b>به گزارش خبرگزاری فرانسه یک پایگاه نظامیان و دیپلمات های آمریکایی در نزدیکی فرودگاه بغداد هدف حملۀ خمپاره ای قرار گرفت که در نتیجۀ آن شش نظامی عراقی زخمی شدند. حال دو تن از زخمی شدگان وخیم گزارش شده است.</b>
      </p>
      <p>به گفتۀ منابع امنیتی عراق مصدومان این حمله از اعضای واحدهای نیروهای ویژه مبارزه با تروریسم بوده اند که توسط ارتش آمریکا آموزش می بینند. ارتش عراق اعلام کرده که محل های پرتاب خمپاره ها را شناسایی کرده و افزوده است که دامنۀ این حمله می توانست گسترده تر از آنچه روی داد، باشد.</p>
      <p>پایگاهی که دیشب آماج حملۀ خمپاره ها قرار گرفته محل استقرار نظامیان و دیپلمات های آمریکایی است. این نهمین حملۀ نظامی به پایگاه های سربازان و دیپلمات های آمریکایی در عراق طی شش هفتۀ گذشته بوده است.</p>
      <p>اگر چه این حملات از میان نیروها و دیپلمات های آمریکایی قربانی نگرفته، اما، باعث نگرانی واشنگتن شده که قصد دارد بین پنج تا هفت هزار نیروی کمکی نظامی در خاورمیانه مستقر کند.</p>
      <p>تاکنون هیچ گروهی مسئولیت این حملات را برعهده نگرفته است. اما، دولت آمریکا همواره نیروهای عراقی تحت حمایت رژیم ایران را مسئول این حملات معرفی کرده است.</p>
      <p>جمهوری اسلامی ایران حمایت مالی و لجستیکی از افراطی ترین شاخه های گروه شبه نظامی حشدالشعبی را بر عهده دارد. خبرگزاری فرانسه به نقل از یک مقام آمریکایی نوشته است که از نظر واشنگتن گروه حشدالشعبی تهدیدی به مراتب خطرناکتر از گروه داعش علیه سربازان آمریکایی به شمار می رود.</p>
      <p>ایالات متحد آمریکا اخیراً سه تن از اعضای حشدالشعبی را به اتهام دست داشتن در سرکوب خونین جنبش اعتراضی بی سابقه علیه حکومت عراق هدف تحریم قرار داده است.   </p>
    </article>
  </body>
</html>