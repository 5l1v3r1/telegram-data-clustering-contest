<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/techno/smartfoni_huawei_perehodyat_na_firmovu_operatsiynu_sistemu_harmonyos_n1245880"/>
    <meta property="og:site_name" content="24 Канал"/>
    <meta property="article:published_time" content="2019-12-09T11:45:00+00:00"/>
    <meta property="og:title" content="Смартфони Huawei переходять на фірмову операційну систему HarmonyOS"/>
    <meta property="og:description" content="Одразу після виходу фірмової операційної системи HarmonyOS компанія Huawei оголосила, що її не будуть встановлювати на смартфони компанії, принаймні найближчим часом."/>
  </head>
  <body>
    <article>
      <h1>Смартфони Huawei переходять на фірмову операційну систему HarmonyOS</h1>
      <address><time datetime="2019-12-09T11:45:00+00:00">09 Dec 2019, 11:45</time> by <a rel="author" href="https://24tv.ua/irina_politska_tag5007/" target="_blank">Ірина Полицька</a></address>
      <p>
        <b>Одразу після виходу фірмової операційної системи HarmonyOS компанія Huawei оголосила, що її не будуть встановлювати на смартфони компанії, принаймні найближчим часом.</b>
      </p>
      <p>Однак, зараз президент з розробки програмного забезпечення Huawei Ван Ченглу повідомив журналістам, що перші смартфони на базі HarmonyOS вийдуть вже у 2020 році. Про це передає <a href="https://gagadget.com/business/57739-ofitsialno-huawei-nachnyot-ustanavlivat-harmonyos-na-svoi-smartfonyi-v-2020-godu/">gagadget.com.</a></p>
      <blockquote>Цікаво: <a href="https://24tv.ua/techno/google_nazvala_naykrashhi_dodatki_2019_roku_n1243372">Google назвала найкращі додатки 2019 року</a></blockquote>
      <h3>Деталі</h3>
      <p>Як стверджує Ченглу, нову операційну систему отримають смартфони не лише на китайському ринку, але й на глобальному. Вихідний код ОС мають опублікувати в серпні 2020 року.</p>
      <p>При цьому такий крок компанії ще не свідчить про те, що Huawei повністю відмовиться від Android. Ченглу наголосив, операційна система Google все одно є основним пріоритетом для китайського виробника.</p>
      <h3>Для чого розробили HarmonyOS</h3>
      <p>Huawei почала працювати над своєю власною операційною системою після запровадження санкцій США. Адже через американські обмеження нові смартфони китайського бренду можуть користуватись тільки версією Android з відкритим кодом (що дещо обмежує функціонал операційки).</p>
      <p>Раніше виробник пояснював, що HarmonyOS є таким собі універсальним і безпечним рішення для всіх типів пристроїв. Фірмовий компілятор Ark дає змогу розробникам в короткі терміни адаптувати готові Android-додатки для роботи на новій платформі.</p>
      <p>Також були чутки, що фірмовою ОС від Huawei зацікавились інші китайські виробники, зокрема Xiaomi.</p>
      <blockquote>Більше новин, що стосуються подій зі світу технологій, ґаджетів, штучного інтелекту, а також космосу читайте у розділі <b><a href="https://24tv.ua/techno/tehno_tag5908/">Техно</a></b></blockquote>
    </article>
  </body>
</html>