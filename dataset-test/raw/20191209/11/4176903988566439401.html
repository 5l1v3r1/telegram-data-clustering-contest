<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/wada-suspendovala-rusiju-sa-svih-takmicenja-na-4-godine/"/>
    <meta property="og:site_name" content="Krstarica"/>
    <meta property="article:published_time" content="2019-12-09T11:02:00+00:00"/>
    <meta property="og:title" content="WADA suspendovala Rusiju sa svih takmičenja na 4 godine"/>
    <meta property="og:description" content="MONTREAL - Izvršni komitet Svetske anti-doping agencije (WADA) zabranio je učešće sportistima Rusije na svim međunarodnim takmičenjima u naredne četiri"/>
  </head>
  <body>
    <article>
      <h1>WADA suspendovala Rusiju sa svih takmičenja na 4 godine</h1>
      <address><time datetime="2019-12-09T11:02:00+00:00">09 Dec 2019, 11:02</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524186-750x430.jpg"/>
        <figcaption>Foto: Tanjug/freeimages.com, ilustracija</figcaption>
      </figure>
      <p>MONTREAL – Izvršni komitet Svetske anti-doping agencije (WADA) zabranio je učešće sportistima Rusije na svim međunarodnim takmičenjima u naredne četiri godine.</p>
      <p>Kako je saopšteno, WADA je odlučila da kazni ruske sportiste zbog manipulisanja laboratorijskim podacima.</p>
      <p>„Preporuka komiteta za poštovanje pravila organizacije bila je jednoglasno usvojena“, navodi se u saopštenju WADA.</p>
      <p>Rusija je tako izgubila pravo da organizuje međunarodna sportska takmičenja i podnosi zahteve za njihovu organizaciju, a njeni sportisti ne mogu da učestvuju na Olimpijskim igrama i svetskim prvenstvima pod nacionalnom zastavom.</p>
      <p>Izvršni komitet WADA je uveo četvorogodišnju zabranu učestvovanja na međunarodnim svetskim događajima rukovodstvu Olimpijskog i Paraolimpijskog komiteta Rusije.</p>
      <p>(Tanjug)</p>
    </article>
  </body>
</html>