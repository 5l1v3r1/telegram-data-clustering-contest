<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/imar-barisi-odemeleri-icin-son-3-hafta-1289438-ekonomi/"/>
    <meta property="og:site_name" content="Gazete Vatan"/>
    <meta property="article:published_time" content="2019-12-09T11:36:00+00:00"/>
    <meta property="og:title" content="İmar barışı ödemeleri için son 3 hafta"/>
    <meta property="og:description" content="İmar barışına başvuranların Yapı Kayıt Belgesi bedelini yatırma süresinin dolmasına 3 hafta kaldı. Bu haktan faydalanmak isteyenlerin söz konusu bedeli 31 Aralık'a kadar yatırması gerekiyor."/>
  </head>
  <body>
    <article>
      <h1>İmar barışı ödemeleri için son 3 hafta</h1>
      <h2>İmar barışına başvuranların Yapı Kayıt Belgesi bedelini yatırma süresinin dolmasına 3 hafta kaldı. Bu haktan faydalanmak isteyenlerin söz konusu bedeli 31 Aralık'a kadar yatırması gerekiyor.</h2>
      <address>
        <time datetime="2019-12-09T11:36:00+00:00">09 Dec 2019, 11:36</time>
      </address>
      <p>Çevre ve Şehircilik Bakanlığı'nca 31 Aralık 2017'den önce yapılmış,  ruhsatsız veya ruhsat ve eklerine aykırı yapılar için hayata geçirilen imar  barışından faydalanmak için başvuran vatandaşların Yapı Kayıt Belgesi bedelini  yatırma süresi 1 <a href="http://www.gazetevatan.com/arama/?Keyword=Temmuz">Temmuz</a>'da uzatılmıştı.</p>
      <p>Söz konusu sürenin dolmasına 3 hafta kaldı. Bu haktan yararlanmak  isteyenlerin 31 Aralık'a kadar başvuruyu yapması gerekiyor.</p>
      <p>Gayrimenkul Hukuku Enstitüsü Başkanı, avukat Ali Yüksel, AA muhabirine  yaptığı açıklamada, 15 Haziran'da başvuru süresi dolan imar barışına 10 milyon  250 bin vatandaşın başvurduğunu anımsatarak, başvuru süresinin ise 31 Aralık'a  kadar uzatıldığını anımsattı.</p>
      <p>Yüksel, "İmar barışına başvuranların Yapı Kayıt Belgesi bedelinin  yüzde 25'ini 31 Temmuz'a kadar ödemesi gerekiyordu. Kalan yüzde 75'lik kısmın son  ödeme tarihi ise 31 Aralık. Bu süreyi geçirenlerin belgesi iptal edilebilir."  dedi.</p>
      <p>
        <b> "Son günlere bırakmayın"</b>
      </p>
      <p>Ali Yüksel, Çevre ve Şehircilik Bakanlığı yetkililerinden yapılan  açıklamalarda ödeme süresinin kesinlikle uzatılmayacağının belirtildiğini ifade  ederek, "Vatandaşlarımız ödemeleri son günlere bırakmamalı. Milyonlarca kişinin  bu haktan yararlandığı düşünülürse ödeme konusunda son günlerde yoğunluk  yaşanabilir." diye konuştu.</p>
      <p>Tarımsal nitelikli hazine arazilerini kiralayan ya da kullananların bu  arazileri satın almak için başvuracakları son günün de 31 Aralık olduğunu  hatırlatan Yüksel, şunları kaydetti:</p>
      <p>"Hazine'ye ait tarım  arazisi üzerinde kaçak yapılar için eğer imar  barışına başvurulmuşsa bu yapılar yıkılmayacak. Ancak bu yapılar için imar  barışına başvurularak yapı kayıt belgesi alınmamışsa tarım arazisi satın alınsa  bile bina yıkılabilir, kaçak olmaya devam edecek. Satın alınan arazi için  ecrimisil ödemesi ise bitecek."</p>
    </article>
  </body>
</html>