<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/Evrokup/a317063-Partizan-bez-Velickovica-i-Jaramaza-u-Krasnodaru.html"/>
    <meta property="og:site_name" content="Sport Klub"/>
    <meta property="article:published_time" content="2019-12-09T11:55:00+00:00"/>
    <meta property="og:title" content="Partizan bez Veličkovića i Jaramaza u Krasnodaru"/>
    <meta property="og:description" content="U devetom kolu Evrokupa Partizan gostuje Lokomotivi Kubanj, a na tom meču crno-beli će biti bez kapitena Novice Veličkovića i Ognjena Jaramaza."/>
  </head>
  <body>
    <article>
      <h1>Partizan bez Veličkovića i Jaramaza u Krasnodaru</h1>
      <h2>U devetom kolu Evrokupa Partizan gostuje Lokomotivi Kubanj, a na tom meču crno-beli će biti bez kapitena Novice Veličkovića i Ognjena Jaramaza.</h2>
      <address><time datetime="2019-12-09T11:55:00+00:00">09 Dec 2019, 11:55</time> by <a rel="author">Marko Vlahović</a></address>
      <figure>
        <img src="https://sportklub.rs/Picture/171234/jpeg/Novica-Velickovic"/>
        <figcaption>
          <cite>ABA/Partizan NIS</cite>
        </figcaption>
      </figure>
      <p>U utakmici u petak sa Mega Bemaksom Ognjen Jaramaz je bio u sastavu ali nije ulazio u igru. U istoj utakmici kapiten Novica Veličković je igrao 22 minuta i postigao je 17 poena, pa je verovatno odluka trenera Andree Trinkijerija da svog najiskusnijeg igrača odmori do sledećeg vikenda. </p>
      <p>Ekipa Partizana za Krasnodar putuje u utorak ujutru, a Ognjen Jaramaz i Novica Veličković će istog dana u 19 časova biti na otvaranju štanda Partizanove prodavnice u Tržnom centru Ušće u Beogradu. </p>
      <p>Crno-beli putuju u Krasnodar sa skorom 6-2 posle osam kola i dve utakmice pre kraja će se sa Venecijom boriti za prvo mesto u grupi B. Sigurno je da Partizan ne može da padne ispod druge pozicije. Lokomotiva će se na drugoj strani sa novim trenerom Jevgenijem Pašutinom boriti za prolaz u Top16 fazu, a s obzirom na to da imaju skor 3-5 glavni rivali u borbi za pozicije će im biti Tofaš i Ritas. </p>
      <p>Meč Lokomotiva Kubanj - Partizan je u sredu od 18 časova uz direktan prenos na Sport Klubu 1, dok od 17.05 na istom kanalu počinje studio posvećen ovoj utakmici. </p>
    </article>
  </body>
</html>