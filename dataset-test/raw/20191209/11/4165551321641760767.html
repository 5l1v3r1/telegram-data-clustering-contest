<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727644/insp-chavdar-kochev-patna-politsiya-do-15-dekemvri-shte-teche-politseyska-operatsiya-po-kontrol-na-vodachite-za-shofirane-sled-upotreba-na-alkohol-i-narkotichni-veshtestva.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T11:21:00+00:00"/>
    <meta property="og:title" content="Инсп. Чавдар Кочев, „Пътна полиция“: До 15 декември ще тече полицейска операция по контрол на водачите за шофиране след употреба на алкохол и наркотични вещества"/>
    <meta property="og:description" content="София. Във връзка с членството на страната ни в международната организация на службите от „Пътна полиция“ – TISPOL, от днес до 15 декември започва специализирана полицейска операция по контрол на водачите за шофиране след употреба на алкохол и наркотични вещества. Това каза инспектор Чавдар Кочев от Отдел „Пътна полиция“ при ГД „Национална полиция“ по време на брифинг на старта на"/>
  </head>
  <body>
    <article>
      <h1>Инсп. Чавдар Кочев, „Пътна полиция“: До 15 декември ще тече полицейска операция по контрол на водачите за шофиране след употреба на алкохол и наркотични вещества</h1>
      <address><time datetime="2019-12-09T11:21:00+00:00">09 Dec 2019, 11:21</time> by <a rel="author">Агенция "Фокус"</a></address>
      <p><b><i>София. </i></b>Във връзка с членството на страната ни в международната организация на службите от „Пътна полиция“ – TISPOL, от днес до 15 декември започва специализирана полицейска операция по контрол на водачите за шофиране след употреба на алкохол и наркотични вещества. Това каза инспектор Чавдар Кочев от Отдел „Пътна полиция“ при ГД „Национална полиция“ по време на брифинг на старта на акция по контрол на водачите за шофиране след употреба на алкохол и наркотични вещества, предаде репортер на <b>Агенция „Фокус“</b>. Това е втората такава операция за годината. <br/>„Предишната операция се проведе през юни месец, когато бяха установени 260 водачи на МПС, които са употребили алкохол и наркотични вещества“, припомни той. <br/><br/>Във връзка с вчерашния студентски празник са били установени 15 тежки ПТП с водачи, които са употребили алкохол, като няма данни за водачи, управлявали автомобили след употреба на наркотични вещества. <br/>Ще се извършва и проверка за редовността на документите на водачите, за технически преглед и сключена застраховка „Гражданска отговорност“. <br/><br/>Съветите към водачите в условията на мъгла, каквато има през последните дни, са да се проявява по-голяма предпазливост на пътя. <br/>„Вече се шофира при зимни условия, сутрин температурите са ниски, има мъгла и образуване на поледици, които водят до тежки последствия при непредпазливост от страна на водачите“, добави инспектор Кочев. <br/>Наказанията за шофиране в нетрезво състояние варират в зависимост от употребата на алкохол. <br/>„От долната граница от 0,5 промила до 1,2 е спиране на автомобила и отнемане на регистрацията, административно санкция от 500 до 1 000 лева и лишаване на водача от правоуправление от 6 месеца до 1 година, като от 1,2 вече сме в хипотезата на Наказателния кодекс, като там в зависимост от тежестта на нарушението може да се стигне до лишаване на свобода от 5 години“, припомни инспекторът. <br/>Теодора ПАВЛОВА</p>
    </article>
  </body>
</html>