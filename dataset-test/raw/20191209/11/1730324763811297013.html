<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/252088/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T11:07:24+00:00"/>
    <meta property="og:title" content="ศึกษามาตรการเยียวยา ‘รถบรรทุก’ หากจำกัดเวลาวิ่งทำต้นทุนพุ่งจริง"/>
    <meta property="og:description" content="“ศักดิ์สยาม” สั่ง “สนข.” ศึกษามาตรการเยียวยา “รถบรรทุก” หากนโยบายจำกัดเวลาวิ่งทำต้นทุนพุ่งจริง ขณะเดียวกันประสานตำรวจ แก้กฎหมายเพิ่มความเร็วรถเป็น 120 กม./ชม."/>
  </head>
  <body>
    <article>
      <h1>ศึกษามาตรการเยียวยา ‘รถบรรทุก’ หากจำกัดเวลาวิ่งทำต้นทุนพุ่งจริง</h1>
      <address><time datetime="2019-12-09T11:07:24+00:00">09 Dec 2019, 11:07</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>“ศักดิ์สยาม” สั่ง “สนข.” ศึกษามาตรการเยียวยา “รถบรรทุก” หากนโยบายจำกัดเวลาวิ่งทำต้นทุนพุ่งจริง ขณะเดียวกันประสานตำรวจ แก้กฎหมายเพิ่มความเร็วรถเป็น 120 กม./ชม.</b>
      </p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%A8%E0%B8%B1%E0%B8%81%E0%B8%94%E0%B8%B4%E0%B9%8C%E0%B8%AA%E0%B8%A2%E0%B8%B2%E0%B8%A1-%E0%B8%8A%E0%B8%B4%E0%B8%94%E0%B8%8A%E0%B8%AD%E0%B8%9A-4596%E0%B8%81%E0%B8%AB%E0%B8%94.jpg"/>
      </figure>
      <p>นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยถึงมาตรการจำกัดเวลาวิ่งรถบรรทุกขนาด 10 ล้อขึ้นไป เพื่อแก้ไขปัญหาการจราจรติดขัดในเขตกรุงเทพฯ และปริมณฑลว่า กระทรวงคมนาคมจะขอทบทวนรายละเอียดของมาตรการดังกล่าวให้รอบครอบอีกครั้ง เนื่องจากสหพันธ์การขนส่งทางบกแห่งประเทศไทยร้องเรียนว่า มาตรการนี้อาจจะส่งผลกระทบเป็นวงกว้าง</p>
      <p>โดยตนได้สั่งการให้สำนักงานนโยบายและแผนการขนส่งและจราจร (สนข.) กลับไปศึกษาเปรียบเทียบผลดีและผลเสียที่จะเกิดขึ้นต่อการจราจร ระบบโลจิสติกส์ และระบบเศรษฐกิจใหม่ รวมถึงหามาตรการเยียวยาผู้ประกอบการขนส่งหากกระทรวงคมนาคมมีการปรับเวลาวิ่งจนผู้ประกอบการได้รับผลกระทบ ว่าจะช่วยเหลืออย่างไรได้บ้าง เช่น หากพบว่าการปรับเปลี่ยนเวลาวิ่งทำให้ต้นทุนขนส่งผู้ประกอบการเพิ่มขึ้นจริง กระทรวงคมนาคมอาจจะต้องเจรจากับกระทรวงพลังงานขอให้สนับสนุนน้ำมันราคาพิเศษให้แก่ผู้ประกอบการ โดยให้ สนข.จะนำผลการศึกษามาเสนอให้กระทรวงพิจารณาภายใน 30 วัน</p>
      <figure>
        <img src="https://www.thebangkokinsight.com/wp-content/uploads/2019/08/fig-16-08-2019_11-52-53.jpg"/>
      </figure>
      <p>นายศักดิ์สยามกล่าวถึงมาตรการปรับเพิ่มความเร็วรถเป็น 120 กิโลเมตรต่อชั่วโมง บนถนน 4 ช่องจราจรว่า  กระทรวงคมนาคมได้ร่วมหารือกับสำนักงานตำรวจแห่งชาติ เพื่อปรับแก้ไขกฎหมาย พ.ร.บ.จราจรทางบก พ.ศ. 2522 พ.ร.บ. การขนส่ง พ.ศ.2522 และพ.ร.บ.ทางหลวง พ.ศ. 2535 ให้สามารถปรับเพิ่มความเร็วรถบนถนนที่มีช่องจราจรตั้งแต่ 4 ซ่องขึ้นไป จากไม่เกิน 90 กิโลเมตรต่อชั่วโมง เป็นไม่เกิน 120 กิโลเมตรต่อชั่วโมง คาดว่าจะเสนอผลสรุปให้คณะกรรมการจัดระบบการจราจรทางบก (คจร.) พิจารณาอนุมัติได้ภายใน1เดือน</p>
      <p>ส่วนมาตรการให้รางวัลสินบนนำจับ 50% ของค่าปรับ แก่ประชาชนที่แจ้งเบาะแสและส่งหลักฐานการกระทำความผิดกฎหมายจรจาบนท้องถนนนั้น วันนี้ (9 ธ.ค.) กรมการขนส่งทางบก (ขบ.) ได้ออกประกาศหลักเกณฑ์เกี่ยวกับการให้รางวัลนำจับแล้ว โดยมาตรการเริ่มมีผลบังคับใช้แล้วตั้งแต่วันนี้เป็นต้นไป</p>
      <ul>
        <li>
          <a href="https://www.thebangkokinsight.com/193180/">‘รถบรรทุก’ โวย! จำกัดเวลาวิ่งแค่ 4 ชั่วโมง สะเทือนเศรษฐกิจ ก่อสร้างภาครัฐล่าช้าแน่</a>
        </li>
        <li>
          <a href="https://www.thebangkokinsight.com/193152/">‘ศักดิ์สยาม’ ลุยจัดโซนนิ่งรถบรรทุก 10 ล้อ วิ่งในกรุงเทพฯ ได้แค่ 4 ชั่วโมงต่อวัน</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F252088%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/252124/"/>
        <a href="https://www.thebangkokinsight.com/252120/"/>
        <a href="https://www.thebangkokinsight.com/252102/"/>
        <a href="https://www.thebangkokinsight.com/252075/"/>
      </related>
    </article>
  </body>
</html>