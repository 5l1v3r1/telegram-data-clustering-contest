<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427362/allazei-stash-h-toyrkikh-aktofylakh-se-epifylakh-to-limeniko"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T11:15:01+00:00"/>
    <meta property="og:title" content="Αλλάζει στάση η τουρκική ακτοφυλακή - Σε επιφυλακή το λιμενικό"/>
    <meta property="og:description" content="Αλλαγή στάσης αναφορικά με τις ανταποκρίσεις σε κλήσεις ελλήνων λιμενικών σε περίπτωση εντοπισμού λέμβων που θεωρούνται ύποπτες για μεταφορά προσφύγων και μεταναστών παρατηρείται, σύμφωνα με πληροφορίες, από την τουρκική ακτοφυλακή τις τελευταίες ημέρες."/>
  </head>
  <body>
    <article>
      <h1>Αλλάζει στάση η τουρκική ακτοφυλακή - Σε επιφυλακή το λιμενικό</h1>
      <address>
        <time datetime="2019-12-09T11:15:01+00:00">09 Dec 2019, 11:15</time>
      </address>
      <p>
        <b>Αλλαγή στάσης αναφορικά με τις ανταποκρίσεις σε κλήσεις ελλήνων λιμενικών σε περίπτωση εντοπισμού λέμβων που θεωρούνται ύποπτες για μεταφορά προσφύγων και μεταναστών παρατηρείται, σύμφωνα με πληροφορίες, από την τουρκική ακτοφυλακή τις τελευταίες ημέρες.</b>
      </p>
      <p>Όπως σημείωναν στελέχη του Λιμενικού Σώματος – Ελληνική Ακτοφυλακή, ο βαθμός ανταπόκρισης των Τούρκων συναδέλφων τους σε συνδυασμό και με τις καιρικές συνθήκες που επικρατούν στο Αιγαίο διαμορφώνουν τον αριθμό των αφίξεων στα ελληνικά νησιά. Πρόσθεταν ωστόσο με νόημα πως η συμπεριφορά των μελών της τουρκικής ακτοφυλακής δεν είναι ίδια όλες τις περιόδους.</p>
      <p>Υπενθυμίζεται πως το θέμα έθιξε πρόσφατα κατά τη συνάντηση που είχε στο Λονδίνο ο Έλληνας πρωθυπουργός Κυριάκος Μητσοτάκης με τον πρόεδρο της Τουρκίας Ρετζέπ Ταγίπ Ερντογάν.</p>
      <p>Εν τω μεταξύ, από τις 07.00 της Παρασκευής έως τις 07.00 χθες έγιναν διασώσεις 156 προσφύγων και μεταναστών, ενώ κατεγράφησαν οι αποβιβάσεις στα ελληνικά νησιά 166 ατόμων. Ακόμη στον Πειραιά έφτασαν με το πλοίο «Διαγόρας» 57 πρόσφυγες από Μυτιλήνη και μεταφέρθηκαν σε δομές φιλοξενίας.</p>
      <p>Επιπλέον, όπως αναφέρουν οι ίδιες πληροφορίες, δεν έχουν δοθεί νέες εντολές στα πληρώματα των σκαφών του Λ.Σ-ΕΛ.ΑΚΤ. που περιπολούν στη θαλάσσια περιοχή από την Αλεξανδρούπολη ως τα Δωδεκάνησα αναφορικά με τη διαχείριση ενός «θερμού» επεισοδίου.</p>
      <p>«Οι λιμενικοί που βρίσκονται στην πρώτη γραμμή είναι επαγγελματίες και γνωρίζουν πάρα πολύ καλά πώς να αντιδράσουν σε περίπτωση που θεωρήσουν πως είμαστε κοντά σε ένα επεισόδιο, όπως αυτό που είχε συμβεί με τον εμβολισμό του ΠΑΘ «Γαύδος».</p>
      <p>Βρίσκονται διαρκώς σε επιφυλακή και ετοιμότητα καθ’ όλη τη διάρκεια του 24ωρου» έλεγαν χαρακτηριστικά στελέχη του Λιμενικού τα οποία βρίσκονται εν αναμονή των επίσημων ανακοινώσεων για τον τρόπο λειτουργίας και έναρξης του Ενιαίου Φορέα Διαχείρισης Συνόρων που εξήγγειλε πριν λίγο καιρό ο συντονιστής για τη διαχείριση του προσφυγικού και υφυπουργός Άμυνας Αλκιβιάδης Στεφανής.</p>
      <p>
        <i>(Από το “Βήμα”)</i>
      </p>
    </article>
  </body>
</html>