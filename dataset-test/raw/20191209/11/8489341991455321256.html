<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811049/%D8%AA%D9%88%D8%B6%DB%8C%D8%AD-%D9%85%D9%82%D8%A7%D9%85-%D9%85%D8%B3%D8%A6%D9%88%D9%84-%D8%AF%D8%B1%D8%A8%D8%A7%D8%B1%D9%87-%DA%AF%D9%88%D8%B4%D8%AA-%DA%86%D8%B1%D8%AE%E2%80%8C%DA%A9%D8%B1%D8%AF%D9%87-%D8%BA%DB%8C%D8%B1%D8%A8%D9%87%D8%AF%D8%A7%D8%B4%D8%AA%DB%8C-%D9%81%D8%B1%D9%88%D8%B4%D9%86%D8%AF%DA%AF%D8%A7%D9%86-%D8%A8%D8%A7%DB%8C%D8%AF-%DA%AF%D9%88%D8%B4%D8%AA-%D8%B1%D8%A7-%D8%AF%D8%B1-%D8%AD%D8%B6%D9%88%D8%B1-%D9%85%D8%B4%D8%AA%D8%B1%DB%8C-%DA%86%D8%B1%D8%AE-%DA%A9%D9%86%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T11:24:00+00:00"/>
    <meta property="og:title" content="توضیح مقام مسئول درباره گوشت چرخ‌کرده غیربهداشتی / فروشندگان باید گوشت را در حضور مشتری چرخ کنند"/>
    <meta property="og:description" content="مدیرکل دفتر نظارت بر بهداشت عمومی و مواد غذایی سازمان دامپزشکی کشور با توضیح ماجرای کلیپ‌های گوشت چرخ‌کرده غیربهداشتی منتشر شده در فضای مجازی از طرح ملی ارتقای کیفیت بهداشتی گوشت مرغ از اول دی ماه در کشور خبر داد."/>
  </head>
  <body>
    <article>
      <h1>توضیح مقام مسئول درباره گوشت چرخ‌کرده غیربهداشتی / فروشندگان باید گوشت را در حضور مشتری چرخ کنند</h1>
      <h2>مدیرکل دفتر نظارت بر بهداشت عمومی و مواد غذایی سازمان دامپزشکی کشور با توضیح ماجرای کلیپ‌های گوشت چرخ‌کرده غیربهداشتی منتشر شده در فضای مجازی از طرح ملی ارتقای کیفیت بهداشتی گوشت مرغ از اول دی ماه در کشور خبر داد.</h2>
      <address>
        <time datetime="2019-12-09T11:24:00+00:00">09 Dec 2019, 11:24</time>
      </address>
      <p>به گزارش گروه اقتصادی خبرگزاری دانشجو، اخیراً ویدئویی در فضای مجازی منتشر می‌شود که برای درست کردن گوشت چرخ‌کرده همه جور ضایعات گوشتی از جمله مرغ درسته و کامل به همراه پر، پا، ناخن و امعا وا حشاء را داخل دستگاه چرخ گوشت می‌ریزند. این ویدئو نگرانی زیادی را بین مردم ایجاد کرده است. به همین دلیل با سامد برومندفر مدیرکل دفتر نظارت بر بهداشت عمومی و مواد غذایی سازمان دامپزشکی کشور صحبت کردیم. <br/><br/>وی در توضیح این کلیپ گفت: کلیپ‌های این چنینی و حتی مشابه آن نیز در فضای مجازی منتشر می‌شود و باعث نگرانی مردم می‌شود؛ اگرچه تقلب را رد نمی‌کنم، اما ما هرچه تلاش کردیم هیچ سرنخی از آن‌ها پیدا نکردیم.<br/><br/>مدیرکل دفتر نظارت بر بهداشت عمومی و مواد غذایی سازمان دامپزشکی کشور با بیان اینکه این کلیپ‌ها بیشتر مونتاژ هستند، گفت: کسانی که این کلیپ‌ها را در فضای مجازی توزیع می‌کنند تنها قصد ایجاد تشویش و نگرانی بین مردم را دارند.<br/><br/>برومندفر در پاسخ به اینکه آیا شما بر محصولات و فرآورده‌های گوشتی که در فروشگاه‌ها به فروش می‌رسند نظارت دارید، گفت: بله اکیپ‌های نظارتی بر این موارد نظارت دارند و گوشت چرخ‌کرده شناسنامه‌دار و حاوی کد اطلاعاتی است و اگر مواردی باشد که مردم ببینند که گوشت چرخ‌کرده حاوی این اطلاعات نیست باید گزارش دهند.<br/><br/><b>* فروشندگان باید گوشت را در حضور مشتری چرخ کنند</b><br/><br/>خبرنگاری پرسید در قصابی‌ها و فروشگاه‌های کوچک، گوشت چرخ‌کرده آماده به فروش می‌رود و قیمت آن‌ها حدود ۲۰ هزار تومان از قیمت گوشت پایین‌تر است و این دلیل روشنی است که این گوشت‌های چرخ‌کرده با چیز‌های دیگری مخلوط شده‌اند که چنین ارزانتر نسبت به گوشت فروخته می‌شود، گفت: بله، مردم باید خودشان فکر کنند که اگر قیمت گوشت چرخ‌کرده پایین است پس ایرادی دارد و فروشندگان حتماً باید در حضور مشتری گوشت را چرخ کنند و حق ندارند قبلاً آن را آماده کرده و در ویترین بگذارند.<br/><br/>خبرنگاری پرسید به هر حال شاید بیش از ۹۰ درصد گوشت‌های چرخ‌کرده که در قصابی‌ها و فروشگاه‌های کوچک به فروش می‌رود از قبل آماده می‌شوند، اگر شما مسؤول نظارت بر این فرآورده‌های گوشتی هستید چرا با آن‌ها برخورد نمی‌کنید، گفت: این‌ها باید فرهنگ‌سازی شود ما نمی‌توانیم برای همه فروشگاه‌ها یک بازرس و ناظر بگذاریم تا با آن‌ها برخورد کند و این در سطح کشور شاید اتفاق بیفتد و نیرو‌های ما برای مقابله با تک‌تک آن‌ها کافی نیست.<br/><br/><b>* مردم موارد تخلف را به شماره ۱۵۱۲ اطلاع دهند</b><br/><br/>وی افزود: مردم باید خودشان هوشیار باشند و چنین محصولاتی را خریداری نکنند و مغازه‌داران هم حتماً باید در حضور مشتری گوشت را چرخ کنند؛ البته در فروشگاه‌های بزرگ هم گوشت چرخ‌کرده بسته‌بندی شده و شناسنامه‌دار و حاوی کد شناسایی وجود دارد که مردم می‌توانند از آن‌ها استفاده کنند.<br/><br/>برومندفر تأکید کرد مردم خودشان باید هوشیار باشند و در صورت مشاهده موارد خلاف در محصولات غذایی گوشت و مرغ با شماره ۱۵۱۲ که سامانه کشوری است اطلاع بدهند یا پیغام بگذارند که در اسرع وقت به آن رسیدگی خواهد شد.<br/><br/>وی در پاسخ به اینکه در طی یک سال گذشته چند مورد پرونده تخلف در این باره بوده که شما با آن‌ها مقابله کرده‌اید، گفت: آمار دقیق الان وجود ندارد و باید آماده کنم.<br/><br/><b>* طرح ملی ارتقای کیفیت بهداشتی گوشت مرغ از اول دی ماه اجرا می‌شود</b><br/><br/>مدیرکل دفتر نظارت بر بهداشت عمومی و مواد غذایی سازمان دامپزشکی کشور در پاسخ به اینکه قرار بود رتبه‌بندی کشتارگاه‌های مرغ انجام شود این کار در چه مرحله‌ای است، گفت: از اول دی ماه طرح ملی ارتقای کیفیت بهداشتی گوشت مرغ در سراسر کشور اجرا خواهد شد؛ بر این اساس کشتارگاه‌های مرغ کشور که حدود ۲۲۰ واحد کشتارگاه صنعتی طیور است به رتبه‌های B.، A. و A. پلاس که با نوار‌های رنگی نارنجی، آبی و سبز مشخص است، تقسیم‌بندی شده‌اند. <br/><br/>وی ادامه داد: این رتبه‌بندی نشان می‌دهد که وضعیت کشتارگاه و مرغ‌هایی که بسته‌بندی می‌کند به چه شکلی است. مثلاً A. نشان می‌دهد که تخلیه اتوماتیک مرغ انجام شده و بسته‌بندی کامل و بهداشتی است. A. پلاس نشان می‌دهد که علاوه بر تخلیه اتوماتیک، قطعه‌بندی و بسته‌بندی هم انجام شده و تاریخ مصرف آن هم قید شده است و B. نشان‌دهنده بسته‌بندی مناسب مرغ است.<br/><br/>وی در پاسخ به اینکه تفاوت قیمت‌ها چگونه است، گفت: هر کدام از رتبه بندی‌ها از B. تا A. پلاس ۵ درصد به قیمت آن اضافه خواهد شد که البته سازمان دامپزشکی کشور تنها به موارد بهداشتی آن نظارت دارد و قیمت در اختیار این سازمان نیست. <br/><br/>برومندفر خبر داد که از سال بعد ساماندهی گوشت قرمز هم در کشور اجرایی خواهد شد.</p>
    </article>
  </body>
</html>