<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/12/obchod-play-ma-problem-s-vyhladavanim-nezobrazuje-nove-aplikacie-a-hry/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-12-09T11:06:13+00:00"/>
    <meta property="og:title" content="Obchod Play má problém s vyhľadávaním, nezobrazuje nové aplikácie a hry"/>
    <meta property="og:description" content="Vývojári aplikácií a hier odhalili v obchode Play pomerne závažnú chybu, ktorá ovplyvňuje vyhľadávanie obsahu. Nové aplikácie a hry vyhľadávanie nezobrazí."/>
  </head>
  <body>
    <article>
      <h1>Obchod Play má problém s vyhľadávaním, nezobrazuje nové aplikácie a hry</h1>
      <h2>Indexácia nefunguje dobre.</h2>
      <address><time datetime="2019-12-09T11:06:13+00:00">09 Dec 2019, 11:06</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Vývojári aplikácií a hier odhalili v obchode Play pomerne závažnú chybu, ktorá ovplyvňuje vyhľadávanie obsahu. Vo výsledkoch vyhľadávania sa nezobrazuje nový obsah aj napriek tomu, že zadáte jeho presný názov. </b>
      </p>
      <p>K aplikáciám a hrám, ktoré boli do obchodu Play pridané len čerstvo, sa teda užívateľ dostane viac-menej len cez priamy odkaz. Nový obsah je tak v nevýhode oproti obsahu, ktorý sa v Google Play nachádza dlhšie.</p>
      <p>Ako príklad poslúži nová mobilná hra „Deliver The Duck Water Game“. Ak tento názov zadáte do vyhľadávania v obchode Play, hru vám nezobrazí. Len súvisiaci obsah. To, že hra sa v obchode Play skutočne nachádza, môžete zistiť <a href="https://andauth.co/DeliverTheDuck">v tomto odkaze</a>.</p>
      <figure>
        <img src="https://www.techbyte.sk/wp-content/uploads/2019/12/obchod-play-1.jpg"/>
      </figure>
      <p>Zaujímavosťou je, že sa hra zobrazí až potom, čo kľúčové slová zadáte v takomto formáte – „Deliver_The_Duck“. Zdá sa, že ide o chybu v algoritmoch a nie úmysel. Asi neexistuje dôvod, na základe ktorého by Google nové aplikácie a hry vo výsledkoch vyhľadávania úmyselne skrýval.</p>
      <p><a href="https://www.androidauthority.com/hidden-android-apps-1063722/">Android Authority</a> odkazuje na <a href="https://support.google.com/googleplay/thread/15162444?msgid=15162444">stránku technickej podpory Google</a>, kde vývojári na problém hromadne poukazujú. V tejto chvíli sa vo vlákne diskusie nachádza viac ako 200 príspevkov.</p>
      <p>Podľa <a href="https://issuetracker.google.com/issues/145040410">Google Issue Tracker</a> sa už problémom zaoberajú vývojári spoločnosti Google. Snáď situáciu ozrejmia a hlavne napravia čo najskôr.</p>
    </article>
  </body>
</html>