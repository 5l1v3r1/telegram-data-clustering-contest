<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/252096/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T11:36:02+00:00"/>
    <meta property="og:title" content="จีนตั้ง ‘บริษัทท่อส่งน้ำมันแห่งชาติ’ เดินหน้าแผนยกเครื่องพลังงานครั้งใหญ่"/>
    <meta property="og:description" content="จีนประกาศตั้งบริษัทท่อส่งน้ำมัน และก๊าซธรรมชาติแห่งชาติ ตามแผนการที่วางไว้มาเป็นเวลานาน ถือเป็นการเริ่มต้นยกเครื่องพลังงานครั้งใหญ่ของประเทศอย่างเป็นทางการ ภายใต้เป้าหมาย ที่จะรักษาระดับการจัดหาไว้ให้เพียงพอกับความต้องการพลังงานที่เพิ่มขึ้น"/>
  </head>
  <body>
    <article>
      <h1>จีนตั้ง ‘บริษัทท่อส่งน้ำมันแห่งชาติ’ เดินหน้าแผนยกเครื่องพลังงานครั้งใหญ่</h1>
      <address><time datetime="2019-12-09T11:36:02+00:00">09 Dec 2019, 11:36</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>จีนประกาศตั้งบริษัทท่อส่งน้ำมัน และก๊าซธรรมชาติแห่งชาติ ตามแผนการที่วางไว้มาเป็นเวลานาน ถือเป็นการเริ่มต้นยกเครื่องพลังงานครั้งใหญ่ของประเทศอย่างเป็นทางการ ภายใต้เป้าหมาย ที่จะรักษาระดับการจัดหาไว้ให้เพียงพอกับความต้องการพลังงานที่เพิ่มขึ้น</p>
      <figure>
        <img src="https://www.thebangkokinsight.com/wp-content/uploads/2019/12/000_EI9V6.jpg"/>
      </figure>
      <p>สำนักข่าวซินหัวของจีน รายงานในวันนี้ (9 ธ.ค.)ว่า การเคลื่อนไหวดังกล่าว ถือเป็นขั้นตอนสำคัญในความพยายามของจีน ที่จะปฏิรูปภาคน้ำมัน และก๊าซธรรมชาติครั้งใหญ่</p>
      <p>ตามแผนการที่วางไว้ รัฐบาลจีนจะทำการควบรวมกิจการเครือข่ายพลังงาน ที่ 3 บริษัทยักษ์ใหญ่ของรัฐบริหารงานอยู่มาอยู่ในบริษัทที่ตั้งขึ้นมาใหม่ ซึ่งถือเป็นขั้นตอนสำคัญที่จะขจัดกำแพงต่างๆ ที่เป็นอุปสรรคต่อการผลิตน้ำมันในประเทศ และช่วยหนุนความพยายามที่จะเพิ่มการใช้ก๊าซธรรมชาติ เพื่อให้มาแทนที่ถ่านหิน</p>
      <p>ปิโตรไชน่า โค บริษัทจดทะเบียนในเครือซีเอ็นพีซี ที่ครองเครือข่ายพลังงานในจีนไว้มากถึง 70% จะถือหุ้นในบริษัทควบรวมกิจการใหม่นี้ 30% โดยมีบริษัทซิโนเปค ถือหุ้น 20% และ ซีนุคถือหุ้น 10% โดยที่คณะกรรมการกำกับดูแล และบริหารทรัพย์สินของรัฐบาลจีน (เอสเอเอสเอซี) จะเป็นผู้ถือหุ้นที่เหลือ 40%</p>
      <p>ทางด้านนายนีล เบอเวอริดข์ นักวิเคราะห์จากแซนฟอร์ด ซี เบิร์นสไตน์ แอนด์ โค ชี้ว่า การพัฒนาหลักในเรื่องนี้ ที่หลายฝ่ายจับตามองเป็นพิเศษ คือ มูลค่าสินทรัพย์ของบริษัทควบรวมกิจการใหม่ ซึ่งอาจต้องรอเวลาประมาณ 9 เดือน กว่ารายละเอียดต่างๆ จะออกมา แบบเดียวกับเมื่อครั้งที่จีนดำเนินการปฏิรูปภาคโทรคมนาคม เมื่อปี 2558 ที่ทำให้เกิดบริษัทไชน่า ทาวเวอร์ คอร์ป ขึ้นมา</p>
      <p>ทั้งนี้ จีนมีแผนจัดตั้งบริษัทท่อส่งน้ำมันแห่งชาติมาตั้งแต่อย่างน้อยในปี 2557 และเรื่องนี้ยังเป็นส่วนหนึ่งในการขับเคลื่อนของประธานาธิบดีสี จิ้นผิง ที่จะทำให้กิจการรัฐมีการดำเนินงานที่กระชับมากขึ้น โดยรัฐบาลจีนกำลังหาทางที่จะกระตุ้นการจัดจำหน่ายก๊าซธรรมชาติ และการสำรวจต้นน้ำให้มากขึ้น ด้วยการเปลี่ยนแปลงการเป็นเจ้าของจากผู้ผลิตที่แข่งขันกันอยู่ ให้มาเป็นผู้ดำเนินการรายเดียว ที่จะทำให้การตัดสินใจอยู่บนพื้นฐานของความต้องการพลังงานของชาติโดยรวม</p>
      <p>การปฏิรูปที่เกิดขึ้น ยังถูกออกแบบมาเพื่อช่วยเหลือบริษัทเอกชนขนาดเล็ก หรือบริษัทต่างชาติ ที่ไม่สามารถเข้าถึงโครงสร้างพื้นฐานได้ ทั้งที่มาจากการโดนขัดขวาง และมีราคาแพงเกินไป เพราะการควบรวมกิจการของ 3 บริษัทยักษ์เข้าด้วยกันนี้ จะทำให้บริษัทอื่นๆ สามารถเข้าถึงทรัพยาการ และเคลื่อนย้ายการจัดหาไปยังสถานที่ที่ต้องการได้</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F252096%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/252177/"/>
        <a href="https://www.thebangkokinsight.com/252169/"/>
        <a href="https://www.thebangkokinsight.com/252132/"/>
        <a href="https://www.thebangkokinsight.com/252049/"/>
      </related>
    </article>
  </body>
</html>