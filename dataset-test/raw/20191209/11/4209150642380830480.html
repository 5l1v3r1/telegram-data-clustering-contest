<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Eurodzast-Krijumcarima-kokaina-suditi-u-Hrvatskoj/572719?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T11:50:06+00:00"/>
    <meta property="og:title" content="Eurodžast: Krijumčarima kokaina suditi u Hrvatskoj"/>
    <meta property="og:description" content="ZAGREB - U okviru dogovora s predstavnicima nadležnih tijela svih zemalja koje su učestvovale u akciji ''Familia'' i Eurodžasta, ocijenjeno je da se kazneni postupak protiv krijumčara 600 kilograma kokaina iz Južne Amerike u Evropu i Daleki istok treba voditi uglavnom u Hrvatskoj, saopštio je Uskok."/>
  </head>
  <body>
    <article>
      <h1>Eurodžast: Krijumčarima kokaina suditi u Hrvatskoj</h1>
      <address><time datetime="2019-12-09T11:50:06+00:00">09 Dec 2019, 11:50</time> by <a rel="author">Fena</a></address>
      <p>ZAGREB - U okviru dogovora s predstavnicima nadležnih tijela svih zemalja koje su učestvovale u akciji ''Familia'' i Eurodžasta, ocijenjeno je da se kazneni postupak protiv krijumčara 600 kilograma kokaina iz Južne Amerike u Evropu i Daleki istok treba voditi uglavnom u Hrvatskoj, saopštio je Uskok.</p>
      <p>''Hrvatska ima najbolju procesnu poziciju za kazneni progon organizirane kriminalne grupe čiji su pripadnici, među kojima i hrvatski državljanin, uhapšeni u julu u prevozu 600 kilograma kokaina'', zaključeno je na sastanku u Eurodžastu na kojem su, uz predstavnike Uskoka, učestvovali češki, italijanski, francuski i švajcarski tužioci.</p>
      <p>U dijelu međunarodne akcije u Baselu su 13. jula uhapšeni crnogorski državljanin Mihael Doković, češki državljanin Aleš Sokolik i hrvatski državljanin Silvio Beljević, a koji su u npvembrz izručeni Hrvatskoj. Okrivljene, zajedno s još pet osoba, terete za zločinačko udruživanje, krijumčarenje droge, zloupotrebu položaja i vlasti, krivotvorenje isprava i nedozvoljeno posjedovanje oružja, prenosi Hina.</p>
      <p>Dokoviću se stavlja na teret da je ustrojio zločinačku organizaciju koja je mlaznjacima krijumčarila velike količine kokaina iz Južne Amerike u Evropu i Daleki istok. Doković je rođen kao Iljmija Frključić u Podgorici, a otad je koristio brojne pseudonime te je u više navrata bio predmet obrade američkih bezbjednosnih službi. </p>
      <p>O Dokoviću su u nekoliko navrata pisali američki mediji koji ističu da je on jedna od prvih osoba koja se u SAD bavila računarskim prevarama, a povezivali su ga i sa grupom koja je odgovorna za podmetanje požara, prevare s osiguranjima i bankovne prevare, krađe pošiljki, trgovinu drogom i pljačke draguljarnica.</p>
      <p>Izručenjem tri okrivljenika iz Švajcarske, Hrvatskoj je u ovom trenutku dostupno petero okrivljenika iz ovog predmeta, a traže se još dvije osobe iz Srbije i jedna osoba iz BiH.</p>
      <p>Srbija je pokrenula postupak ustupa kaznenog progona Hrvatskoj u odnosu na kazneni predmet koji je formirala za potrebe ove operativne akcije. Kazneni postupak povodom operativne akcije ''Familia'' provodi se i u Češkoj i to protiv češkog državljanina, preostalog pripadnika ove kriminalne grupacije, uhapšenog u toj zemlji.</p>
      <p>Operativnu akciju ''Familia'' realizovala su nadležna tijela Hrvatske u saradnji s nadležnim tijelima Češke, Srbije, Švicarske i Francuske. Doprinos tijekom istrage dale su Slovenija, Belgija i Holandija, a saradnja je ostvarena i s Italijom.</p>
      <p>Provedba ove složene akcije na teritoriji više država rezultirala je i zapljenama milion evra u gotovini i luksuznih predmeta u vrijednosti od nekoliko stotina hiljada evra pronađenih u Dokovićevom automobilu i kući u zagrebačkim Šestinama. Na osnovu rezultata ove operativne akcije u Hong Kongu je pronađen i oduzet još 421 kilogram kokaina.</p>
    </article>
  </body>
</html>