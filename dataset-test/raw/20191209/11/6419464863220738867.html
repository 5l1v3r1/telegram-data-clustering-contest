<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/syriza-enimerosi-toy-laoy-gia-ta-krisima-zitimata-sta-ellinotoyrkika/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-12-09T11:01:05+00:00"/>
    <meta property="og:title" content="ΣΥΡΙΖΑ: Ενημέρωση του λαού για τα κρίσιμα ζητήματα στα ελληνοτουρκικά"/>
    <meta property="og:description" content="Ζητήματα χειρισμού της κυβέρνησης σε σχέση με τις πρόσφατες εξελίξεις στα ελληνοτουρκικά θέτει ο ΣΥΡΙΖΑ, με σημερινή ανακοίνωση του γραφείου Τύπου."/>
  </head>
  <body>
    <article>
      <h1>ΣΥΡΙΖΑ: Ενημέρωση του λαού για τα κρίσιμα ζητήματα στα ελληνοτουρκικά</h1>
      <address>
        <time datetime="2019-12-09T11:01:05+00:00">09 Dec 2019, 11:01</time>
      </address>
      <p>Ζητήματα χειρισμού της <b><a href="https://neaselida.gr/tag/kyvernisi/">κυβέρνησης</a> </b>σε σχέση με τις πρόσφατες εξελίξεις στα ελληνοτουρκικά θέτει ο <a href="https://neaselida.gr/tag/syriza/"><b>ΣΥΡΙΖΑ</b></a>, με σημερινή ανακοίνωση του γραφείου Τύπου.</p>
      <p>«Τα θέματα της εξωτερικής πολιτικής, ιδιαίτερα σε κρίσιμες στιγμές, καλό είναι να κρατιούνται μακριά από την κομματική αντιπαράθεση. Όσο, όμως, αποτελεί ευθύνη της αξιωματικής αντιπολίτευσης να τηρεί αυτόν τον κανόνα, άλλο τόσο αποτελεί και υποχρέωσή της να απαιτεί από την εκάστοτε κυβέρνηση στοιχειώδη υπευθυνότητα και ενημέρωση» αναφέρει η ανακοίνωση του <b>ΣΥΡΙΖΑ</b>, στην οποία προστίθεται: «Με λύπη μας διαπιστώνουμε ότι σε κρίσιμα θέματα, όπως οι κυρώσεις κατά της <b>Τουρκίας</b>, τα <b>ΜΟΕ </b>με τη γείτονα και οι διεθνείς συνομιλίες για τη <b>Λιβύη</b>, η ελληνική κυβέρνηση είτε εξακολουθεί να βρίσκεται σε σύγχυση είτε, στην καλύτερη των περιπτώσεων, παρακολουθεί τις εξελίξεις».</p>
      <h3>«Έλλειψη στοιχειώδους σοβαρότητας στο ζήτημα του διάλογου ΜΟΕ»</h3>
      <p>Συνεχίζοντας, το γραφείο Τύπου του ΣΥΡΙΖΑ επισημαίνει την ανάγκη ενημέρωσης του ελληνικού λαού «με υπευθυνότητα για συγκεκριμένα, κρίσιμα ζητήματα»:</p>
      <p>Πρώτον, σχετικά με χθεσινή δήλωση του υπουργού ‘Αμυνας ότι «δεν μπορούμε να μιλάμε για Μέτρα Οικοδόμησης Εμπιστοσύνης όταν υπάρχουν εμπρηστικές δηλώσεις» την ίδια μέρα που «ο υπουργός Εξωτερικών ανακοίνωσε πως κατά τη συνάντηση <b>Μητσοτάκη</b>–<b>Ερντογάν </b>‘συμφωνήθηκε η συνέχεια των συζητήσεων για <b>ΜΟΕ</b>‘», ο <b>ΣΥΡΙΖΑ </b>σχολιάζει: «Δυστυχώς, λοιπόν, η έλλειψη στοιχειώδους σοβαρότητας στο ζήτημα του διάλογου <b>ΜΟΕ </b>με την <b>Τουρκία </b>συνεχίζεται. Μπορεί κάποιος να ενημερώσει τον ελληνικό λαό ποιά είναι εν τέλει η θέση της χώρας μας;».</p>
      <p>Επιπλέον, σημειώνεται ότι «αυτές τις μέρες πραγματοποιείται η 5η συνάντηση, της Διαδικασίας του Βερολίνου για το Λιβυκό που άρχισε τον Σεπτέμβριο και στην οποία συμμετέχουν οι <b>ΗΠΑ, η Ρωσία, η Τουρκία, η Ε.Ε., ο Αραβικός Σύνδεσμος, ευρωπαϊκές και αραβικές χώρες»</b>. «Μπορεί κάποιος να ενημερώσει τον ελληνικό λαό γιατί η Ελλάδα δεν είναι παρούσα και σε ποιες ενέργειες θα προβεί για να συμμετάσχει;» αναφέρει ο <b>ΣΥΡΙΖΑ</b>.</p>
      <p>Τέλος, στο θέμα των κυρώσεων της <b>ΕΕ </b>κατά της Τουρκίας, με τη σχετική ανακοίνωση ο <b>ΣΥΡΙΖΑ </b>ζητά ενημέρωση για το «αν ο ΥΠΕΞ που συμμετέχει σήμερα στο Συμβούλιο Εξωτερικών Υποθέσεων θα ζητήσει την άμεση εφαρμογή κυρώσεων κατά πρόσωπων και εταιρειών που προβαίνουν σε παράνομες ενέργειες στην <b>κυπριακή ΑΟΖ </b>και την θέσπιση αντιστοίχων κυρώσεων για ενέργειες στο κομμάτι της <b>ελληνικής ΑΟΖ </b>που περιλαμβάνεται στην παράνομη Συμφωνία <b>Τουρκίας</b>–<b>Λιβύης</b>;. Ή αρκούν οι δηλώσεις κατά της Τουρκίας που έχουν πραγματοποιηθεί ως τώρα από την <b>Ε.Ε. </b>και τα κράτη-μέλη».</p>
      <related>
        <a href="https://neaselida.gr/politiki/syriza-fainomena-kyvernitikis-kakopoiisis-toy-kratoys-dikaioy/"/>
      </related>
    </article>
  </body>
</html>