<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onemorething.nl/2019/12/meer-controle-voor-ouders-in-ios-13-3/"/>
    <meta property="og:site_name" content="One More Thing"/>
    <meta property="article:published_time" content="2019-12-09T11:22:40+00:00"/>
    <meta property="og:title" content="‘Meer controle voor ouders in iOS 13.3’"/>
    <meta property="og:description" content="Ouders krijgen met iOS 13.3 mogelijk meer middelen om het telefoongebruik van hun kinderen te beperken. Schermtijd krijgt een aantal nieuwe mogelijkheden."/>
  </head>
  <body>
    <article>
      <h1>‘Meer controle voor ouders in iOS 13.3’</h1>
      <address><time datetime="2019-12-09T11:22:40+00:00">09 Dec 2019, 11:22</time> by <a rel="author">Dennis Hoogeveen</a></address>
      <p>Ouders krijgen met iOS 13.3 mogelijk meer middelen om het telefoongebruik van hun kinderen te beperken. Dat beweert een <a href="https://viettel.vn/tin-tuc/chi-tiet/dich-vu-esim-cua-viettel-tren-apple-watch/17080868">Vietnamese telecomprovider</a> in aanloop naar update die Apple nog niet heeft aangekondigd. Als de berichten kloppen, krijgen ouders met kinderen die een iPhone bezitten, op korte termijn al meer mogelijkheden om het gedrag in de gaten te houden.</p>
      <p>De app Schermtijd is niet alleen ontworpen om je eigen verslaving te beperken of inzicht te geven in je eigen telefoongebruik. Voor ouders is het een dankbaar hulpmiddel om hun kinderen beperkingen op te leggen. De standaard-app op ieder iOS-apparaat heeft daar veel mogelijkheden voor. Toch weten kinderen die soms eenvoudig te ontlopen. Er zijn talloze video’s in de omloop waarop kinderen elkaar uitleggen hoe ze de Schermtijd-beperkingen kunnen omzeilen. In iOS 13.3 geeft Apple nieuwe mogelijkheden aan ouders.</p>
      <h3>Nieuwe Schermtijd-functies in iOS 13.3</h3>
      <p>De nieuwe Schermtijd-app in iOS 13.3 zal volgens het bericht ouders beter in staat stellen de communicatie van hun kinderen te beperken. In Schermtijd kan vanaf de aankomende update bepaald worden met wie ze wel en niet contact mogen opnemen en op welke tijden. Geen nachtelijke FaceTime-gesprekken meer met vrienden dus. Die nieuwe functies zijn overigens nog zeker niet perfect. Deze nieuwe beperkingen zijn namelijk alleen van toepassing op de apps Telefoon, Berichten en FaceTime van iOS. Beperkingen instellen binnen social media of berichtendiensten zoals WhatsApp, is vooralsnog niet mogelijk.</p>
      <figure>
        <img src="https://cdn.onemorething.nl/uploads/2019/08/iOS-13-schermtijd-002.jpg"/>
        <figcaption>Afbeelding: OMT/Raymon Mens</figcaption>
      </figure>
      <p>Hoewel ouders deze update goed kunnen gebruiken, is het mogelijk nog niet voor iedereen de oplossing. Schermtijd blijkt namelijk <a href="https://www.onemorething.nl/2019/10/betrapt-vasthoudende-kinderen-omzeilen-schermtijd/">kinderlijk eenvoudig</a> te omzeilen. Online is een levendige handel ontstaan in tips om de app uit te schakelen. Veel fouten zijn toe te schrijven aan Apple, die de app niet altijd goed heeft dichtgetimmerd. Die problemen zijn zover bekend niet aangepakt in iOS 13.3.</p>
      <h3>Nieuwe update</h3>
      <p>Wanneer iOS 13.3 naar iPhone-modellen wordt gestuurd, is nog niet bekend. De Vietnamese telecomprovider beweert echter dat het deze week nog zal zijn. Of dat waar is, valt nog te bezien. In de tussentijd is het wachten tot berichten over nog meer <a href="https://www.onemorething.nl/2019/12/ios-13-3-kont-komende-week-uit/">nieuwe functie</a>s die mogelijk in de update te vinden zijn.</p>
      <related>
        <h4>Bekijk ook dit.</h4>
        <a href="https://www.onemorething.nl/2019/12/ios-13-3-beschikbaar-dit-is-er-nieuw/"/>
        <a href="https://www.onemorething.nl/2019/12/ios-13-3-kont-komende-week-uit/"/>
        <a href="https://www.onemorething.nl/2019/10/betrapt-vasthoudende-kinderen-omzeilen-schermtijd/"/>
        <a href="https://www.onemorething.nl/2019/08/macos-catalina-schermtijd-mac/"/>
        <a href="https://www.onemorething.nl/2019/05/apple-weert-diverse-schermtijd-apps/"/>
        <a href="https://www.onemorething.nl/2019/04/tim-cook-pushberichten-hypocriet/"/>
      </related>
    </article>
  </body>
</html>