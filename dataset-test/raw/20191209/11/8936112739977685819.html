<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/f1,116/f1-robert-kubica-bedzie-kierowca-racing-point-szef-teamu-potwierdza-zainteresowanie,991771.html"/>
    <meta property="og:site_name" content="TVN24"/>
    <meta property="article:published_time" content="2019-12-09T11:00:00+00:00"/>
    <meta property="og:title" content="Brytyjczycy potwierdzają: chcemy Kubicę u siebie"/>
    <meta property="og:description" content="Team Formuły 1 Racing Point potwierdził oficjalnie, że chce zatrudnić Roberta Kubicę. - On mógłby nam pomóc - wyjawił szef zespołu Otmar Szafnauer."/>
  </head>
  <body>
    <article>
      <h1>Brytyjczycy potwierdzają: chcemy Kubicę u siebie</h1>
      <address>
        <time datetime="2019-12-09T11:00:00+00:00">09 Dec 2019, 11:00</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/ad4cc1fb9b068faecfb70914acc63395/911f69b7-c0ab-400c-ac9d-4121e5ae3590.jpg?type=1&amp;srcmode=0&amp;srcx=0/1&amp;srcy=77/100&amp;srcw=87/100&amp;srch=73/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/35ecbd55-d0c3-4ef9-a011-8dae28142cb8-480p.mp4"/>
          <figcaption>Kubica: W tym sezonie wydarzyły się pewne rzeczy, o których...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/ed486867-91ed-4ddf-ba79-329a7596bac8-480p.mp4"/>
          <figcaption>Kubica: Miałem nadzieję na łatwiejszy powrót</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/ad2bb9f0-3de4-48c7-8d9b-dfb371f8a8a4-480p.mp4"/>
          <figcaption>Kubica: nie ma sensu o tym rozmawiać</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ad4cc1fb9b068faecfb70914acc63395/b62fb7c8-9aed-419e-9578-86ca2b0bf297-480p.mp4"/>
          <figcaption>Robert Kubica zwrócił się do kibiców</figcaption>
        </figure>
        <figcaption>Kubica nie narzeka na brak ofert Foto: Getty Images | Video: tvn24</figcaption>
      </slideshow>
      <h3>Team Formuły 1 Racing Point potwierdził oficjalnie, że chce zatrudnić Roberta Kubicę. - On mógłby nam pomóc - wyjawił szef zespołu Otmar Szafnauer.</h3>
      <related>
        <a href="https://eurosport.tvn24.pl/f1,116/kubica-znow-w-bmw-umiem-sobie-wyobrazic-przyszlosc-w-tej-serii-wyscigowej,990946.html"/>
      </related>
      <p>Wraz z ostatnim wyścigiem sezonu dobiegła końca przygoda polskiego kierowcy z ekipą Williams, ale przyszłość pozostaje wciąż nieznana.</p>
      <p>Pewne jest, że Kubica flirtuje z serią DTM (od Deutsche Tourenwagen Masters, czyli Niemieckich Mistrzostw Samochodów Turystycznych), w Polsce niedocenianą, ale w szerszej perspektywie równie zaawansowaną i popularną jak F1. I wbrew ostatniemu słowu w nazwie nie ma w niej miejsca dla amatorów.</p>
      <h3>Przetestuje</h3>
      <p>Od wtorku Kubica ma testować w hiszpańskim Jerez samochód BMW. Dopiero wtedy zapadnie decyzja, czy otrzyma miejsce w zespole na sezon 2020. <br/><br/>- Przez ostatnie lata nauczyłem się, żeby nie myśleć, że wszystko kontrolujesz. W 2011 roku miałem w kieszeni trzyletni kontrakt w Formule 1, a nagle obudziłem się w szpitalu z obrażeniami ciała - przypomniał o pamiętnym wypadku w rajdzie, z którego cudem wyszedł z życiem. <br/><br/>Drugim z kierowców, który w Hiszpanii przetestuje samochód BMW, będzie Brytyjczyk Nick Yelloly.</p>
      <related>
        <a href="https://eurosport.tvn24.pl/f1,116/f1-dojechala-do-mety-najwieksi-wygrani-i-robert-kubica,989883.html"/>
      </related>
      <p>Oferty z dwóch zespołów</p>
      <p>Gdyby coś nie wypaliło z DTM, na Kubicę, który w sobotę obchodził 35. urodziny, czeka angaż w zespołach F1 - Haas i Racing Point. Oba ogłosiły już nazwiska kierowców na sezon 2020, ale widziałyby Polaka jako zawodnika numer trzy odpowiedzialnego za pracę na symulatorach. U każdego z nich mógłby liczyć również na udział w paru piątkowych sesjach treningowych przed wyścigami. <br/><br/>- Chcielibyśmy mieć Roberta u siebie. Na pewno pomógłby nam - potwierdził zainteresowanie Polakiem szef Racing Point.</p>
      <p>Wcześniej podobną deklarację złożył zespół Haas. <br/><br/>W zakończonym niedawno sezonie Racing Point zajął w klasyfikacji konstruktorów siódme miejsce, indywidualnie Meksykanin Sergio Perez był 10., a drugi kierowca Lance Stroll - 15. <br/><br/>Williams Kubicy i George'a Russela był najgorszy w stawce. Uzbierał ledwie punkt - autorstwa Polaka.</p>
      <p>Autor: twis / Źródło: Motorsport.com</p>
    </article>
  </body>
</html>