<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/posadovcya-mitnici-na-hersonshchini-sbu-zatrimala-na-habarah-645503.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T11:59:00+00:00"/>
    <meta property="og:title" content="Посадовця митниці на Херсонщині СБУ затримала на хабарах"/>
    <meta property="og:description" content="Для реалізації «тіньової» схеми чиновник, який є керівником спільної міжвідомчої групи з протидії мінімізації митних платежів в регіоні, намагався впливати на представників інших контролюючих органів"/>
  </head>
  <body>
    <article>
      <h1>Посадовця митниці на Херсонщині СБУ затримала на хабарах</h1>
      <address>
        <time datetime="2019-12-09T11:59:00+00:00">09 Dec 2019, 11:59</time>
      </address>
      <h4>Для реалізації «тіньової» схеми чиновник, який є керівником спільної міжвідомчої групи з протидії мінімізації митних платежів в регіоні, намагався впливати на представників інших контролюючих органів</h4>
      <p>Служба безпеки України затримала на систематичному одержанні неправомірної вигоди начальника одного з підрозділів митниці Державної фіскальної служби у Херсонській області, АР Крим та Севастополя. Про це повідомляє <a href="https://ssu.gov.ua/ua/news/1/category/2/view/6830#.CINYy0U7.dpbs">пресцентр СБУ</a>.</p>
      <p>Оперативники спецслужби встановили, що посадовець організував системний механізм вимагання грошей з комерсантів.</p>
      <p>За різні суми «винагороди» він гарантував підприємцям сприяння у незаконному зменшенні встановлених митних зборів.</p>
      <p>Зловмисник також обіцяв не створювати штучних перешкод під час митного оформлення товарів.</p>
      <p>До протиправної діяльності керівник підрозділу залучив своїх підлеглих.</p>
      <p>Для реалізації «тіньової» схеми чиновник, який є керівником спільної міжвідомчої групи з протидії мінімізації митних платежів в регіоні, намагався впливати на представників інших контролюючих органів.</p>
      <p>Правоохоронці затримали зловмисника поблизу робочого місця після одержання чергової суми неправомірної вигоди.</p>
      <p>Наразі фігуранту справи здійснено повідомлення про підозру, вирішується питання щодо обрання міри запобіжного заходу. У межах розпочатого кримінального провадження за ч. 3 ст. 368 (прийняття пропозиції, обіцянки або одержання неправомірної вигоди службовою особою) Кримінального кодексу України тривають слідчо-оперативні дії для притягнення до відповідальності всіх осіб, причетних до протиправної діяльності. Операція з викриття зловмисника проводилась під процесуальним керівництвом Генеральної  прокуратури України.</p>
      <related>
        <a href="https://glavcom.ua/news/dvi-dobi-bez-vodi-ta-jizhi-specsluzhbi-rf-namagalisya-zaverbuvati-dvoh-meshkanciv-luganshchini-vikoristovuyuchi-tisk-i-zalyakuvannya-645494.html"/>
        <a href="https://glavcom.ua/news/za-materialami-sbu-zvilneno-sim-prokuroriv-645491.html"/>
        <a href="https://glavcom.ua/news/dvi-budivli-zavodu-mayak-nezakonno-perepisali-na-privatni-strukturi-zastupnik-gendirektora-ukroboronpromu-nayjem-645450.html"/>
      </related>
    </article>
  </body>
</html>