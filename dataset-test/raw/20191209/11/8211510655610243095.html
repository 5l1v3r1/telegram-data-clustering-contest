<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/worldnews/focus/olimpiadi-doping-russia-squalificata-per-quattro-anni-471413.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T11:20:49+00:00"/>
    <meta property="og:title" content="Olimpiadi | Doping, Russia squalificata per quattro anni"/>
    <meta property="og:description" content="Sanzione pesantissima contro Mosca, giudicata recidiva nel falsificare i dati dei controlli antidoping sui suoi atleti. L'esclusione riguarda i Giochi estivi di Tokyo 2020 e quelli invernali di Pechino 2022"/>
  </head>
  <body>
    <article>
      <h1>Olimpiadi | Doping, Russia squalificata per quattro anni</h1>
      <h2>Sanzione pesantissima contro Mosca, giudicata recidiva nel falsificare i dati dei controlli antidoping sui suoi atleti. L'esclusione riguarda i Giochi estivi di Tokyo 2020 e quelli invernali di Pechino 2022</h2>
      <address><time datetime="2019-12-09T11:20:49+00:00">09 Dec 2019, 11:20</time> by <a rel="author">Matteo Senatore</a></address>
      <p><b>La più pesante sanzione di sempre</b> nella storia pluricentenaria delle Olimpiadi. Basta questo per comprendere la portata della squalifica di quattro anni inflitta oggi alla <b>Russia</b> dalla Wada, l’Agenzia Mondiale antidoping. Niente bandiera di Mosca alle Olimpiadi di Tokyo 2020, Giochi estivi, e a Pechino 2022, invernali. Un intero ciclo olimpico saltato, che si aggiunge all’esclusione subita nelle ultime Olimpiadi invernali del 2018, disputate in Corea del Sud a PyeongChang. La storica sanzione arriva per essere stata<b> recidiva nel falsificare i dati dei controlli antidoping</b> dei propri atleti. Da dopo i Giochi casalinghi di Sochi 2014 la Russia è al centro di un’enorme indagine condotta proprio dalla Wada sul ‘doping di stato’ presente nel paese.</p>
      <figure>
        <img src="https://www.formulapassion.it/wp-content/uploads/2017/09/olimpiadi-1040x670.jpg"/>
      </figure>
      <p>L’esclusione per quattro anni dai Giochi è ovviamente la punizione più pesante presa nei confronti della Russia, ma non l’unica. È stato infatti deciso il bando del paese anche da qualsiasi <b>campionato mondiale</b>, sempre per i prossimi quattro anni. Alla Russia inoltre, ovviamente, non sarà consentito candidarsi per ospitare nessuna di queste manifestazione e l’agenzia antidoping nazionale (Rusada) è stata nuovamente esclusa dalla Wada. L’unica possibilità, per determinati atleti olimpici e paralimpici, sarà quella di gareggiare, qualora accettati, sotto la <b>bandiera neutrale del CIO</b>. L’elenco delle sanzioni è stato approvato all’unanimità. Secondo il rapporto, migliaia di dati sarebbero stati cancellati o manipolati.</p>
      <blockquote>
        <a href="https://www.formulapassion.it/motorsport/formula-1/russia-e-doping-la-f1-sembra-al-sicuro-469698.html">Russia e doping, la F1 sembra al sicuro</a>
      </blockquote>
      <p>La Russia ora avrà 21 giorni di tempo per presentare un ricorso al TAS, il Tribunale Arbitrale dello Sport di Losanna. Da quanto emerge da Mosca, <b>Svetlana Zhurova</b>, primo vicepresidente del commissione internazionale della Duma (la camera bassa del Parlamento russo) ha spiegato che l’intenzione è quella di rivolgersi al tribunale di Losanna con l’obiettivo di ottenere una <b>revisione della sentenza</b> per “difendere i nostri atleti”.</p>
      <footer>RIPRODUZIONE RISERVATA</footer>
    </article>
  </body>
</html>