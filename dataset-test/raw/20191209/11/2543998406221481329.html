<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/173937/sada-deluje-kao-nam-zima-pokvarila-meteorolozi-otkrivaju-biti-snega-novu-godinu"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T11:33:00+00:00"/>
    <meta property="og:title" content="Za sada deluje kao da nam se zima &quot;pokvarila&quot;: Meteorolozi otkrivaju da li će biti snega za NOVU GODINU"/>
    <meta property="og:description" content="U Srbiji ni do kraja meseca, osim na planinama, neće biti snega, kažu meteorolozi. Prema njihovim rečima, danas će temperature u pojedinim delovima zemlje dostizati čak 17 stepeni, dok se od srede očekuje blago zahlađenje, sa temperaturama do sedam stepeni"/>
  </head>
  <body>
    <article>
      <h1>Za sada deluje kao da nam se zima "pokvarila": Meteorolozi otkrivaju da li će biti snega za NOVU GODINU</h1>
      <h2>U Srbiji ni do kraja meseca, osim na planinama, neće biti snega, kažu meteorolozi. Prema njihovim rečima, danas će temperature u pojedinim delovima zemlje dostizati čak 17 stepeni, dok se od srede očekuje blago zahlađenje, sa temperaturama do sedam stepeni</h2>
      <address><time datetime="2019-12-09T11:33:00+00:00">09 Dec 2019, 11:33</time> by <a rel="author">informer.rs</a></address>
      <p>Meteorolog "Weather2Umbrella" Đorđe Đurić kaže da će danas u celoj zemlji biti toplo vreme za ovo doba godine. U nekim krajevima Srbije maksimalna dnevna temperatura stići će i do 17 stepeni.</p>
      <p>- Tokom celog dana biće oblačno, ali toplo vreme. Krajem dana i tokom večeri u severozapadnim, a u toku noći i u ostalim predelima biće naoblačenje sa kišom, jedino se na istoku i jugoistoku očekuje suvo vreme - kaže Đurić.</p>
      <p>Kako dodaje, od utorka uveče u naše krajeve stiže hladniji talas, koji će doneti nove padavine i pad temperature.</p>
      <figure>
        <img src="https://www.republika.rs/data/images/2019-01-30/85893_cikago-ap-rich-hein_f.jpg?1575887806"/>
        <figcaption>Izgleda ništa od snega do kraja godine<cite>Tanjug/AP</cite></figcaption>
      </figure>
      <p>On dodaje da se nakon ovog zahlađenja, od sledećeg vikenda, ponovo očekuje porast dnevnih temperatura. Prema njegovim rečima, ne očekuje se sneg u nižim predelima ni do kraja godine.</p>
      <p>- Ni u drugoj polovini meseca se ne očekuje sneg, sem na planinama, gde je već napadao. Za sada nema izgleda ni da će ga biti u nižim predelima za Novu godinu - kaže Đurić.</p>
    </article>
  </body>
</html>