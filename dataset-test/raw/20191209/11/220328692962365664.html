<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/antonina-stoyanovi-vodi-blgariya-prez-stkloto-na-vremeto-v-rim-408660.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T11:42:00+00:00"/>
    <meta property="og:title" content="Антонина Стоянова води „България през стъклото на времето“ в Рим"/>
    <meta property="og:description" content="Интерактивна изложба по случай 140-годишнината от дипломатическите отношения между двете страни ще бъде показана от 12 декември до 12 януари в Музея н..."/>
  </head>
  <body>
    <article>
      <h1>Антонина Стоянова води „България през стъклото на времето“ в Рим</h1>
      <address><time datetime="2019-12-09T11:42:00+00:00">09 Dec 2019, 11:42</time> by <a rel="author">Агенция Стандарт</a></address>
      <p>България от 20-те и 30-те години на миналия век и връзката с Италия от онова време са в центъра на изложбата „България през стъклото на времето“, която гостува на Музея на Рим в Трастевере от 12 декември до 12 януари 2020 г. След изключителния успех на експозицията през пролетта  в Националната художествена галерия „Квадрат 500“, римското издание е в чест на 140-годишнината от установяването на дипломатическите отношения между двете страни, която съвпада и със 140 години  от провъзгласяването на София за столица на България. По интерактивен начин с 3D мапинг, триизмерни проекции,  мултисензорни ефекти и анимации са представени 36 автентични стъклени плаки от семейното наследство на фамилия Близнаков. Изложбата е организирана от <b>Фондация „Ценности“ </b>на <b>Антонина Стоянова</b>  в сътрудничество с <b>Българския културен институт в Рим. </b>Новият прочит на кураторите Ирина Дилкова и Милена Кънева ще изненада италианската публика с виртуална реалност, QR кодове и триизмерни проекции. Старите стъклени плаки оживяват в модерна технологична форма в контраст с битовите им сюжети - и така увеличават силното им емоционално въздействие. Зрителят ще предприеме вълнуващо пътешествие в бита и нравите на България от преди 100 години. 36-те фотографски плаки представят епохата, в която са направени  от историческа, етнографска и географска гледна точка. Прожектирани по стените на музея, стъклените плаки разкриват пейзажи и обичаи от България от 20-те и 30-те години на ХХ век. Тези старинни фотографски находки са били съхранявани в избледнели машинописни листове  – дипломатически преписки, бюлетини на Ройтерс и БТА от  30-те години на миналия век. Най-интересните новини, разказващи за превратностите в Европа от онова време, са отпечатани в тогавашния вестникарски формат и са част от изложбата.</p>
      <figure>
        <img src="https://scontent.fsof9-1.fna.fbcdn.net/v/t1.15752-0/p480x480/78572935_517232612475143_9088161501394501632_n.jpg?_nc_cat=103&amp;_nc_ohc=RO8vDibCSW8AQmE2rVj8-lUljGn-qntwmHl_jvUvr_VPZKvWqeoDmqtAw&amp;_nc_ht=scontent.fsof9-1.fna&amp;oh=b7c263abc15ac22f92076a9c2f99ef2c&amp;oe=5E891D26"/>
      </figure>
      <p>Историята, залегнала в изложбата завладява въображението. Всичко започва, когато <b>Надежда Близнаков Де Микели Витури</b>, италианска аристократка от български произход, се среща през 1998 г. с Антонина Стоянова, по това време първа дама на България. Тя й подарява семейното съкровище – 36-те стари фотографски плаки, принадлежали на дядо й  <b>Марко Близнаков</b>, един от основателите на пристанищната дейност в страната. Младият старозагорец  завършва инженерство в Белгия и е изпратен по волята на княз Фердинанд да специализира в Триест. В началото на ХХ век той вече е успешен бизнесмен, щастливо женен за италианката Петронила Венециани и почетен консул на България в Италия. Зет на известния писател Итало Звево, той се вписва в интелектуалния космополитен  живот на Триест. Сред най-близките му приятели е писателят Джеймс Джойс, който става преподавател по английски на дъщерите му. Предполага се, че Марко Близнаков може би наел фотографи, които да заснемат моменти от българското ежедневие и фрагменти от красотата на любимата му страна или  е получил фотографските плаки като консул на България, за да може да я представя подобаващо пред италианската публика.</p>
      <figure>
        <img src="https://scontent.fsof9-1.fna.fbcdn.net/v/t1.15752-0/p480x480/79315043_2514689718580154_657496545976909824_n.jpg?_nc_cat=108&amp;_nc_ohc=--bHaDCiJpUAQkDGok6JvZVkRGFAbBMriA_ZBulvFMgA4ROC1tMF0IxQw&amp;_nc_ht=scontent.fsof9-1.fna&amp;oh=0361708ae7930d6559a63af244fa3a52&amp;oe=5E7C2CFE"/>
      </figure>
      <p>Документалният филм „<b>Съкровище в сърцето“</b> с оригиналния разказ на 95-годишната Надежда Близнаков за нейната житейска история е неразделна част от изложбата „България през стъклото на времето“. Автори са <b>Милена Кънева и Ирина Дилкова, о</b>ригиналната музика на лентата е на <b>Николай Иванов-Ом </b>и гайдаря <b>Петър Янев</b>.  В една от залите, която ще напомня салона на Вила Венециани с  фотосите на семейство Близнаков и на Триест от началото на XIX век, българската столица София присъства в плаките с току-що завършения строеж на Свети Александър Невски и ще бъде представена и чрез паралелен фотомонтаж с архивни снимки на eмблематичните и модерни за времето си сгради отпреди век, а актуалните кадри са на фотографа Евгени Димитров.  Към експозицията е издаден луксозен каталог, благодарение на <b>архитект Стефан Добрев</b>.  Задълбочените познавателни текстове на плаките, описващи българските обичаи, символи и традиции са на етнолога <b>Анелия Милушева</b>. <b>Румен Димитранов</b> е aрт директор на изложбата и каталога, а заедно с <b>Георги Христов </b>са автори на визията и на интерактивното пресъздаване.</p>
      <p> </p>
    </article>
  </body>
</html>