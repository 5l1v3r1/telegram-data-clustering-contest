<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3160710_1.html"/>
    <meta property="og:site_name" content="Novsport"/>
    <meta property="article:published_time" content="2019-12-09T11:12:00+00:00"/>
    <meta property="og:title" content="ИЗВЪНРЕДНО: Руският спорт понесе колосално за историята наказание!"/>
    <meta property="og:description" content="Футболистите все пак ще играят на Евро 2020"/>
  </head>
  <body>
    <article>
      <h1>ИЗВЪНРЕДНО: Руският спорт понесе колосално за историята наказание!</h1>
      <address><time datetime="2019-12-09T11:12:00+00:00">09 Dec 2019, 11:12</time> by <a rel="author">Христо Иванов</a></address>
      <p>Световната антидопингова агенция (WADA) посече сериозно руския спорт. С единодушно решение на Изпълкома на организацията е наложено четиригодишна забрана за участие на международни състезания на руски спортисти. Това е едно от най-тежките наказания в историята на спорта. Решението обаче тепърва предстои да бъде ратифицирано от Международния олимпийски комитет.</p>
      <p> </p>
      <p>Санкцията предвижда недопускането на състезатели от Русия до участие под националния флаг на олимпийски игри и световни първенства, включително олимпийските игри в Токио през 2020 г. и тези в Пекин през 2022 г.. До подобни шампионати ще бъдат допуснати само определени спортисти, които докажат, че не са били част от спонсорираната от държавата допингова програма. </p>
      <p> </p>
      <p>Winbet - победата е на върха на пръстите! (18+)</p>
      <p> </p>
      <p>Руската национална антидопингова агенция (РУСАДА) беше лишена от лиценза си за съответствие към WADA. Русия няма право да приема световни първенства и международни състезания на своята територия. Освен това руснаци няма да имат право да бъдат членове на управата на различни международни спортни организации.</p>
      <p> </p>
      <p>„Има изключения от наказанията. Русия ще може да приема мачове от Евро 2020 по футбол и да участва на турнира. Причината за това е, че УЕФА като организатор на шампионата не е част от понятието Major Event Organizers, каквото е залегнало в Международния кодекс за съответствие“, обяви президентът на WADA Крейг Рийди пред британското издание „Индипендънт“.</p>
      <p> </p>
      <p>Очакванията са Русия да обжалва наказанието пред Спортния арбитражен съд в Лозана. Срокът за това е 21 дни. Ако жалбата се окаже неуспешна, санкцията може да придобие по-голям обхват и да засегне участието на "сборная" на световното първенство по футбол през 2022 година в Катар.</p>
      <p> </p>
      <p>Общо 168 руски спортисти участваха на зимните олимпийски игри в Пьонгчанг през 2018 година, но под неутрален флаг, след като страната беше наказана заради допинг скандалите, свързани с провеждането на Сочи 2014. Руските лекоатлети имат забрана да участват на международни състезания под националния си флаг от 2015 г.</p>
    </article>
  </body>
</html>