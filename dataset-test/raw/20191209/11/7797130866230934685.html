<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a550796/Bespravna-seca-sume-uz-administrativnu-liniju-Srbiju-kosta-2-5-milijarde-dinara.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T11:20:00+00:00"/>
    <meta property="og:title" content="Bespravna seča šume uz administrativnu liniju Srbiju košta 2,5 milijarde dinara"/>
    <meta property="og:description" content="Bespravna seča šume uz administrativnu liniju Srbije i Kosova nanela je Srbiji štetu veću od 2,5 milijarde dinara,..."/>
  </head>
  <body>
    <article>
      <h1>Bespravna seča šume uz administrativnu liniju Srbiju košta 2,5 milijarde dinara</h1>
      <address>
        <time datetime="2019-12-09T11:20:00+00:00">09 Dec 2019, 11:20</time>
      </address>
      <p>Bespravna seča šume uz administrativnu liniju Srbije i Kosova nanela je Srbiji štetu veću od 2,5 milijarde dinara, objavio je Centar za istraživačko novinarstvo Srbije.</p>
      <p>Prema podacima Srbijašuma, u proteklih 20 godina je na toj teritoriji ilegalnom sečom nestalo oko 636 hiljada metara kubnih šuma, a samo za deset meseci ove godine posečeno je drveće vredno 74,5 miliona dinara.</p>
      <p>Od 1999. godine Srbijašume ne mogu da spreče bespravnu seču u državnim šumama na teritoriji oko administrativne linije jer im je pristup ograničen. Od tada to preduzeće faktički ne upravlja gazdinstvima na teritoriji Kosova koje je u nadležnosti kosovskih institucija.</p>
      <p>Najviše stabala posečeno je na teritoriji gradova i opština koje se nalaze na jugu Srbije, Leskovca, više od 241 hiljade metara kubnih drva, i Vranja gde je seča oko 221 hiljade metara kubnih proizvela štetu koja prevazilazi milijardu dinara, pre svega na lokalitetima Zarbinske reke i Trnovačke reke.</p>
      <p>Na teritoriji koje se nalaze uz severni deo Kosova najugroženije su Mojstirske šume u okviru šumskog gazdinstva Raška, naveo je CINS.</p>
      <p>Kosovska policija je dostavila podatke CINS-u koji pokazuju da je na udaru opština Leposavić gde većinski žive Srbi. S druge strane administrativne linije ta opština se naslanja na Novi Pazar i Rašku, a obuhvata deo planine Kopaonik kao i nekoliko brda na kojima se dešavaju krađe šume.</p>
      <p>Za oko deset godina policija je identifikovala 56 slučajeva ilegalne seče, procesuirane su 82 osobe, dok je u pet slučajeva nepoznato ko je posekao šumu.</p>
    </article>
  </body>
</html>