<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468923/%DA%AF%D9%84%D8%A7%DB%8C%D9%87-%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%AF%D9%84%DA%AF%D8%A7%D9%86-%D8%A7%D8%B2-%D8%AA%D8%B9%D8%B1%D9%81%D9%87-%D9%87%D8%A7%DB%8C-%D8%A8%D8%A7%D9%84%D8%A7%DB%8C-%D8%A8%D8%B1%D9%82"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T11:31:50+00:00"/>
    <meta property="og:title" content="گلایه فرماندار دلگان از تعرفه‌های بالای برق"/>
    <meta property="og:description" content="فرماندار دلگان گفت: الگوی محاسبه کنونی تعرفه‌های برق در دلگان بی انصافی است و نیاز به تجدید نظر در تعریف فصل گرمسیری دارد، تعرفه‌ها کمرشکن و پرداخت آن از عهده بخش زیادی از مردم خارج است."/>
  </head>
  <body>
    <article>
      <h1>گلایه فرماندار دلگان از تعرفه‌های بالای برق</h1>
      <h2>فرماندار دلگان گفت: الگوی محاسبه کنونی تعرفه‌های برق در دلگان بی انصافی است و نیاز به تجدید نظر در تعریف فصل گرمسیری دارد، تعرفه‌ها کمرشکن و پرداخت آن از عهده بخش زیادی از مردم خارج است.</h2>
      <address>
        <time datetime="2019-12-09T11:31:50+00:00">09 Dec 2019, 11:31</time>
      </address>
      <p>به گزارش همشهری آنلاین به نقل از فارس، مجتبی شجاعی امروز با بیان این مطلب افزود: با اینکه دلگان تا ابان ماه به علت گرمای هوا شهروندان مجبور به استفاده از سیستم های سرمایشی پرمصرف هستند، در حال حاضر تعرفه مهرماه غیرگرمسیر محاسبه می شود که باید وزارت نیرو تعرفه مهرماه را به روال سابق یعنی گرمسیر نوع ۲ برگرداند.</p>
      <p>وی تصریح کرد: متاسفانه مصرف صفر تا *هزار* کیلووات در تعرفه گرمسیری نوع ۲ با نرخ ۳۸۵ ریال محاسبه می شود در حالی که متاسفانه در حال حاضر تعرفه مهرماه تعرفه عادی محسوب و در تعرفه عادی صفر تا *صد* کیلووات اول با نرخ ۵۲۴ ریال محاسبه می شود که نیاز به کارشناسی و تجدید نظر مجدد دارد.</p>
      <p>فرماندار دلگان افزود: اقدام و مکاتبه مشترکی به اتفاق مدیر توزیع برق استان به منظور تجدید نظر در تعرفه گرمسیری در دلگان و بازنگری تعریف فصل گرما صورت گرفته است و از طرفی استاندار نیز خواستار بررسی موضوع تعرفه ها و استاندارد سازی بر مبنای واقعیت هر منطقه هستند به شکلی که تا جایی که مقدور است به مردم کمک‌ شود.</p>
      <p>شجاعی گفت: شبکه برقرسانی در دلگان در حال توسعه و گسترش در روستاهای کوچک و بزرگی که توسعه جغرافیایی و محلی داشتند، است و هم فعالیتهای اصلاح شبکه با سرعت در حال اجرا قرار دارد که دولت کارنامه موفقی در توسعه زیرساختهای برق در منطقه داشته است.</p>
      <p>وی ادامه داد: بسیاری از شهرهای استان‌ها هستند که هوای این شهرها از دلگان خنک تر است و یا نزدیک به دمای شهرستان دلگان است، که مطابق با تعرفه مناطق گرمسیری ۲ و حتی ۱ محاسبه و هزینه بهای برق را می‌پردازند ولی متأسفانه برای دلگان چنین تصمیمی وجود ندارد که مستلزم بازنگری است.</p>
      <p>وی بیان کرد: جالب است که جیرفت، کهنوج، قلعه گنج، عنبر آباد، رودبار جنوب، منوجان و فاریاب و چند شهر <a href="https://www.hamshahrionline.ir/photo/22859/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86">سیستان و بلوچستان</a> هم مهرماه، تعرفه گرمسیری نوع ۱ دارند ولی دلگان این چنین نیست که امیدواریم با پیگیری‌های فرمانداری و شرکت برق استان و حمایت های استانداری، موضوع مرتفع شود.</p>
      <p>شجاعی گفت: جالب‌تر این‌که برخی نقاط که آب و هوای مشابه دلگان دارند ۹ ماه سال را از تعرفه نوع ۱ بهره می‌برند.</p>
    </article>
  </body>
</html>