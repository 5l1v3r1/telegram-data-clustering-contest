<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/fotbal/euro-2020/cesko-reprezentace-priprava-pred-eurem-2020-italie-rakousko.A191209_084510_euro-2020_min"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T11:13:00+00:00"/>
    <meta property="og:title" content="Atraktivní příprava. Fotbalisté před Eurem vyzvou Itálii a Rakousko"/>
    <meta property="og:description" content="Čeští fotbalisté příští rok v červnu před mistrovstvím Evropy odehrají utkání v Itálii a doma proti Rakousku. Bude to v rámci přípravy na šampionát. „Se soupeři jsem spokojený, dobře nás prověří,“ řekl trenér národního mužstva Jaroslav Šilhavý."/>
  </head>
  <body>
    <article>
      <h1>Atraktivní příprava. Fotbalisté před Eurem vyzvou Itálii a Rakousko</h1>
      <address><time datetime="2019-12-09T11:13:00+00:00">09 Dec 2019, 11:13</time> by <a rel="author" href="https://www.idnes.cz/novinari/miloslav-novak.N89" target="_blank">Miloslav Novák</a></address>
      <p>fotbal - Anglická Premier League - 16:West Ham vs. Arsenalfotbal - Španělská LaLiga - 16:Osasuna vs. Sevillafotbal - Francouzská Ligue 1 - 17:Marseille vs. Bordeauxfotbal - FORTUNA:LIGA 2019/2020 - 19:Sparta vs. Mladá Boleslav Čeští fotbalisté příští rok v červnu před mistrovstvím Evropy odehrají utkání v Itálii a doma proti Rakousku. Bude to v rámci přípravy na šampionát. „Se soupeři jsem spokojený, dobře nás prověří,“ řekl trenér národního mužstva Jaroslav Šilhavý.</p>
      <p>Češi mezistátní utkání proti Itálii odehrají 4. června v rámci kempu, který absolvují nejspíš v Jižním Tyrolsku. Po letech je to změna, na velké turnaje se fotbalisté dosud připravovali v rakouských Alpách.</p>
      <p>„Ještě přesně nevíme místo, kde kemp budeme mít. Bavím se o severní části Itálie, podobném prostředí, jaké známe z Rakouska,“ poznamenal reprezentační manažer Libor Sionko.</p>
      <p>S italskou stranou se řeší, kde se přípravný zápas bude hrát. Češi by rádi, aby to bylo na stadionu, který bude od jejich kempu vzdálen do hodiny cesty autobusem. Blízko hor jsou stadiony například ve Veroně, Vicenze, v Udine, v Benátkách, v Brescii, v Bergamu, v Miláně, v Modeně, v Parmě.</p>
      <h3>Příprava na Euro 2020</h3>
      <p>30. května: sraz v Praze<br/>31. května až 6. června soustředění v Itálii<br/>4. června: Itálie - Česko<br/>7. června: Česko - Rakousko (Praha)<br/>10. června: odlet na Euro</p>
      <p>Itálie patřila k nejlepším týmům kvalifikace, v konkurenci Finska, Bosny, Řecka, Arménie a Lichtenštejnska vyhrála všech deset zápasů.</p>
      <p>S tak atraktivním a slavným reprezentačním týmem Češi přípravu dlouho nehráli, nepočítaje březnový duel s Brazílií, za který však museli soupeři zaplatit.</p>
      <p>„Tím, že jsme tu měli Brazílii, v kvalifikaci jsme porazili Anglii, tak byl o nás zájem. Byli jsme z toho sami překvapení. Nejen Itálie s námi chtěla hrát, zájem měli i Španělé,“ řekl předseda asociace Martin Malík.</p>
      <p>„Nebyli jsme v situaci, že bychom sami za někým chodili. Ale trenér si mohl vybírat, kteří soupeři mu před Eurem budou nejvíc vyhovovat.“</p>
      <hr/>
      <p>
        <b>
          <a href="https://www.idnes.cz/fotbal/databanka/euro-2020.Ucom48511">Los Eura 2020</a>
        </b>
      </p>
      <p>Kompletní program mistrovství Evropy</p>
      <hr/>
      <p>Po návratu ze soustředění přivítají Češi 7. června Rakousko v zápase, který bude generálkou na šampionát. Hrát se bude v Praze.</p>
      <p>O tři dny později odcestují do dějiště turnaje do Skotska. Bydlet a trénovat budou v Edinburghu, odkud budou cestovat za zápasy do Glasgow a do Londýna.</p>
      <p>Lokalitu pro ubytování vybral Sionko, tamní prostředí totiž dobře zná ze svého někdejšího hráčského působení v Glasgow Rangers.</p>
      <p> „Byl jsem se tam podívat a musím Libora pochválit. Poloha hotelu i podmínky pro trénink nám vyhovují. Klidné místo, všechno máme u nosu,“ podotkl Šilhavý.</p>
      <p>Češi  budou bydlet na západním okraji Edinburghu v Courtyard Edinburgh West. Hned vedle mají moderní tréninkové centrum Oriam Scotlands Sport. „Vezmou si kopačky do ruky a přejdou silnici. Z hotelu tam kluci dojdou pěšky za dvě minuty,“ podotkl kouč.</p>
      <p>Euro české národní mužstvo otevře 15. června v glasgowském Hampden Parku soubojem proti vítězi play off Ligy národů C, což bude jeden z těchto týmů: Skotsko, Norsko, Srbsko, či Izrael.</p>
      <p>Dalšími soupeři Čechů na vrcholném turnaji jsou Chorvatsko opět v Glasgow a Anglie v londýnském Wembley.</p>
      <p>Zatím není jasno o březnových přípravných zápasech. Ve hře je několik možností: exotické zájezdy do Kostariky, Spojených států či arabského světa. Ale zrovna tak duely v Evropě.</p>
      <p>„Jednání jsou paradoxně komplikovanější, přestože je to už blízko. Ale ještě nejsme schopní vůbec nic říct. Každopádně bychom to chtěli mít hotové do konce roku,“ řekl Malík.</p>
    </article>
  </body>
</html>