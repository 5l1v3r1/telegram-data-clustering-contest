<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Roditeli-ot-Plovdiv-Vuzmuteni-sme-ot-povedenieto-na-direktorkata-920458"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T11:34:00+00:00"/>
    <meta property="og:title" content="Родители от Пловдив: Възмутени сме от поведението на директорката!"/>
    <meta property="og:description" content="Родителите на децата от 3-А група в ДГ &quot;Мир&quot; сами организират коледна работилница за малчуганите, съ..."/>
  </head>
  <body>
    <article>
      <h1>Родители от Пловдив: Възмутени сме от поведението на директорката!</h1>
      <address>
        <time datetime="2019-12-09T11:34:00+00:00">09 Dec 2019, 11:34</time>
      </address>
      <p>Родителите на децата от 3-А група в ДГ "Мир" сами организират коледна работилница за малчуганите, съобщи за <b>Plovdiv24.bg </b>една от майките.</p>
      <p>"Децата ни плачат вкъщи и питат защо само в тяхната група не рисуват шишарки. Затова ние, родителите, решихме да им организираме коледно тържество с работилница. Ще наемем и аниматор" - разказа Елена Генева.</p>
      <p>След оплакване от едно от семействата, че детето им е било системно наказвано, скандалът в ДГ "Мир" доби публичност. <i><b><a href="https://www.plovdiv24.bg/novini/plovdiv/911800.html">Родители от групата застанаха зад обвиняваните за това учителка и помощник-възпитателка.</a></b></i> Общината започна <i><b><a href="https://www.plovdiv24.bg/novini/plovdiv/911550.html">вътрешна проверка на случая, чийто първи етап вече завърши</a></b></i>, но комисията не може да излезе с окончателно становище, тъй като директорката Светлана Джаникян е в дълги болнични и не е дала обяснения.</p>
      <p>Елена Генева днес каза, че случаят е обединил родителите на децата от групата и досега вече са ги водили колективно на цирк и театър, а както по-горе казахме - ще им организират и коледно тържество с работилница и аниматор.</p>
      <p>Лошото е, че ситуацията се проточва във времето и започва да се отразява на малчуганите. "Учителите се притесняват да говорят с нас. Само по домофона ни дават информация дали децата са се хранили, спали" - каза майката.</p>
      <p>Нов проблем е възникнал със спирането на колите на родителите до градината. Докато майките и татковците са вътре в сградата, служители на "Общинска охрана" им лепели честитки за неправилно спиране. </p>
      <p>"Възмутени сме от поведението на директорката. За 40 дни не намери време лично да даде становище в община Пловдив, а дава изявления във вашата медия. Днес получихме отговор от общината, че е завършил първият етап от проверката, но не могат да продължат, защото директорката не е представила писмени обяснения" - коментира Елена Генева.</p>
      <p>Родителите очакват директорката Светлана Джаникян да си подаде оставката. "Няма да се откажем, ще изпратим писмо до МОН и до премиера. Явно на местна почва няма да се решат нещата, защото тя самата твърдеше пред нас, че има стабилни връзки. Имаме съмнения, че едната от проверяващите инспекторки й е близка" - каза още майката.</p>
    </article>
  </body>
</html>