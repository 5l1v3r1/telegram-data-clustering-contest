<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553397.html/%d9%81%d8%b9%d8%a7%d9%84%db%8c%d8%aa----%d9%85%d8%b1%da%a9%d8%b2-%d9%86%db%8c%da%a9%d9%88%da%a9%d8%a7%d8%b1%db%8c-%d8%af%d8%b1-%d9%81%d8%b1%db%8c%d8%af%d9%88%d9%86%da%a9%d9%86%d8%a7%d8%b1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T11:06:00+00:00"/>
    <meta property="og:title" content="فعالیت ۱۶ مرکز نیکوکاری در فریدونکنار"/>
    <meta property="og:description" content="رئیس کمیته امداد فریدونکنار از فعالیت ۱۶ مرکز نیکوکاری در این شهرستان خبر داد و گفت: یکی از فعالیت‌های اصلی این نهاد که با همکاری فرمانداری انجام می‌شود، کاهش آسیب‌های اجتماعی است."/>
  </head>
  <body>
    <article>
      <h1>فعالیت ۱۶ مرکز نیکوکاری در فریدونکنار</h1>
      <h2>رئیس کمیته امداد فریدونکنار خبر داد؛</h2>
      <address>
        <time datetime="2019-12-09T11:06:00+00:00">09 Dec 2019, 11:06</time>
      </address>
      <p>رئیس کمیته امداد فریدونکنار از فعالیت ۱۶ مرکز نیکوکاری در این شهرستان خبر داد و گفت: یکی از فعالیت‌های اصلی این نهاد که با همکاری فرمانداری انجام می‌شود، کاهش آسیب‌های اجتماعی است.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ شهیدالله آقاجانپور در گفت‌وگو با خبرنگار <a href="http://www.bloghnews.com/">بلاغ </a>با اشاره به تشکیل مراکز نیکوکاری، اظهار کرد: هدف از تشکیل مراکز نیکوکاری تسریع بخشیدن خدمات به مددجویان و خانواده‌های تحت پوشش و محروم در سطح منطقه است.<br/> <br/>وی خاطرنشان کرد: صندوق قرض‌الحسنه و هشتمین مرکز نیکوکاری در مسجد ولیعصر(عج) به نام کریم اهل بیت(ع) افتتاح شد.<br/><br/>رئیس کمیته امداد امام خمینی(ره) فریدونکنار تصریح کرد: افرادی که دارای درآمد کافی هستند به عنوان خیًر و نیکوکار در شهرستان شناخته شده، تا در حد توان مخارج زندگی خانواده های  مستمند و محروم را تأمین کنند.<br/><br/>این مسئول تاکید کرد: یکی از مراکز موثر نیکوکاری در فریدونکنار مرکز نیکوکاری مسجد امام سجاد(ع) است و با مبالغی که از خیرین دریافت می‌کند خدماتی چون تعمیرات مسکن، خدمات معیشتی، دانش‌آموزی، دانشجویی،مشاوره، کاهش آسیب‌های اجتماعی، اشتغال، آموزش، و کاریابی به محرومان می دهند.<br/><br/>آقاجانپور با اشاره به اینکه مراکز نیکوکاری برای شناخت خانواده‌های محروم در مساجد تأسیس می‌شود، گفت: در حال حاضر ۱۶ مرکز نیکوکاری در شهر و بخش دهفری فریدونکنار مشغول به فعالیت بوده که امیدواریم این تعداد به ۵۰ مراکز نیکوکاری افزایش پیدا کند.<br/><br/>وی یادآور شد: مراکز نیکوکاری خدمات را از مردم و خیرین گرفته و به بخشی از محرومان جامعه می‌دهند و وظیفه کمیته امداد در این میان فقط نظارت بر این مراکز بوده و هیچ‌گونه دخالتی در امور آن‌ها ندارد.<br/><br/>رئیس کمیته امداد امام خمینی(ره) فریدونکنار با بیان اینکه یکی از فعالیت‌های اصلی این نهاد که با همکاری فرمانداری انجام می‌شود، کاهش آسیب‌های اجتماعی است، یادآور شد: فعالیت کاهش آسیب‌های اجتماعی دارای ۱۴ نوع آموزش بوده و یکی از آن‌ها در راستای آشنایی خانواده‌ها با مواد مخدر و پیشگیری از اعتیاد است.<br/><br/>آقاجانپور با اشاره به اینکه در فریدونکنار واحد بانوان کمپ ترک اعتیاد وجود ندارد، گفت: خانواده‌هایی که  تحت پوشش کمیته امداد قرار دارند و مبتلا به مواد مخدر هستند می‌توانند با مراجعه به اداره کمیته امداد شهرستان آموزش‌های لازم را فرا گیرند.<br/><br/>انتهای پیام/</p>
    </article>
  </body>
</html>