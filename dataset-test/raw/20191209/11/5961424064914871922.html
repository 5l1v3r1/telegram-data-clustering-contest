<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yjc.ir/fa/news/7166181/%DA%A9%D8%A7%D9%87%D8%B4-%D9%88%D8%A7%D8%A8%D8%B3%D8%AA%DA%AF%DB%8C-%D8%A8%D9%87-%D9%86%D9%81%D8%AA-%D8%AF%D8%B1-%D8%A8%D9%88%D8%AF%D8%AC%D9%87-%DB%B9%DB%B9-%D8%B9%D9%85%D8%B1%D8%A7%D9%86-%DA%A9%D8%B4%D9%88%D8%B1-%D9%81%D8%B9%D8%A7%D9%84%E2%80%8C%D8%AA%D8%B1-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="خبرگزاری باشگاه خبرنگاران | آخرین اخبار ایران و جهان | YJC"/>
    <meta property="article:published_time" content="2019-12-09T11:19:00+00:00"/>
    <meta property="og:title" content="کاهش وابستگی به نفت در بودجه ۹۹/ عمران کشور فعال‌تر خواهد شد"/>
    <meta property="og:description" content="حق‌شناس گفت: وابستگی به منابع فروش حاصل از نفت در بودجه سال آینده به حداقل رسیده است و دولت تصمیم دارد بیشتر منابع بودجه را از راه افزایش درآمد‌های مالیاتی محقق کند."/>
  </head>
  <body>
    <article>
      <h1>کاهش وابستگی به نفت در بودجه ۹۹/ عمران کشور فعال‌تر خواهد شد</h1>
      <address>
        <time datetime="2019-12-09T11:19:00+00:00">09 Dec 2019, 11:19</time>
      </address>
      <h3>حق‌شناس گفت: وابستگی به منابع فروش حاصل از نفت در بودجه سال آینده به حداقل رسیده است و دولت تصمیم دارد بیشتر منابع بودجه را از راه افزایش درآمد‌های مالیاتی محقق کند.</h3>
      <p>به گزارش<b> <a href="https://www.yjc.ir/fa/netsearching">گروه وبگردی باشگاه خبرنگاران جوان</a></b>، لایحه بودجه سال ۹۹ کشور دیروز از سوی رئیس جمهور تقدیم مجلس شد، در این رابطه و تغییرات ارقام بودجه سال ۹۹، گفت وگویی انجام دادیم با هادی حق شناس کارشناس اقتصادی که در ادامه می‌خوانید:</p>
      <p>
        <b>تحلیل شما از پیشنهادات ارائه شده درباره بودجه سال آینده چیست؟</b>
      </p>
      <p>بودجه سند دخل و خرج یک ساله دولت است و در سمت منابع تا تحققی اتفاق نیفتد طبیعتا در مصارف نیز نباید هزینه‌ای صورت گیرد اگر این دو فرض را بپذیریم می‌توانیم بودجه سال آینده را واقع ببینانه تحلیل کنیم.</p>
      <p>
        <b>درآمد‌های نفتی در سال آینده محقق خواهد شد؟</b>
      </p>
      <p>حق‌شناس: فروش نفت ایران امسال دچار مشکل جدی شد یعنی درآمد‌های نفتی تحقق پیدا نکرد و امروز کسی نمی‌تواند ادعا کند سال آینده درآمد‌های نفتی محقق خواهد شد از این رو، باید بپذیریم بخش قابل توجهی از درآمد‌های بودجه متاثر از نفت است و باید قبول کنیم در سال آینده مطابق با امسال در زمینه تحقق درآمد‌های نفتی مشکل خواهیم داشت.</p>
      <p>
        <b>وصول درآمد‌های مالیاتی تا چه حد به رشد اقتصاد کمک می‌کند؟</b>
      </p>
      <p>سال گذشته و امسال اقتصاد ایران کوچک شده و رشد اقتصادی منفی داشته ایم به همین دلیل نمی‌توانیم انتظار وصول منابع مالیاتی را داشته باشیم مگر اینکه پایه مالیاتی گسترش یابد؛ در کنار این موارد باید جلوی فرار مالیاتی در کشور گرفته شود در این صورت می‌توان انتظار افزایش درآمد‌های مالیاتی را داشت.</p>
      <p>
        <b>درآمد‌های مالیاتی تحت چه شرایطی تحقق می‌یابد؟</b>
      </p>
      <p>دولت پیش بینی کرده در سال آینده از محل مالیات‌ها و حقوق گمرکی ۲۰۰ هزار میلیارد تومان درآمد کسب کند این رقم به شرطی تحقق پیدا می‌کند که در سال ۹۹ مالیات بیشتری پرداخت شود؛ امسال اگر درآمد شرکت‌ها مطلوب باشد، سال آینده مالیات سال ۹۸ وصول خواهد شد بنابراین باید واقعیت را بپذیریم که بخشی از بنگاه‌های اقتصادی رونق ندارند و وصول مالیات‌ها در این شرایط کار آسانی نخواهد بود.</p>
      <p>
        <b>دولت به غیر از مالیات چه منابعی برای تامین بودجه دارد؟</b>
      </p>
      <p>رقم ۲۰۰ هزار میلیارد تومان از رقم کل بودجه ۴۸۰ هزار میلیارد تومانی به معنای این است که تامین مابقی این رقم ناشی از بودجه سازمان‌های درآمد هزینه‌ای است و بخش عمده‌ای از آن هم دولت باید از محل فروش اسناد خزانه و اوراق قرضه فراهم کند.</p>
      <p>
        <b>اسناد خزانه چه نقشی در بودجه سال ۹۹ خواهند داشت؟</b>
      </p>
      <p>اسناد خزانه و اوراق قرضه در اقتصاد ایران همراه با اصل و فرع خواهد بود و دولت در بودجه سال آینده پیشنهاد داده است تقریبا ۴۰ هزار میلیارد تومان اسناد خزانه سال‌های قبل را پرداخت کند و ۶۰ هزار میلیارد تومان هم برای بودجه عمرانی در نظر گرفته است.</p>
      <p>اگر اقتصاد ایران سال آینده، شرایط عادی را طی کند احتمال تحقق این اعداد و ارقام وجود دارد، ولی اگر سال ۹۹، همانند امسال باشد طبیعتا تحقق درآمد‌ها بستگی به عزم و تلاش ملی همه جانبه دارد.</p>
      <p>
        <b>احتمال وصول درآمد‌های مالیاتی برای امسال چه رقمی است؟</b>
      </p>
      <p>احتمال وصول درآمد‌های مالیاتی برای امسال بیش از ۱۰۰ هزار میلیارد تومان است و اگر دولت بتواند مانع فرار مالیاتی و به حداقل رساندن معافیت مالیاتی در کشور شود در این شرایط امکان تحقق درآمد‌های مالیاتی سال ۹۹ بیش از رقم موجود خواهد بود.</p>
      <p>
        <b>اقتصاد بدون نفت در بودجه سال آینده تحقق می‌یابد؟</b>
      </p>
      <p>اینکه دولت به صراحت می‌خواهد اقتصاد بدون نفت را تحقق ببخشد آرزوی دیرینه دولت‌ها بوده است؛ طبیعتا در این شرایط سخت مجبوریم آن را تجربه کنیم و از لحاظ منابع کار سختی را پیش رو داریم، ولی این موضوع به لحاظ اراده سیاسی کار مطلوبی به شمار می‌آید.</p>
      <p>
        <b>بودجه جاری و عمرانی سال آینده مطلوب است؟</b>
      </p>
      <p>بخش عمده بودجه سال آینده را بخش عمرانی یا جاری تشکیل می‌دهد و امسال و سال آینده میزان بودجه عمرانی ۵ تا ۶ برابر بودجه سال ۹۱ بوده که این موارد از نقاط قوت دولت در تهیه بودجه به شمار می‌آید.</p>
      <p>دولت با وجود اینکه در تنگنای شدید مالی قرار دارد، برای سال آینده ۷۰ هزار میلیارد تومان بودجه عمرانی پیش بینی کرده است که این موضوع نقطه قوتی در بودجه سال ۹۹ محسوب می‌شود.</p>
      <p>
        <b>نقاط قوت بودجه سال آینده در چه بخش‌هایی مشاهده می‌شود؟</b>
      </p>
      <p>حق‌شناس: خود کفایی کشور در انرژی غذایی در سال آینده هدفگذاری شده و قرار است این عدد به حدود ۸۰ درصد برسد چرا که این آمار در آغاز به کار دولت تنها ۵۷ درصد بود و تخقق این موضوع آرزوی مطلوب و یک راهبرد درست در تهیه بودجه کشور است.</p>
      <p>دولت در بودجه سال آینده سامانه نوین آبیاری، زه کشی اراضی را در دستور کار قرار داده که در این صورت بهره وری واحد سطح افزایش پیدا می‌کند و تامین انرژی غذایی ضمانت می‌شود.</p>
      <p>دولت در سال آینده یکی از مشاغل مهم حمل و نقل یعنی راه آهن را در دستور کار خود قرار داده است و سال آینده برنامه وصل شدن استان‌ها به شبکه سراسری کشور را ادامه می‌دهد همانطور که امسال ۵ استان به شبکه سراسری حمل و نقل راه آهن متصل شدند.</p>
      <p>دسترسی به راه آهن، بهره مندی همه احاد ملت از گاز، خود کفایی در تولید گندم، تولید بنزین یورو ۴ و ۵، فروش بنزین به جای فروش نفت خام و ... از اهداف برگزیده بودجه سال آینده در صورت تحقق به شمار می‌آید.</p>
      <p>میزان: قیمت ارز در بودجه سال ۹۹ منصفانه تعیین شده است؟</p>
      <p>حق‌شناس: وجود ارز با سه قیمت ۴۲۰۰ تومانی، ۸۵۰۰ تومانی و ارز آزاد در بودجه، مسائل و مشکلاتی را برای کشور ایجاد می‌کند، اگر دولت می‌توانست یکسان سازی نرخ ارز را در حساب بودجه ایجاد کند، طبیعتا بخشی از مشکلات در قالب چگونگی توزیع ارز ۴۲۰۰ تومانی در کشور از بین می‌رفت و این موضوع از نقاط ضعف در بودجه سال ۹۹ به شمار می‌آید.</p>
      <p>میزان: سهم تامین بودجه شرکت‌های دولتی چقدر است؟</p>
      <p>حق‌شناس: پیش بینی شده است دولت ۲۰۰ هزار میلیارد تومان در بودجه سال ۹۹ از طریق شرکت‌های دولتی سرمایه‌گذاری کند و با توجه به بودجه ۷۰ هزار میلیارد تومانی بخش عمرانی اگر این ۲ عدد در کنار هم تحقق پیدا کند قطعا تعداد پروژه‌های نیمه کاره عمرانی به حداقل ممکن خواهد رسید.</p>
      <p>منبع: میزان</p>
      <p>انتهای پیام/</p>
    </article>
  </body>
</html>