<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483344"/>
    <meta property="og:site_name" content="طرفداری"/>
    <meta property="article:published_time" content="2019-12-09T11:42:23+00:00"/>
    <meta property="og:title" content="طرح استیضاح وزیر ورزش کلید خورد؛ پایان دوران سلطانی فر در وزارت ورزش؟"/>
    <meta property="og:description" content="طرفداری - یک نماینده مجلس شورای اسلامی از درخواست 30 نماینده مجلس شورای اسلامی، برای استیضاح وزیر ورزش به دلیل اتلاف منابع مالی در تیم ملی فوتبال کشورمان و همچنین تیم باشگاهی استقلال خبر داد. عبدالکریم حسین‌زاده در گفت‌وگو با ایسنا، اظهار کرد:"/>
  </head>
  <body>
    <article>
      <h1>طرح استیضاح وزیر ورزش کلید خورد؛ پایان دوران سلطانی فر در وزارت ورزش؟</h1>
      <address><time datetime="2019-12-09T11:42:23+00:00">09 Dec 2019, 11:42</time> by <a rel="author" href="https://www.tarafdari.com/%D8%B4%D9%87%D8%B1%D9%88%D8%B2-%D8%AD%D8%AF%D8%A7%D8%AF%DB%8C%D8%A7%D9%86/6984" target="_blank">شهروز حدادیان</a></address>
      <pre>اتلاف منابع مالی در تیم ملی ایران و باشگاه استقلال علل اصلی کلید خوردن طرح استیضاح مسعود سلطانی فر است.</pre>
      <p><b><a href="https://www.tarafdari.com/">طرفداری </a></b>- یک نماینده مجلس شورای اسلامی از درخواست 30 نماینده مجلس شورای اسلامی، برای استیضاح وزیر ورزش به دلیل اتلاف منابع مالی در تیم ملی فوتبال کشورمان و همچنین تیم باشگاهی استقلال خبر داد. عبدالکریم حسین‌زاده در گفت‌وگو با <b>ایسنا</b>، اظهار کرد:</p>
      <blockquote>به اتفاق 30 نفر از همکاران نماینده استیضاح آقای سلطانی‌فر وزیر ورزش و جوانان را در اجرای اصل 89 قانون اساسی و براساس ماده 228 آیین‌نامه داخلی مجلس تنظیم کردیم. سوء‌مدیریت منجر به اتلاف گسترده منابع مالی کشور و ضربه به اعتبار بین‌المللی در اداره تیم ملی فوتبال کشورمان از جمله دلایل این استیضاح است، چرا که <a href="https://www.tarafdari.com/node/1465788">قرارداد سه میلیون یورویی ویلموتس</a> سرمربی سابق تیم ملی کشورمان و فسخ یک طرفه قرارداد از سوی او اسباب زیرسوال رفتن ورزش کشورمان شد.</blockquote>
      <p>حسین‌زاده یادآور شد:</p>
      <blockquote>محور دوم این استیضاح سوء‌مدیریت و اتلاف منابع مالی در اداره دو باشگاه استقلال و پرسپولیس است و با توجه به این‌که وزیر ورزش رییس مجمع عمومی هر دو باشگاه است در صورت عدم ساماندهی باشگاه استقلال، روند سوءمدیریت در این باشگاه متوقف نخواهد شد.</blockquote>
      <p>این نماینده مجلس شورای اسلامی با اشاره به نابسامانی شدید در تیم فوتبال استقلال و <a href="https://www.tarafdari.com/node/1482774">کنار رفتن استراماچونی</a> آن را ناشی از سوء‌مدیریت هیات مدیره و مدیرعامل استقلال عنوان کرد. نماینده مردم نقده و اشنویه در مجلس شورای اسلامی یادآور شد:</p>
      <blockquote>ما شاهد این هستیم که کی‌روش با آن وضعیت از سرمربی‌گری تیم فوتبال کشورمان کنار می‌رود و ویلموتس با آن مبلغ قرارداد سرمربی می‌شود اگر ما در شرایط بد مالی قرار داریم چرا مربیان داخلی در این سمت‌ها قرار نمی‌گیرند.</blockquote>
    </article>
  </body>
</html>