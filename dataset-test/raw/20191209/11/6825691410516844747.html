<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kriminalai/nelaimes/tris-savaitgalio-paras-nelaimes-keliuose-pasiglemze-dvi-gyvybes-943246"/>
    <meta property="og:site_name" content="Kauno diena"/>
    <meta property="article:published_time" content="2019-12-09T11:14:00+00:00"/>
    <meta property="og:title" content="Per tris savaitgalio paras nelaimės keliuose pasiglemžė dvi gyvybes"/>
    <meta property="og:description" content="Praėjusį savaitgalį – gruodžio 6–8 dienomis – šalies keliuose, pirminiais Lietuvos kelių policijos tarnybos duomenimis, įvyko 44 eismo įvykiai, žuvo du žmonės, 54 sužeisti, tarp jų – trylika nepilnamečių."/>
  </head>
  <body>
    <article>
      <h1>Per tris savaitgalio paras nelaimės keliuose pasiglemžė dvi gyvybes</h1>
      <address><time datetime="2019-12-09T11:14:00+00:00">09 Dec 2019, 11:14</time> by <a rel="author">ELTOS inf.</a></address>
      <p>
        <b>Praėjusį savaitgalį – gruodžio 6–8 dienomis – šalies keliuose, pirminiais Lietuvos kelių policijos tarnybos duomenimis, įvyko 44 eismo įvykiai, žuvo du žmonės, 54 sužeisti, tarp jų – trylika nepilnamečių.</b>
      </p>
      <p>Daugiau nei pusė įvykių – 29 įvyko esant šlapiai kelio dangai. Daugiausia sužeista pėsčiųjų – 21 (pėsčiųjų perėjose – dvylika), nepalankiausias jiems buvo penktadienis – gruodžio 6 d., kai į įvykius pateko dvylika šių eismo dalyvių.</p>
      <p>Per tris paras užfiksuota ne mažiau kaip keturiolika atvejų, kai susidūrė transporto priemonės ir buvo sužeisti 23 žmonės. Šeši atvejai – automobilių nuvažiavimai nuo kelio.</p>
      <p>Važiuodamas viešuoju transportu Vilniuje, pargriuvo neblaivus 42-ejų vyras, susidūrimo su laukiniu gyvūnu metu Raseinių rajone nukentėjo vairuotojas. Viename eismo įvykyje, Pasvalio rajone, susidūrus trims automobiliams, sužeisti keturi žmonės, kitame įvykyje, Prienų rajone, nukentėjo trys asmenys, tarp sužeistųjų – du mažamečiai.</p>
      <p>Abu eismo įvykiai, kuriuose žuvo žmonės, įvyko gruodžio 7-ąją (šeštadienį). Neblaivūs vairuotojai, pirminiais duomenimis, dalyvavo trijuose įvykiuose, sužeisti septyni: keturi keleiviai, trys vairuotojai.</p>
      <p>Policijos pareigūnai, pirminiais Lietuvos kelių policijos tarnybos duomenimis, užregistravo 275 eismo įvykius.</p>
      <p>Lietuvos kelių policijos tarnyba informuoja, kad penktadienį–sekmadienį visoje šalyje policijos pareigūnai nustatė per 1 450 Kelių eismo taisyklių pažeidimų.</p>
      <p>Išaiškinti 93 neblaivūs vairuotojai, 40 iš jų gresia baudžiamoji atsakomybė (nustatytas daugiau negu 1,5 promilės girtumas), transporto priemones vairavo, nors teisės tam neturi, 70 asmenų.</p>
    </article>
  </body>
</html>