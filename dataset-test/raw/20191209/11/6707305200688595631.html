<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/malanni-di-stagione-sintomi-cure-prevenzione-consigli-esperto/664073/"/>
    <meta property="og:site_name" content="DiLei"/>
    <meta property="article:published_time" content="2019-12-09T11:02:06+00:00"/>
    <meta property="og:title" content="Malanni di stagione: sintomi, cure, prevenzione. I consigli dell’esperto"/>
    <meta property="og:description" content="Il medico di base Cinzia Maria Zurra di MioDottore ci spiega come combattere raffreddore, tosse, mal di gola e febbre: dalla dieta ai vaccini."/>
  </head>
  <body>
    <article>
      <h1>Malanni di stagione: sintomi, cure, prevenzione. I consigli dell’esperto</h1>
      <h2>Il medico di base Cinzia Maria Zurra di MioDottore ci spiega come combattere raffreddore, tosse, mal di gola e febbre: dalla dieta ai vaccini</h2>
      <address>
        <time datetime="2019-12-09T11:02:06+00:00">09 Dec 2019, 11:02</time>
      </address>
      <p><b>Raffreddore, tosse, mal di gola, febbre e spossatezza</b> sono alcuni dei classici malanni della stagione fredda. Come prevenirli e curali? <a href="https://www.miodottore.it/">MioDottore</a> – piattaforma leader in Italia e nel mondo specializzata nella prenotazione online di visite mediche e parte del gruppo DocPlanner – approfondisce la tematica con il supporto della dottoressa <a href="https://www.miodottore.it/cinzia-maria-zurra/medico-di-base-medico-estetico-nutrizionista/triuggio">Cinzia Maria Zurra</a>, medico di base.</p>
      <p><b>Quali sono i malanni più frequenti durante il periodo invernale?</b><br/>In inverno, le principali patologie sono quelle legate alle <b>vie respiratorie</b>. Si possono però presentare, specialmente nei bambini, anche <b>sintomi gastroenterici</b> quali nausea, vomito e diarrea. La causa è dovuta nel 90% dei casi a virus para influenzali e, tra dicembre e gennaio, al <a href="https://dilei.it/salute/virus-influenza-cosa-fare-quando-arriva/639292/">virus influenzale</a>.</p>
      <p><b>Chi viene maggiormente colpito (donne/uomini, adulti/anziani/ragazzi/bambini)?</b><br/>I soggetti maggiormente colpiti e a rischio di complicanze sono <b>bambini, anziani</b> e coloro che soffrono di <b>patologie croniche</b> come diabete, patologie cardiovascolari e respiratorie, asma e tumori. Per tali soggetti viene consigliato il <a href="https://dilei.it/salute/vaccinazione-come-proteggersi-dal-virus-influenza/639467/">vaccino antinfluenzale</a>, fornito gratuitamente dal Servizio sanitario nazionale (SSN).</p>
      <p><b>Come riconoscere i sintomi?</b><br/>I sintomi che maggiormente si riscontrano sono <b>febbre</b>, a volte anche elevata, brividi, cefalea, <b>dolori articolari,</b> rinite, tosse e spossatezza. In genere, la patologia si risolve nel giro di una settima, ma, per escludere complicanze, è importante farsi controllare qualora comparisse<b> tosse grassa</b> con escreato purulento (giallo-verde).</p>
      <p><b>Come prevenirli e curarli?</b><br/>Se i malanni stagionali sono di <a href="https://dilei.it/salute/identikit-virus-influenza/639440/">origine virale</a>, la terapia per curarli è di tipo sintomatica: <b>antifebbrili, anti tussigeni</b> e soprattutto <b>riposo</b> e adeguata<b> idratazione</b>. In caso di complicanze, ad esempio <b>bronchiti</b>, è consigliato l’uso di antibiotici a seguito di consulto e prescrizione medica.<br/>Per prevenire le malattie invernali è fondamentale <a href="https://dilei.it/salute/influenza-stagionale-importanza-igiene/639256/">lavarsi frequentemente le mani</a> e il viso – diminuendo così l’esposizione a sostanze inquinanti, come il fumo di sigaretta sia attivo che passivo – e ridurre lo stress con adeguato riposo.<br/>Inoltre è consigliato<b> l’uso di farmaci come lisati batterici,</b> in genere cicli di 10 giorni al mese per tre mesi, oppure il consumo di piante medicinali, come echinacea, rosa canina e ribes nero.<br/>Anche l’alimentazione può aiutare: l’inverno è contrassegnato da un’energia fredda, dunque è bene nutrirsi principalmente con cibi e <b>bevande di natura calda-tiepida</b> e verdure come le brassicaceae (cavoli e verze), porri, scalogni, spinaci, erbette, patate dolci, cicoria, funghi e finocchi. È importante includere nella propria <b>dieta</b> anche <a href="https://dilei.it/cucina/fotonotizia/agrumi-proprieta-benefici/570479/">agrumi</a>, mele, melograni, cachi, pere e aumentare l’uso di <b>cereali</b> tra cui riso integrale, avena in fiocchi e farro (in zuppe e minestre). Per quanto riguarda i <b>formaggi</b> sono da preferire quelli di capra.<br/>La <b>vaccinazione</b> è la tipologia di prevenzione solo contro il virus dell’influenza.</p>
      <p><b>Perché d’inverno si è più soggetti a questi malanni? Esiste una correlazione fra la stagione invernale e queste patologie?</b><br/>In inverno ci si ammala maggiormente in quanto <b>il freddo</b> rallenta la mobilità delle ciglia bronchiali che non eliminano in maniera ottimale le particelle inalate. Inoltre, si tende a rimane in <b>luoghi chiusi e spesso affollati</b>, con maggior probabilità di trasmissione dei virus, che avviene per via aerea.</p>
      <p><b>I soggetti allergici sono più facilmente a rischio di malanni di stagione?</b><br/>Le persone che soffrono di allergia, principalmente la rinocongiuntivite, non sono maggiormente soggetti a malattie da raffreddamento e valgono le stesse indicazioni anche per loro. <b>Gli asmatici</b>, invece, rientrano tra le categorie a rischio per le quali si consiglia la vaccinazione antinfluenzale.</p>
      <related>
        <h4>Leggi anche</h4>
        <a href="https://dilei.it/salute/influenza-come-si-manifesta-migliori-rimedi-naturali-consigli-omeopata/569434/"/>
        <a href="https://dilei.it/salute/video/vaccino-antinfluenzale-chi-dovrebbe-farlo-quando-perche/565979/"/>
        <a href="https://dilei.it/benessere/h1n1-influenza-di-stagione-epidemia-o-pandemia/3997/"/>
        <a href="https://dilei.it/salute/video/influenza-sintomi-cure-ianes-intervista/577131/"/>
        <a href="https://dilei.it/notizie/influenza-in-arrivo-previsti-5-milioni-di-casi/506534/"/>
      </related>
    </article>
  </body>
</html>