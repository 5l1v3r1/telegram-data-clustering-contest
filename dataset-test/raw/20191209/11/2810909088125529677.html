<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361392"/>
    <meta property="og:site_name" content="БИХ - РТРС"/>
    <meta property="article:published_time" content="2019-12-09T11:11:00+00:00"/>
    <meta property="og:title" content="Полиција деблокирала депонију Уборак"/>
    <meta property="og:description" content="Припадници Министарства унутрашњих послова /МУП/ Херцеговачко-неретванског кантона јутрос су деблокирали депонију Уборак код Мостара коју су мјештани и активисти иницијативе &quot;Јер нас се тиче&quot; шест дана блокирали својим тијелима."/>
  </head>
  <body>
    <article>
      <h1>Полиција деблокирала депонију Уборак</h1>
      <address>
        <time datetime="2019-12-09T11:11:00+00:00">09 Dec 2019, 11:11</time>
      </address>
      <p>
        <i>Припадници Министарства унутрашњих послова /МУП/ Херцеговачко-неретванског кантона јутрос су деблокирали депонију Уборак код Мостара коју су мјештани и активисти иницијативе "Јер нас се тиче" шест дана блокирали својим тијелима.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1530/153019.jpg"/>
        <figcaption>Полиција деблокирала депонију - Уборак код Мостара<br/>Фото: klix.ba</figcaption>
      </figure>
      <p>Мјештани и активисти јутрос су се ланцима везали за капију и поручују да је депонија нелегална и да само штите своје голе животе.</p>
      <p>Ситуација је била драматична, а мјештани тврде да је приликом деблокаде више особа повријеђено.</p>
      <p>Иако су испред депоније и даље јаке полицијске снаге, мјештани поручују да од своје борбе неће одустати.</p>
      <p>Представник Грађанске иницијативе "Јер нас се тиче" Нијаз Хоџић поручио је да је ово нелегалан напад полиције на цивиле који само бране своје животе.</p>
      <p>- Два адвоката ће писати кривичне пријаве против начелника Полицијске станице Сјевер, начелника Полицијске управе Мостар и министра кантоналног МУП-а, због нелегалног напада на цивиле који бране само себе и своје животе. Јер, ми смо овдје угрожени, ми живимо у септичкој јами - рекао је Хоџић.</p>
      <p>Он је новинарима рекао и да је полиција спријечила масовнији долазак грађана из околних насеља, али и из Мостара, јер су, како је навео, били блокирали све прилази овом локалитету.</p>
      <p><b><a href="https://www.rtrs.tv/vijesti/vijest.php?id=361368">Након што је одблокирана депонија</a></b>, пропуштено је 10 камиона са смећем које су мјештани попратили звиждуцима.</p>
      <p>Федерално Министарство околине и туризма одбило је недавно захтјев предузећа "Депонија" Мостар за издавање нове еколошке дозволе, док је Влада Федерације БиХ прошле седмице препоручила Федералној управи за инспекцијске послове да прати досадашње прописане мјере из еколошке дозволе, али и да се не прекида одлагање комуналног отпада на Уборку због јавног интереса.</p>
      <p>Проблеми на Уборку трају дуже вријеме, а ситуација је ескалирала у мају када је откривено да је на одлагалиште комуналног отпада депонирана одређена количина муља са постројења за пречишћавање отпадних вода у Мостару за који активисти тврде да садржи високе концентрације тешких и канцерогених метала.</p>
      <p>Тада је депонија била блокирана десет дана, а Мостар и околина били су затрпани смећем.</p>
      <p>Депонија је деблокирана након договора са градоначелником Мостара да буде формиран тим који ће радити на проналажењу рјешења за санацију и измјештање одлагалишта на нову локацију, али до сада није ништа учињено. </p>
    </article>
  </body>
</html>