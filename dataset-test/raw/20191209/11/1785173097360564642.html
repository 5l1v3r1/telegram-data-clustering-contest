<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/update-cel-putin-cinci-morti-in-eruptia-vulcanica-din-noua-zeelanda-1924400109002019121119193478"/>
    <meta property="og:site_name" content="News.ro"/>
    <meta property="article:published_time" content="2019-12-09T11:01:00+00:00"/>
    <meta property="og:title" content="UPDATE-Cel puţin cinci morţi în erupţia vulcanică din Noua Zeelandă"/>
    <meta property="og:description" content="Cinci persoane au murit, iar alte aproximativ 20 au fost rănite luni, în erupţia Vulcanului turistic White Island, în nordul Noii Zeelande, a anunţat poliţia, relatează AFP."/>
  </head>
  <body>
    <article>
      <h1>UPDATE-Cel puţin cinci morţi în erupţia vulcanică din Noua Zeelandă</h1>
      <address><time datetime="2019-12-09T11:01:00+00:00">09 Dec 2019, 11:01</time> by <a rel="author">Valentin Vidu</a></address>
      <p>
        <b>Cinci persoane au murit, iar alte aproximativ 20 au fost rănite luni, în erupţia Vulcanului turistic White Island, în nordul Noii Zeelande, a anunţat poliţia, relatează AFP.</b>
      </p>
      <p>Un bilanţ anterior anunţa cel puţin un mort.</p>
      <p>În afară de aceste cinci persoane, ”18 persoane primesc îngrijiri după ce au fost rănite, unele grav arse”, a declarat subcomisarul John Tims, care a anunţat că nu există veşti despre un grup de cel puţin zece persoane rămase pe insulă după erupţie.</p>
      <p>Aproximativ 50 de turişti neozeelandezi şi străini se aflau în apropierea vulcanului la momentul erupţiei, luni după-amiaza, potrivit autorităţilor.</p>
      <p>Unii dintre ei au fost salvaţi şi aduşi pe uscat, după care poliţia a nunţat într-un comunicat că au devenit ”prea periculoase” condiţiile în vederea continuării operaţiunilor de salvare.</p>
      <p>Agenţia Naţională neozeelandeză pentru Situaţii de Urgenţă a catalogat această erupţie vulcanică drept ”moderată”. O coloană albă era vizibilă pe o rază de kilometri.</p>
      <p>Aproximativ 10.000 de turişti vizitează anual insula. Vulcanul a intrat în erupţie cu regularitate în ultimii 50 de ani, ultima oară în 2016.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/noua-zeelanda-o-persoana-a-murit-si-mai-multe-sunt-date-disparute-in-urma-unei-eruptii-vulcanice-in-white-island-1922400309002019120919193338"/>
      </related>
    </article>
  </body>
</html>