<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/ciolacu-eliminarea-pensiilor-speciale-un-discurs-electoral/"/>
    <meta property="og:site_name" content="Europa FM"/>
    <meta property="article:published_time" content="2019-12-09T11:51:57+00:00"/>
    <meta property="og:title" content="Ciolacu: Eliminarea pensiilor speciale, un discurs electoral"/>
    <meta property="og:description" content="Președintele interimar al PSD, Marcel Ciolacu, a declarat, luni, după ședința conducerii partidului, că desființarea pensiilor speciale reprezintă doar un discurs electoral. Ciolacu spune că social-democrații au propus un proiect de lege pentru impozitarea progresivă a veniturilor, informează Mediafax."/>
  </head>
  <body>
    <article>
      <h1>Ciolacu: Eliminarea pensiilor speciale, un discurs electoral</h1>
      <address>
        <time datetime="2019-12-09T11:51:57+00:00">09 Dec 2019, 11:51</time>
      </address>
      <p>Președintele interimar al PSD, Marcel Ciolacu, a declarat, luni, după ședința conducerii partidului, că <a href="https://www.europafm.ro/turcan-a-prezentat-proiectele-de-lege-pentru-care-guvernul-orban-isi-asuma-raspunderea/">desființarea pensiilor speciale</a> reprezintă doar un discurs electoral. Ciolacu spune că social-democrații au propus un proiect de lege pentru impozitarea progresivă a veniturilor, informează <a href="http://mediafax.ro/">Mediafax</a>.</p>
      <p>”Tot aud acest discurs electoral – desființarea tuturor pensiilor speciale cu excepții. Ori e desființare la toata lumea, ori există excepții. Trebuie o abordare mai serioasă. PSD a venit cu un proiect de lege privind impozitarea progresivă a veniturilor astfel încât evitam să atacăm un drept deja câștigat. Am fi făcut o impozitare corectă, ar fi fost o singură lege și nu ar fi trebuit deschisă toată cutia Pandorei. Înțeleg abordarea actualului guvern, cu eliminarea totală, dar numai puțin de… Cu certitudine, este exclus să considerăm că pensiile militarilor sunt pensii speciale”, a declarat Marcel Ciolacu.</p>
      <p>El a mai spus că își menține punctul de vedere potrivit căruia parlamentarii nu trebuie să aibă niciun fel de indemnizație.</p>
      <p>”Punctul nostru de vedere este de a introduce o impozitare progresivă a veniturilor. E aproape incorect să discuți despre un drept deja câștigat, dar nu vrea să intru nici în logica electorală cu eliminarea… cu excepție. Ori le eliminăm pe toate, ori nu. Așteptăm să vedem la votul final la Camera Deputaților. Chiar dacă PSD nu e la guvernare e posibil să facem pe cheltuiala noastră un studiu de impact și venim cu amendamentele necesare”, a mai spus liderul interimar al social-democraților.</p>
      <p>Ciolacu a precizat că o poziție a partidului va fi stabilită în ședința grupurilor parlamentare de luni după amiază.</p>
    </article>
  </body>
</html>