<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/imbulzeala-la-biletele-pentru-revelionul-pensionarilor-batran-de-82-de-ani-sunt-dornic-de-dans-trebuie-sa-dansez-18659804"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T11:14:00+00:00"/>
    <meta property="og:title" content="Îmbulzeală la biletele pentru revelionul pensionarilor. Bătrân de 82 de ani: Sunt dornic de dans, trebuie să dansez"/>
    <meta property="og:description" content="Aproximativ 200 de persoane s-au certat şi s-au îmbrâncit, luni, în faţa unui ghişeu unde se distribuiau bilete la revelionul pensionarilor organizat de Primăria Galaţi. Mulţi dintre cei implicaţi au făcut..."/>
  </head>
  <body>
    <article>
      <h1>Îmbulzeală la biletele pentru revelionul pensionarilor. Bătrân de 82 de ani: Sunt dornic de dans, trebuie să dansez</h1>
      <h2>Aproximativ 200 de persoane s-au certat şi s-au îmbrâncit, luni, în faţa unui ghişeu unde se distribuiau bilete la revelionul pensionarilor organizat de Primăria Galaţi. Mulţi dintre cei implicaţi au făcut noapte albă ca să prindă tichetul dorit, transmite corespondentul MEDIAFAX.</h2>
      <address><time datetime="2019-12-09T11:14:00+00:00">09 Dec 2019, 11:14</time> by <a rel="author" href="https://www.mediafax.ro/autor/petre-mazilu" target="_blank">Petre Mazilu</a></address>
      <p>Primul la rând a fost un bătrân de 82 de ani. El a spus că a nu a dormit şi că a parcurs aproximativ 4 kilometri pe jos deoarece la ora 4.00 autobuzele din Galaţi nu circulă.</p>
      <p>„Dacă nu am dormit cum să mă trezesc? Am plecat de acasă de la 4 dimineaţa. Am venit pe jos, din Ţiglina 1. Nu circula niciun autobuz, nici maşini taxi nu erau. Eu sunt dornic de dans, trebuie să dansez şi din cauza asta am venit aici. Mergem an de an”, a spus Emanoil Tănase.</p>
      <p>Ghişeul amenajat la Teatrul Muzical s-a deschis la ora 8.00. La coadă se aflau aproximativ 200 de pensionari, mulţi dintre ei nemulţumiţi de faptul că unii încercau să se bage în faţă. Participanţii s-au certat între ei, s-au îmbrâncit şi au fost la un pas să se ia la bătaie.</p>
      <p>„Trebuia să vină cineva de la pază, să ţină ordine. Nu vedeţi ce îmbulzeală? Panaramă mare, nu vedeţi ce îngrămădeală s-a făcut? Nu merită chinul ăsta. Eu am venit la 5.15, unii au venit acum şi s-au îngrămădit”, s-a plâns un pensionar.</p>
      <p>Ediţia din acest an a Revelionului Pensionarilor va avea loc la patinoarul acoperit din Galaţi. Primăria le-a promis participanţilor spectacol de calitate şi meniu tradiţional românesc şi internaţional, cu carne de porc, păstrăv, legume mexicane şi şampanie.</p>
      <p>„Evenimentul va avea loc la Patinoarul artificial Dunărea Galaţi în data de 31.12.2019, începând cu ora 20.30, programul artistic fiind asigurat prin intermediul Teatrului Naţional de Operă şi Operetă Nae Leonard. Astfel, vor întreţine atmosfera artiştii Ion Suruceanu, Cristina Vasopol, Aurică Totolici, formaţia Unison şi formaţia Plai românesc ce va prezenta obiceiuri şi datini populare. Meniul va cuprinde platou tradiţional ţărănesc, păstrav cu mămăligă, usturoi şi lămâie, mixt grill cu garnitură de legume mexicane, plăcinta cu brânză. Se vor servi băuturi precum coniac, vin alb, şampanie, apă, suc şi cafea”, au anunţat reprezentanţii Primăriei Galaţi.</p>
      <p>Tichetele puse în vânzare de Primăria Galaţi costă 80 de lei, fiecare. La ghişeu, doritorii au fost nevoiţi să prezinte o copie după cuponul de pensie pentru a demonstra că nu au un venit mai mare de valoarea salariului minim pe economie. Conform regulii impuse de Primărie, cu un cupon au putut fi cumpărate cel mult două bilete de acces.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>