<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/bojove-sporty/clanek/1170884-roztrzeny-ret-a-nakopany-rozkrok-cerna-nizozemska-noc-v-ufc.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T11:16:00+00:00"/>
    <meta property="og:title" content="Roztržený ret a nakopaný rozkrok. Černá nizozemská noc v UFC"/>
    <meta property="og:description" content="Úspěch od neúspěchu dělí tenká linie. Balanc na žiletce, kdy se vmžiku může vše překlopit na stranu, na které nechcete stát. Tyto stavy zažili Alistair Overeem a Stefan Struve na víkendovém galavečeru UFC ve Washingtonu. Oba byli blízko k výhře u nejvyhlášenější MMA organizace světa, jenže vše dopadlo naopak. Oba odešli z oktagonu poraženi. První s roztrženým rtem, druhý s nakopaným rozkrokem."/>
  </head>
  <body>
    <article>
      <h1>Roztržený ret a nakopaný rozkrok. Černá nizozemská noc v UFC</h1>
      <address><time datetime="2019-12-09T11:16:00+00:00">09 Dec 2019, 11:16</time> by <a rel="author">lik, Sport.cz</a></address>
      <p>Úspěch od neúspěchu dělí tenká linie. Balanc na žiletce, kdy se vmžiku může vše překlopit na stranu, na které nechcete stát. Tyto stavy zažili Alistair Overeem a Stefan Struve na víkendovém galavečeru UFC ve Washingtonu. Oba byli blízko k výhře u nejvyhlášenější MMA organizace světa, jenže vše dopadlo naopak. Oba odešli z oktagonu poraženi. První s roztrženým rtem, druhý s nakopaným rozkrokem.</p>
      <p>Overeem je nizozemský bojovník, který má zkušeností na rozdávání. Jen v MMA má přes šedesát duelů. V posledním padl. Přitom byl kousek od vítězství a třetí výhry v řadě.</p>
      <p>Jairzinho Rozenstruik ze Surinamu prohrával, fyzicky uvadal a byl blízko ke své první profesionální porážce v MMA. Do konce zápasu zbývala chvíle, jenže v kleci není nic formalitou. Osm sekund před koncem pětadvacáté minuty přiletěla jedna rána a fanoušci v hale nadskočili. Rozhodčí vše ukončil, oficiálně čtyři sekundy před koncem duelu.</p>
      <figure>
        <iframe data-src="https://twitter.com/Ta1jaNx/status/1203557943289040904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pravý hák, poslední pokus na zvrat, který vyšel. Overeem šel na zem, sice okamžitě vstal, ale rozhodčí zápas odmával, nedal mu šanci. Pár sekund a vyhrál by, jenže vše se v sekundě otočilo. Navíc si odnesl nepříjemně roztržený ret až k nosu.</p>
      <figure>
        <img src="https://media.sport.cz/images/top_foto1/0000000009990564/Aigr_MJeykp5CVVjMwF9UA/5dec9e9b1bcbe6ddd2b10200-290064.jpg"/>
      </figure>
      <p>
        <a href="https://www.sport.cz/1170523-muradov-predvedl-dominantni-palbu-v-ufc-si-pripsal-znicujici-k-o.html">
          <b>Muradov předvedl dominantní palbu. V UFC si připsal zničující K.O.</b>
        </a>
      </p>
      <p>"Byl to tvrdý boj a on je opravdu chytrý chlap, přinutil mě makat. Já ale nepotřebuji mnoho, jedna střela, jedno zabití," popsal vítěz své ukončení. K duelu se vyjádřil také druhý muž, když už měl ústa sešitá. "Ret není úplně sexy. Jestliže se mě ptáte na ukončení zápasu, bylo trochu předčasné."</p>
      <p>Stefan Struve, další nizozemský zástupce, který prohrál. Přitom i v tomto případě mohlo být vše jinak. Mrakodrap, což je jeho přezdívka, poznal v kleci bolest, kterou nechce zažít žádný chlap.</p>
      <figure>
        <iframe data-src="https://twitter.com/barstoolsports/status/1203559867396632576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Američan Ben Rothwell ho dvakrát kopl do rozkroku a 213 centimetrů vysoký borec se svíjel na zemi bolestí. Pokaždé dostal od rozhodčího pět minut na srovnání. Pokud by řekl, že nemůže pokračovat, neprohrál by. On se ale pokaždé vzpamatoval a šel dál bojovat.</p>
      <p>Jenže toho využil soupeř, který evidentně otřeseného soka posadil na zadek. „Nemohu s tím nic dělat, snažil jsem se omluvit, jak jsem mohl a pochválit ho, že je chlap. Musíme jít dál," řekl k zápasu osmatřicetiletý Rothwell.</p>
      <p>Ten Struveho ukončil tři sekundy před koncem druhého kola, když ho natlačil na pletivo, kde ho několikrát přesně zasáhl a rozhodčí duel předčasně ukončil.</p>
      <figure>
        <iframe data-src="https://twitter.com/opelmeriva2004/status/1203526541482831873?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>