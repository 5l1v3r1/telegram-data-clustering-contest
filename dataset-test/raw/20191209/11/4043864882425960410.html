<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234277/"/>
    <meta property="og:site_name" content="Українська правда"/>
    <meta property="article:published_time" content="2019-12-09T11:44:53+00:00"/>
    <meta property="og:title" content="В &quot;ексдружини&quot; одеського мера знайшли його $300 тисяч і пістолет – ЦПК"/>
    <meta property="og:description" content="На засіданні ВАКС у справі одеського міського голови Геннадія Труханова, якому інкримінують подання недостовірних відомостей у деклараціях, показали відео, як під час обшуків у його колишньої дружини знайшли гроші і зброю, що йому належить."/>
  </head>
  <body>
    <article>
      <h1>В "ексдружини" одеського мера знайшли його $300 тисяч і пістолет – ЦПК</h1>
      <address>
        <time datetime="2019-12-09T11:44:53+00:00">09 Dec 2019, 11:44</time>
      </address>
      <p>На засіданні ВАКС у справі одеського міського голови Геннадія Труханова, якому інкримінують подання недостовірних відомостей у деклараціях, показали відео, як під час обшуків у його колишньої дружини знайшли гроші і зброю, що йому належить.</p>
      <p><b>Джерело</b>: <a href="https://www.facebook.com/watch/?v=852423258519322">ЦПК</a></p>
      <p><b>Дослівно:</b> "На суді у справі Труханова показали цікаве відео. Прокурори показали обшуки в помешканні пані Колтунової. Офіційно - це ексдружина одеського мера. Неофіційно все вказує на те, що вони розлучились фіктивно, щоб не декларувати численне майно".</p>
      <p><b>Деталі:</b> На відео НАБУ видно, що у сейфі Колтунової знайшли пістолет Труханова і 300 тисяч доларів, які начебто належать матері мера Одеси.</p>
      <figure>
        <iframe data-src="https://twitter.com/Shabunin/status/1203956831544057857?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>На питання, що робить пістолет Труханова і гроші його матері у колишньої дружини, з якою він нібито не живе і чиє майно не декларує, мер Одеси, заявив, що справа в ремонті і перевезенні речей туди-сюди. А мамині гроші у Колтунової, тому що вона довіряє і "багато в чому ближча" ексдружині Труханова, ніж він сам.</p>
      <p>На ще одному відео, показаному у суді, Труханов каже телефоном мамі (якій нібито належать 300 тисяч доларів в цьому приміщенні), що перебуває з детективами "у нас на дачі", що може свідчити про фактичні стосунки між ним і ексдружиною Колтуновою, які він заперечує.</p>
      <figure>
        <iframe data-src="https://twitter.com/Shabunin/status/1203960025322082304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Передісторія</b>:</p>
      <ul>
        <li>11 березня Спеціалізована антикорупційна прокуратура оголосила <a href="https://www.pravda.com.ua/news/2019/03/11/7208851/">підозру Трухановому</a> за ст. 366-1 КК України – <a href="https://www.pravda.com.ua/news/2019/06/13/7218041/">декларування</a> недостовірної інформації. За даними САП, мер Одеси не задекларував квартиру, два паркомісця, елінг, дачу, нежитлову нерухомість, дві машини, частки в компаніях, відсотки за вкладами в банках.</li>
        <li>За даними експертиз, у декларації за 2015 рік незадекларований статок Труханового склав 33,5 млн гривень, а за 2016 рік – 18,7 млн гривень.</li>
        <li>Все згадане майно належить колишній <a href="https://www.pravda.com.ua/news/2018/05/17/7180582/">дружині Труханова</a>, з якою він був в офіційному шлюбі в 1985-1997 роках. Як вважають слідчі, він досі пов'язаний із нею спільним побутом. Одна з двох дочок пари народилася вже після розлучення.</li>
        <li>Сам Труханів після оголошення йому підозри заявив, що ця справа – "метод тиску" на нього і членів його сім'ї.</li>
        <li>У разі обвинувального вироку Труханова можуть покарати штрафом від 2500 до 3000 неоподатковуваних мінімумів доходів громадян або громадськими роботами на строк від 150 до 240 годин, або позбавленням волі на строк до 2 років із позбавленням права обіймати певні посади чи займатися певною діяльністю на строк до 3 років.</li>
        <li>Набуття чинності обвинувальним вироком суду є підставою для дострокового припинення повноважень міського голови.</li>
        <li>Крім того, Вищий антикорупційний суд повинен розглянути апеляцію САП на <a href="https://www.pravda.com.ua/news/2019/07/9/7220448/">виправдальний вирок</a> Труханову й деяким іншим особам, винесений Малиновським райсудом Одеси у так званій "справі Краяна".</li>
        <li>Це стало можливим завдяки <a href="https://www.pravda.com.ua/news/2019/09/18/7226628/">змінам</a>, які внесла Верховна Рада до закону про ВАкСУ. У попередній редакції судовий розгляд таких кримінальних проваджень мав відбуватися в судах загальної юрисдикції.</li>
      </ul>
      <related>
        <a href="https://www.pravda.com.ua/news/2019/12/4/7233888/"/>
        <a href="https://www.pravda.com.ua/columns/2019/12/2/7233569/"/>
        <a href="https://www.pravda.com.ua/news/2019/11/22/7232770/"/>
      </related>
    </article>
  </body>
</html>