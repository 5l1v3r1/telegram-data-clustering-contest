<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=818146"/>
    <meta property="og:site_name" content="Sportal.bg"/>
    <meta property="article:published_time" content="2019-12-09T11:05:00+00:00"/>
    <meta property="og:title" content="Чистка в Дунав от днес"/>
    <meta property="og:description" content="Спортно-техническият щаб на Дунав предвижда масова чистка. Тя ще влезе в ход от днес, часове преди мача с Локомотив Пловдив на Градския стадион в ..."/>
  </head>
  <body>
    <article>
      <h1>Чистка в Дунав от днес</h1>
      <address><time datetime="2019-12-09T11:05:00+00:00">09 Dec 2019, 11:05</time> by <a rel="author">SPORTAL.BG</a></address>
      <p>Спортно-техническият щаб на <a href="https://www.sportal.bg/statistics_team_news.php?champ=1&amp;team=396">Дунав</a> предвижда масова чистка. Тя ще влезе в ход от днес, часове преди мача с Локомотив Пловдив на Градския стадион в Русе. Двубоят започва в 17,00 часа, а в състава за него няма да влязат поне петима играчи, които не попадат повече в плановете на старши треньора <a href="https://www.sportal.bg/statistics_manager_details.php?champ=1&amp;team=396">Людмил Киров</a>.</p>
      <p> </p>
      <p>Възможно е в групата да попаднат шестима юноши, които да ги заменят, съобщава вестник "Тема Спорт". От щаба на Дунав отказаха да назоват имената. Според запознати в черния списък са попаднали <a href="https://www.sportal.bg/statistics_player.php?team=396&amp;player=16714&amp;champ=1">Самуел Инкоом</a>, <a href="https://www.sportal.bg/statistics_player.php?team=396&amp;player=8562191&amp;champ=1">Иван Селеменев</a> и <a href="https://www.sportal.bg/statistics_player.php?team=396&amp;player=8564561&amp;champ=1">Самир Аясс</a>, като се очаква той да бъде допълнен с още двама.</p>
      <p>"Нека не разбират от медиите. Говорили сме с тях и предстои в понеделник да прекратим договорите. Нека да разтрогнат и тогава ще оповестим кои са точно. Имам 12-13 играчи, които ще изнесат мача. Останалите ще са юноши от 19-годишните. Може и някой от тях да стартира. Има време. До мача всичко може да се случи."</p>
      <p>"Аз съм казал на въпросните футболисти, те са наясно. Но нека всичко мине както трябва и да се разделим приятелски, защото свършиха работа. През зимата обаче трябва да се надгражда. Трябват ни точки", коментира старши треньорът Людмил Киров. От ръководството също не пожелаха да разкрият повече подробности, преди официално да са разтрогнали с въпросните футболисти.</p>
      <p><a href="https://www.sportal.bg/statistics_player.php?team=396&amp;player=8561262&amp;champ=1">Георги Петракиев</a>, <a href="https://www.sportal.bg/statistics_player.php?team=396&amp;player=8562188&amp;champ=1">Митко Русанов</a>, <a href="https://www.sportal.bg/statistics_player.php?team=396&amp;player=7210491&amp;champ=1">Кристиан Върбанов</a>, <a href="https://www.sportal.bg/statistics_player.php?team=396&amp;player=8567963&amp;champ=1">Симеон Иванов</a>, <a href="https://www.sportal.bg/statistics_player.php?team=396&amp;player=8229949&amp;champ=1">Албер Силвиев</a> и <a href="https://www.sportal.bg/statistics_player.php?team=396&amp;player=8569168&amp;champ=1">Борис Димитров</a> пък са потенциалните юноши, които може да попаднат сред 18-те днес. Идеята на ръководството е напролет те да бъдат налагани все повече. Людмил Киров вече е започнал и работа по зимната селекция, като е набелязал футболисти от елита и Втора лига. </p>
    </article>
  </body>
</html>