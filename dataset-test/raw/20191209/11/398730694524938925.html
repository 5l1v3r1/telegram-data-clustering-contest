<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/sabuni-om-vansterpartiet-har-inte-paverkat-nagonting/"/>
    <meta property="og:site_name" content="DN.SE"/>
    <meta property="article:published_time" content="2019-12-09T11:35:50+00:00"/>
    <meta property="og:title" content="Sabuni om Vänsterpartiet: ”Har inte påverkat någonting”"/>
    <meta property="og:description" content="Hon hävdar samtidigt att Vänsterpartiet inte fått något inflytande trots hotet om misstroende mot arbetsmarknadsminister Eva Nordmark."/>
  </head>
  <body>
    <article>
      <h1>Sabuni om Vänsterpartiet: ”Har inte påverkat någonting”</h1>
      <address><time datetime="2019-12-09T11:35:50+00:00">09 Dec 2019, 11:35</time> by <a rel="author" href="https://www.dn.se/av/hanna-jakobson/" target="_blank">Hanna Jakobson</a></address>
      <p>
        <b>L-ledaren Nyamko Sabuni anser att januaripartiernas <a href="https://www.dn.se/nyheter/politik/regeringen-skjuter-upp-andring-av-arbetsformedlingen/">nya överenskommelse om Arbetsförmedlingen</a> är bättre än den förra.<br/>Hon hävdar samtidigt att Vänsterpartiet inte fått något inflytande trots hotet om misstroende mot arbetsmarknadsminister Eva Nordmark: <br/>– De vill inte ha privata aktörer i systemet så på det viset har det inte påverkat någonting, säger hon. </b>
      </p>
      <p>På måndagen meddelade de fyra januaripartierna att de enats om en ny överenskommelse gällande reformeringen av Arbetsförmedlingen. Beskedet kom efter massiv kritik från oppositionspartierna och hotet om misstroendeomröstning som väcktes av Vänsterpartiet. </p>
      <p>Den planerade reformen ska nu få längre tid sig och ska inte baseras på Lagen om valfrihet, LOV, som tidigare fanns i överenskommelsen.</p>
      <p><b>Liberalernas partiledare Nyamko Sabuni</b> träffade under måndagen journalister i riksdagen för att kommentera förändringarna. Hon tycker att förändringarna är till det bättre. </p>
      <p> <b>Varför involverade ni inte de andra riksdagspartierna från början?</b> </p>
      <p>– Först måste man ju lägga förslag. Sen kan riksdagen svara upp mot förslagen. Nu har vi påbörjat den här processen. Två av riksdagens partier som är för reformeringen säger tydligt och klart att det är två saker de vill att vi ska förbättra och förändra. Då gör vi det, säger hon. </p>
      <p>
        <b>Senast förra veckan sa du att ditt parti inte kommer medverka till att Vänsterpartiet får inflytande om detta. Nu berättar Eva Nordmark på en pressträff att man haft samtal med och informerat V. Är inte det ett indirekt inflytande? </b>
      </p>
      <p>– Socialdemokraterna får prata med precis vilket parti de vill. Det är bara inom ramen för januaripartier som vi kan göra förändringar om vi så önskar. I det här fallet har riksdagen, det vill säga M och KD, haft krav som vi hörsammar.</p>
      <p>– Det här handlar inte om Vänsterpartiet, det handlar om riksdagen. V vill inte reformera Arbetsförmedlingen. De vill inte ha privata aktörer i systemet så på det viset har det inte påverkat någonting. </p>
      <p>
        <b>Men är det ok att Socialdemokraterna pratar med V och sen tar med sig de synpunkterna i samtal med er? </b>
      </p>
      <p>– Det är inte Vänsterpartiets synpunkter vi svarar upp mot. Vi svarar mot M och KD:s synpunkter som förmedlats till oss via en presskonferens. Det får de svar på nu. Jag utgår från att de nu stödjer reformen i sin helhet. </p>
      <p>
        <b>Nu har Centerpartiet fått backa på sin linje, vad händer nästa gång när det kanske är Liberalerna som får stå tillbaka? </b>
      </p>
      <p>– Januaripartier kan bara svara upp mot riksdagens majoritet. Och skulle det vara så att riksdagsmajoriteten någon gång har något att säga till om det som står Liberalerna nära så kommer vi att få sätta oss i konstellationen med de fyra partierna för att resonera kring vägen framåt. Det är inte ett enskilt januariparti som ändrat på avtalet utan riksdagens krav på vad vi behöver förbättra för att få igenom vår reform som är viktig för de arbetssökande om några år. Vi har hundratusen lediga jobb men fortfarande väldigt många arbetssökande som inte matchas mot dessa jobb. Då menar jag att reformen är viktig. Vi måste ta in privata aktörer närmare arbetsmarknaden och som bättre kan matcha de arbetssökande mot de lediga jobb som finns.</p>
      <p>
        <a href="https://www.dn.se/nyheter/politik/live-tv-presstraff-med-vansterpartiet/">Läs mer: Vänsterpartiet lägger ner krav på misstroende</a>
      </p>
      <p><a href="https://www.dn.se/nyheter/politik/regeringen-skjuter-upp-andring-av-arbetsformedlingen/">Läs mer: Regeringen backar om Arbetsförmedlingen</a> </p>
    </article>
  </body>
</html>