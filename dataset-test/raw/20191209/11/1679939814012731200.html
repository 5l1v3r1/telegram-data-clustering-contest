<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/chirtoaca-cere-anularea-rezultatelor-alegerilor-locale-ceban-a-dat-mita-1000-de-euro-la-biserica-din-cruzesti_3061272.html"/>
    <meta property="og:site_name" content="PUBLIKA"/>
    <meta property="article:published_time" content="2019-12-09T11:46:52+00:00"/>
    <meta property="og:title" content="Chirtoacă cere anularea rezultatelor alegerilor locale: Ceban a dat mită 1000 de euro la biserica din Cruzești"/>
    <meta property="og:description" content="Fostul primar al Capitalei, Dorin Chirtoacă va sesiza Procuratura, pentru a investiga cine sunt prietenii care fac reparaţie în biroul lui Ion Ceban. Potrivit liberalului, aceste lucrări sunt ilegale. Totodată, Chirtoacă mai cere şi anularea rezultatului"/>
  </head>
  <body>
    <article>
      <h1>Chirtoacă cere anularea rezultatelor alegerilor locale: Ceban a dat mită 1000 de euro la biserica din Cruzești</h1>
      <address><time datetime="2019-12-09T11:46:52+00:00">09 Dec 2019, 11:46</time> by <a rel="author">PUBLIKA.MD</a></address>
      <p><b>Fostul primar al Capitalei, Dorin Chirtoacă va sesiza Procuratura, pentru a investiga cine sunt prietenii care fac reparaţie în biroul lui Ion Ceban.</b> Potrivit liberalului, aceste lucrări sunt ilegale. <b>Totodată, Chirtoacă mai cere şi anularea rezultatului alegerilor din Chişinău, din data de 3 noiembrie.</b> Fostul primar îl acuză pe actualul primar că ar fi oferit mită, de o mie de euro, la Biserica din Cruzeşti, pentru a fi susţinut în acest scrutin.</p>
      <p>În replică Ceban îi numără absenţele lui Dorin Chirtoacă de la şedinţele Consiliului Municipal. </p>
      <p>
        <b>La ora 8 dimineaţă, Dorin Chirtoacă a venit la şedinţa operativă a Primăriei Chişinău, pentru a-i cere explicaţii lui Ceban.</b>
      </p>
      <p>"Chemaţi-l pe domnul primar, că e 8:01. Unde e el?", a spus Chirtoacă. <br/><br/>"Bună dimineaţa. Îl sunăm şi pe domnul Chirtoacă. Vă mulţumesc că veniţi la şedinţa operativă. Apropo, rog secretariatul să verifice absenţele domnului Chirtoacă, pentru că sunt mai multe de trei şi, conform legislaţiei, sunt nişte nuanţe, dacă sunt argumentate.", a zis Ceban. <br/><br/><b>După şedinţa Primăriei, Dorin Chirtoacă a organizat o conferinţă de presă.</b> Acesta a anunţat că va depune un demers la organele de control în care va cere anularea rezultatelor alegerilor din 3 noiembrie, când Ion Ceban a fost ales primar al Capitalei. Motivul este că, potrivit lui Chirtoacă, în timpul campaniei electorale, Ion Ceban ar fi oferit o mie de euro mită, în biserica din Cruzeşti.  </p>
      <p>"Noi vom cere anularea rezultatelor alegerilor locale. Pentru că Ivan Ceban a mituit alegătorii la  din Cruzești dând 1000 de euro la biserică. Depunem astăzi demers la procuratură. Preotul a confirmat că a primit acei 1000 de euro, respectiv asta este mită electorală, dată în timpul campaniei electorale, pe data de 13 octombrie, iar pentru asta este sancțiunea expluderea din listele electorale.", a declarat Chirtoacă.</p>
      <p>Purtătorul de cuvânt al primarului a declarat, pentru postul nostru de televiziune, că Ion Ceban nu comentează declarațiile politice ale unor aleși municipali, care nu-și onorează măcar obligațiunea de a se prezenta la ședințele CMC.</p>
      <p>Am încercat să luăm o reacţie şi de la parohul bisericii de la Cruzeşti, însă acesta a închis telefonul imediat după ce ne-am prezentat.<br/><br/><b>Potrivit lui Chirtoacă, tot Ion Ceban ar fi încălcat legislaţia, când a acceptat ca prietenii să îi facă reparaţie în birou. </b><br/><br/>"Este în afara legii, un primar nu poate primi asemenea cadouri nici la serviciu, nici acasă. Costurile sunt la negru 100 de mii de lei, în alb, cu acte şi aşa mai departe, cu facturi, cu materiale, cel puţin 200 de mii de lei. Zece mii de euro, iată mită, zece mii de euro, într-o lună de zile", a declarat Dorin Chirtoacă. <br/><br/>"Am văzut că pe foarte mulţi îi interesează ce am făcut noi, acolo în birou, ca reparaţie cosmetică sau nu ştiu de care. Vreau să ştiţi că vom face publice toate în acest sens, procesele, documentele", a menționat Ion Ceban. <br/><br/>Săptămâna trecută, şi consilierul PPDA, Aliona Doroş a sesizat Procuratura Generală şi Anticorupţie despre faptul că biroul primarului ar fi reparat de nişte prieteni de-ai edilului. Acest lucru a fost recunoscut chiar de Ion Ceban, care însă nu a vrut să spună despre ce amici este vorba.</p>
    </article>
  </body>
</html>