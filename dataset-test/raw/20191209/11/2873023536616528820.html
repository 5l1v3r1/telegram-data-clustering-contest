<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/222399_gdynoyn-dernoyn-kai-prokaloyn"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T11:08:52+00:00"/>
    <meta property="og:title" content="Γδύνουν, δέρνουν και προκαλούν!"/>
    <meta property="og:description" content="Διαπόμπευση για τους διαδηλωτές και χλευασμός για τους πολίτες. Αυτή φαίνεται να είναι η νέα πρακτική της ΕΛ.ΑΣ., που με... μεγάλη συνέπεια ακολούθησε και την Παρασκευή. Επειτα από μια μαζική και ειρηνική πορεία στη μνήμη του Αλέξανδρου Γρηγορόπουλου, στα Εξάρχεια, η αστυνομία έκανε για άλλη μια φορά επίδειξη δύναμης και βαναυσότητας και μάλιστα μπροστά στις κάμερες των ΜΜΕ."/>
  </head>
  <body>
    <article>
      <h1>Γδύνουν, δέρνουν και προκαλούν!</h1>
      <address><time datetime="2019-12-09T11:08:52+00:00">09 Dec 2019, 11:08</time> by <a rel="author">Ντίνα Δασκαλοπούλου, Αφροδίτη Τζιαντζή</a></address>
      <p>
        <b>«Οταν είδα το στιγμιότυπο που είχα στα χέρια μου, ανατρίχιασα», δηλώνει η φωτορεπόρτερ Τατιάνα Μπόλαρη που απαθανάτισε το ντοκουμέντο με το ξεγύμνωμα του νεαρού διαδηλωτή.</b>
      </p>
      <p>Διαπόμπευση για τους διαδηλωτές και χλευασμός για τους πολίτες. Αυτή φαίνεται να είναι η νέα πρακτική της ΕΛ.ΑΣ., που με... μεγάλη συνέπεια ακολούθησε και την Παρασκευή. Επειτα από μια μαζική και ειρηνική πορεία στη μνήμη του Αλέξανδρου Γρηγορόπουλου, στα Εξάρχεια, η αστυνομία έκανε για άλλη μια φορά επίδειξη δύναμης και βαναυσότητας και μάλιστα μπροστά στις κάμερες των ΜΜΕ.</p>
      <p>Οι εικόνες που έκαναν τον γύρο του Διαδικτύου προκάλεσαν σάλο στην κοινή γνώμη, που είδε έναν νεαρό να ξεγυμνώνεται από άνδρες των ΜΑΤ, σπαρακτικές κραυγές «παραδίδομαι» ενώ ο πολίτης τρώει ανελέητο ξύλο και μια κοπέλα να σύρεται με σηκωμένη την μπλούζα, ενώ φώναζε «δεν έχω κάνει τίποτα».</p>
      <p>Τα περιστατικά σημειώθηκαν άλλη μια φορά στα στενά γύρω από την πλατεία Εξαρχείων, ώρες μετά τη λήξη της απογευματινής πορείας και περιλάμβαναν προσαγωγές στον σωρό, ανελέητο ξύλο και ξεγύμνωμα των προσαχθέντων. Και ενώ οι πολίτες αντέδρασαν μαζικά στα μέσα κοινωνικής δικτύωσης, η Αστυνομία χρειάστηκε σχεδόν μισή μέρα για να εκδώσει μια ανακοίνωση και το υπουργείο Προστασίας του Πολίτη δύο ολόκληρα 24ωρα για να... αμφισβητήσει το πλήθος μαρτυριών και ντοκουμέντων που βλέπουν το φως τη δημοσιότητας.</p>
      <figure>
        <img src="https://www.efsyn.gr/sites/default/files/images/2019/12/astynomia_exarcheia.jpg"/>
        <figcaption>EUROKINISSI/ΜΠΟΛΑΡΗ ΤΑΤΙΑΝΑ</figcaption>
      </figure>
      <p>«Δεν υπήρξε ακραία καταστολή», ισχυρίζεται το ΠΡΟ.ΠΟ., απαντώντας στις καταγγελίες του ΣΥΡΙΖΑ και συνεχίζει υποστηρίζοντας ότι τα ΜΑΤ «δεν εξευτέλισαν διαδηλωτές στους δρόμους της Αθήνας, συνέλαβαν υπεύθυνους για επιθέσεις στο κέντρο των Εξαρχείων, με τις μολότοφ και τις πέτρες στα χέρια», ενώ σχεδόν καλύπτει τους παρανομούντες αστυνομικούς με το επιχείρημα «κι αν υπάρχουν, στις δύσκολες συνθήκες οδομαχιών, περιστατικά υπέρβασης από την αστυνομία, υπάρχουν θεσμοποιημένες διαδικασίες για να ελεγχθούν οι όποιες υπερβάσεις».</p>
      <p>Ωστόσο, σε άλλο βίντεο (που αναπαρήγαγαν ακόμα και φίλα προσκείμενα στην κυβέρνηση ΜΜΕ με επικριτικά σχόλια) ακούγονται καθαρά οι εντολές «απομακρύνετε τα άτομα και να προβείτε σε συλλήψεις» που έδιναν μέσω ασυρμάτου οι προϊστάμενοί τους στους άνδρες των ΜΑΤ, ενώ γύρω τους δεν διαδραματίζεται κανένα επεισόδιο.</p>
      <p>«Οταν είδα το στιγμιότυπο που είχα στα χέρια μου, ανατρίχιασα», δήλωσε η φωτορεπόρτερ που απαθανάτισε το ντοκουμέντο με το ξεγύμνωμα του νεαρού διαδηλωτή. Η Τατιάνα Μπόλαρη περιέγραψε το περιστατικό στην ιστοσελίδα dikaiologitika.gr. «Γύρω στις 22.00 (...) όρμησαν στην πλατεία (σ.σ. Εξαρχείων) τρεις διμοιρίες που βγήκαν από Σπυρίδωνος Τρικούπη και Σολωμού και άρχισαν να μας πνίγουν στα δακρυγόνα.</p>
      <p>Οι αστυνομικοί ξεκίνησαν τότε να μαζεύουν όποιον έβρισκαν μπροστά τους. Εντοπίζω έναν νεαρό διαδηλωτή, το πολύ 25 χρόνων και βλέπω μια ολόκληρη διμοιρία να τον περικυκλώνει και να πέφτει πάνω του. Εκαναν κανονικό κλοιό γύρω του. Αρχισαν να τον τραβάνε δεξιά κι αριστερά και μετά τον πέταξαν κάτω. Τον... τραβολογούσαν επί 10 λεπτά. Επεφτε πολύ ξύλο. Ηταν ο απόλυτος εξευτελισμός του ανθρώπου.</p>
      <p>Το παιδί να φωνάζει: “Αφήστε με, δεν έχω κάνει τίποτα, δεν έχω κάνει τίποτα”. Ενας γιατρός από τις ομάδες συμπαράστασης των γιατρών και δικηγόρων που είναι παρόντες σε τέτοια γεγονότα, έκανε την εκτίμηση ότι έτσι όπως είδε μετά τον μικρό κάτω και πισθάγκωνα να ουρλιάζει από τον πόνο, πριν τον προσαγάγουν, πρέπει οι αστυνομικοί να του είχαν βγάλει την κλείδα. Ο κόσμος άρχισε να βγαίνει στα μπαλκόνια και να ωρύεται να αφήσουν το παιδί ήσυχο. Πέσαμε κι οι φωτορεπόρτερ γύρω να απαθανατίσουμε το γεγονός, αλλά άρχισαν να μας απωθούν οι αστυνομικοί με τις ασπίδες και να μας λένε “μην τραβάτε - φύγετε”».</p>
      <p>Η ΕΛ.ΑΣ., μετά τον σάλο στα μέσα κοινωνικής δικτύωσης, αναγκάστηκε να δηλώσει ότι αποστέλλει στον εθνικό μηχανισμό διερεύνησης περιστατικών αυθαιρεσίας του Συνηγόρου του Πολίτη βίντεο και αναφορές, που αναπαράγονται στο Διαδίκτυο, σχετικά με περιστατικά «αστυνομικής βίας» (sic) και... καλεί τους πολίτες που έχουν αντίστοιχο υλικό ή είναι μάρτυρες ή θεωρούν ότι έχουν υποστεί βία σε ανάλογα περιστατικά, να αποταθούν στον ίδιο θεσμό.</p>
      <p>«Χονδροειδή και ακατέργαστο τρόπο εξαπάτησης των πολιτών» χαρακτήρισε την ανακοίνωση της ΕΛ.ΑΣ. ο τέως πρόεδρος της Διεθνούς Ομοσπονδίας Δικαιωμάτων του Ανθρώπου και καθηγητής στο Πάντειο Πανεπιστήμιο Δημήτρης Χριστόπουλος: «Αν η Αστυνομία πραγματικά ήθελε να ερευνήσει τα επαναλαμβανόμενα -κι όχι μεμονωμένα- περιστατικά βίας και αυθαιρεσίας, θα τα είχε ήδη στείλει στο Γραφείο Εσωτερικών Υποθέσεων ή έστω θα είχε εξαγγείλει κάποια ΕΔΕ. (...) Τα υπόλοιπα είναι είναι απλώς ευτελισμός προσώπων και θεσμών», σχολίασε σε ανάρτησή του, καταλήγοντας ότι «η ατιμωρησία οδηγεί στη βία. Αυτό αφορά και την Αστυνομία. Πρωτίστως ίσως αυτήν.</p>
      <p>Ο πρόεδρος του ελληνικού τμήματος της Διεθνούς Αμνηστίας, Γαβριήλ Σακελλαρίδης, τόνισε ότι τα νέα κρούσματα αστυνομικής βίας και αυθαιρεσίας της 6ης Δεκέμβρη έρχονται να προστεθούν σε ένα γαϊτανάκι δεκάδων περιστατικών, που γίνονται συστηματικά με κοινά χαρακτηριστικά: «Προσαγωγές στον σωρό που κάποιες πρέπει να μετατραπούν σε συλλήψεις με κοινότοπες κατηγορίες “περί αντίστασης και εξύβρισης” και μόνους μάρτυρες τους αστυνομικούς. Ξύλο μετά μανίας σε όποιον/α βρεθεί στον διάβα του, δικαιολογούμενο με τη λογική ότι “αφού βρέθηκε εκεί κάτι έκανε”. Διαπομπεύσεις, δημόσιοι εξευτελισμοί, ξεγυμνώματα στη λογική “έχω τα νεύρα μου και θα κάνω ό,τι γουστάρω γιατί μπορώ”».</p>
      <p>Κι ενώ οι 12 συλληφθέντες διώκονται σε βαθμό κακουργήματος για «κατοχή εκρηκτικών υλών», «έκρηξη» και «βαριά σκοπούμενη σωματική βλάβη» κι έχουν λάβει προθεσμία προκειμένου να απολογηθούν, σε μια σοβαρότατη καταγγελία προχώρησε ο συνθέτης Δήμος Μούτσης, με ανάρτησή του στο Facebook: «Γύρω στη 1 απ’ το “κολαστήριο” αστυνομικό τμήμα των Εξαρχείων, ακούγονταν κραυγές και φοβερό ξύλο. Μπορεί άραγε κάποιος να μας πει περισσότερες λεπτομέρειες;».</p>
      <table bordered="">
        <tr>
          <th align="center"/>
        </tr>
        <tr>
          <td><b>Κακούργημα και βασανιστήριο<br/></b><u><a href="https://www.efsyn.gr/sites/default/files/images/2019/12/astynomia_via.jpg"> <pic src="https://www.efsyn.gr/sites/default/files/images/2019/12/astynomia_via.jpg"/><br/></a></u>EUROKINISSI/ΜΠΟΛΑΡΗ ΤΑΤΙΑΝΑ <br/><br/><b>Οπως CIA<br/></b><br/>Ειδική μνεία στη σημασία της παράνομης πρακτικής του ξεγυμνώματος κάνουν οι Αλληλέγγυοι Λειτουργοί Υγείας. Κάνουν λόγο για «βασανιστήριο που αναπτύχθηκε αποτελεσματικά από τη CIA ως ανακριτική μέθοδος και είχε πεδίο λαμπρής δόξας την επταετία στο κολαστήριο επί της οδού Μπουμπουλίνας».<br/><br/>Στόχος της τακτικής του ξεγυμνώματος, ως βασανιστηρίου είναι «το σώμα που πρέπει να φαίνεται γυμνό και ανυπεράσπιστο, βασανιζόμενο, χωρίς τα πολιτιστικά και κοινωνικά συμφραζόμενα που δείχνει η ένδυση», προσθέτοντας ότι η έκθεση του γυμνού σώματος σε κοινή θέα «λειτουργεί παραδειγματικά, αφού στέλνει ξεκάθαρο μήνυμα για το τι θα πάθει κάποιος που θα αντισταθεί και συλληφθεί, φταίει - δεν φταίει, όπως έγινε στα Εξάρχεια με συλλήψεις στον σωρό».</td>
        </tr>
      </table>
      <h3>Ενα… δύο… πολλά τα περιστατικά!</h3>
      <p>Είναι η πολλοστή φορά, τους τελευταίους μήνες, που η ΕΛ.ΑΣ. κάνει χρήση υπέρμετρης βίας και μεθόδων όπως το δημόσιο ξεγύμνωμα που προσβάλλουν βάναυσα την ανθρώπινη αξιοπρέπεια. Μετά τις πρώτες μαρτυρίες για σεξιστική συμπεριφορά των ΜΑΤ σε γυναίκες, ομοφυλόφιλους και νέους στα Εξάρχεια, περάσαμε, τον Νοέμβριο, στις πρώτες επώνυμες καταγγελίες:</p>
      <pre>   •  <b>9 Νοεμβρίου,</b> άντρες των ΜΑΤ ξεγυμνώνουν τον αναρχικό Λάμπρο Γούλα, στο πάρκινγκ της οδού Μπουμπουλίνας και τον απειλούν με εικονικό βιασμό, φωνάζοντας «Στα Εξάρχεια έχουμε χούντα».<br/>   •  <b>12 Νοεμβρίου,</b> διμοιρία των ΜΑΤ ξεγυμνώνει στη Χαριλάου Τρικούπη τον ηθοποιό Γιώργο Χατζηγεωργίου, επειδή «τους στραβοκοίταξε».<br/>   •  <b>14 Νοεμβρίου</b>, ξεγυμνώνουν δύο αφισοκολλητές του ΣΕΚ στο Α.Τ. Κερατσινίου.<br/>   •  <b>Στις 17 Νοέμβρη</b>, νέοι καταγγέλλουν ότι υφίστανται εξευτελιστική συμπεριφορά, πάλι στο «τυφλό» πάρκινγκ της Μπουμπουλίνας.<br/>   •  <b>21 Νοεμβρίου</b>, ΜΑΤ ξεγυμνώνουν τον 20χρονο σπουδαστή ΙΕΚ Π.Χ. ενώ περιμένει το λεωφορείο στην Μπουμπουλίνας, απειλώντας τον «αν θέλω σε σκοτώνω τώρα και σε στέλνω στη μάνα σου γυμνό».<br/>   •  <b>Η ΕΛ.ΑΣ.</b> έχει φάει δικαστικό «χαστούκι» για την παράνομη τακτική του ξεγυμνώματος, όταν το 2015 το Τριμελές Πλημμελειοδικείο έκρινε ομόφωνα ότι ο σωματικός έλεγχος που επέβαλαν σε μια 55χρονη γυναίκα κατά τη διάρκεια της προσαγωγής της συνιστά εξευτελιστική συμπεριφορά και προσβολή της γενετήσιας αξιοπρέπειας.<br/></pre>
      <table bordered="">
        <tr>
          <th align="center"/>
        </tr>
        <tr>
          <td>Το δημόσιο ξεγύμνωμα προσαχθέντος από την αστυνομία είναι κακουργηματική πράξη που συνεπάγεται κάθειρξη, σημειώνει σε ανάρτησή της η δικηγόρος Αννυ Παπαρούσου, συνήγορος της οικογένειας Ζακ Κωστόπουλου, υπενθυμίζοντας μεταξύ άλλων ότι οι πολίτες που υφίστανται αυτές τις συμπεριφορές μπορούν να διεκδικήσουν αποζημίωση από το κράτος για την ηθική τους βλάβη και οι εισαγγελείς που βλέπουν το περιστατικό στα ΜΜΕ έχουν εκ του νόμου υποχρέωση να διατάξουν έρευνα για την ανακάλυψη των δραστών και να ασκήσουν δίωξη. «Γνωρίζει η πολιτική ηγεσία ότι η ιστορική αντιστοίχιση αυτών των περιστατικών αυτόματα παραπέμπει στην πολιτική διαχείριση της επταετίας;», αναρωτιέται χαρακτηριστικά.</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/220192_ta-basanistiria-itan-san-na-min-eginan"/>
        <a href="https://www.efsyn.gr/themata/thema-tis-efsyn/222229_o-sygkroysiakos-kyklos-2008-2015-o-xesikomos-apo-ta-kato"/>
        <a href="https://www.efsyn.gr/ellada/koinonia/220182_o-barys-pelekys-tis-kanonikotitas"/>
        <a href="https://www.efsyn.gr/politiki/synenteyxeis/219236_ehoyme-mia-pagkosmia-energopoiisi-toy-dimoy-megalyteri-apo-ekeini-tis"/>
        <a href="https://www.efsyn.gr/ellada/dikaiosyni/212332_ohto-hronia-anapirias-ohto-hronia-empaigmoy"/>
        <a href="https://www.efsyn.gr/themata/thema-tis-efsyn/206121_dexia-kai-rasoforoi-horofylakes-sto-gynaikeio-soma"/>
      </related>
    </article>
  </body>
</html>